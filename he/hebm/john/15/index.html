<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 15</strong></div><p><span class="verse"><a name="1">1</a>אנכי הגפן האמתית ואבי הוא הכרם׃</span> <span class="verse"><a name="2">2</a>כל שריג בי אשר איננו עשה פרי יסירנו ואשר יעשה פרי יטהרנו להרבות את פריו׃</span> <span class="verse"><a name="3">3</a>אתם כעת מטהרים בעבור דברי אשר דברתי אליכם׃</span> <span class="verse"><a name="4">4</a>עמדו בי ואני בכם כאשר השריג בל יעשה פרי מאליו אם לא יעמד בגפן כן גם אתם אם לא תעמדו בי׃</span> <span class="verse"><a name="5">5</a>אנכי הוא הגפן ואתם השריגים העמד בי ואני בו הוא יעשה פרי לרב כי בלעדי לא תוכלון עשות מאומה׃</span> <span class="verse"><a name="6">6</a>איש אשר לא יעמד בי השלך כשריג החוצה וייבש וילקטום וישליכום אל תוך האש והיה לבער׃</span> <span class="verse"><a name="7">7</a>והיה אם תעמדו בי ודברי יהיו בכם ככל חפצכם תשאלו ויעשה לכם׃</span> <span class="verse"><a name="8">8</a>בזאת נכבד אבי בעשותכם פרי לרב והייתם לי לתלמידים׃</span> <span class="verse"><a name="9">9</a>כאשר אהבני אבי אהבתי אתכם גם אני ואתם עמדו באהבתי׃</span> <span class="verse"><a name="10">10</a>אם תשמרו את מצותי תעמדו באהבתי כאשר שמרתי גם אני את מצות אבי ועמדתי באהבתו׃</span> <span class="verse"><a name="11">11</a>את אלה דברתי אליכם בעבור תהיה שמחתי בכם ותמלא שמחתכם׃</span> <span class="verse"><a name="12">12</a>הנה זאת מצותי כי תאהבון איש את אחיו כאשר אהבתיכם׃</span> <span class="verse"><a name="13">13</a>אין לאיש אהבה יתרה מתתו את נפשו בעד ידידיו׃</span> <span class="verse"><a name="14">14</a>ואתם ידידי אתם אם תעשו את אשר אני מצוה אתכם׃</span> <span class="verse"><a name="15">15</a>לא אקרא לכם עוד עבדים כי העבד איננו ידע את אשר יעשה אדניו כי אם אמרתי ידידי אתם כי כל אשר שמעתי מאת אבי הודעתי אתכם׃</span> <span class="verse"><a name="16">16</a>לא אתם בחרתם בי כי אם אנכי בחרתי בכם והפקדתי אתכם ללכת ולעשות פרי ופריכם יקום והיה כל אשר תשאלו מאבי בשמי יתן לכם׃</span> <span class="verse"><a name="17">17</a>את אלה אני מצוה אתכם למען תאהבון איש את אחיו׃</span> <span class="verse"><a name="18">18</a>אם העולם שנא אתכם דעו כי אתי שנא ראשונה׃</span> <span class="verse"><a name="19">19</a>אלו מן העולם הייתם כי אז אהב העולם את אשר לו ויען כי אינכם מן העולם כי אם בחרתי אתכם מתוך העולם לכן העולם ישנא אתכם׃</span> <span class="verse"><a name="20">20</a>זכרו את דברי אשר דברתי אליכם העבד איננו גדול מאדניו אם רדפו אתי גם אתכם ירדפו אם שמרו את דברי גם את דברכם ישמרו׃</span> <span class="verse"><a name="21">21</a>אבל כל זאת יעשו לכם בעבור שמי כי לא ידעו את שלחי׃</span> <span class="verse"><a name="22">22</a>לולא באתי ודברתי אליהם לא היה בהם חטא ועתה לא יוכלון להתנצל על חטאתם׃</span> <span class="verse"><a name="23">23</a>השנא אתי ישנא גם את אבי׃</span> <span class="verse"><a name="24">24</a>לולא עשיתי בתוכם את המעשים אשר איש זולתי לא עשה לא היה בהם חטא ועתה ראו וישנאו גם אתי גם את אבי׃</span> <span class="verse"><a name="25">25</a>אך למלאת דבר הכתוב בתורתם שנאת חנם שנאוני׃</span> <span class="verse"><a name="26">26</a>ובבוא הפרקליט אשר אשלחנו לכם מאת אבי רוח האמת היוצא מאת אבי הוא יעיד עלי׃</span> <span class="verse"><a name="27">27</a>וגם אתם תעידו כי מראש הייתם עמדי׃</span> </p></div</div></div></body></html>