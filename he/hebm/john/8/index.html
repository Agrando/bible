<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 8</strong></div><p><span class="verse"><a name="1">1</a>וישוע הלך אל הר הזיתים׃</span> <span class="verse"><a name="2">2</a>ויהי בבקר ויבא עוד אל המקדש וכל העם באו אליו וישב וילמדם׃</span> <span class="verse"><a name="3">3</a>ויביאו הסופרים והפרושים אשה לפניו אשר נתפשה בשטותה ויעמידוה בתוך׃</span> <span class="verse"><a name="4">4</a>ויאמרו אליו רבי האשה הזאת נתפשה כשנטמאת בנאופיה׃</span> <span class="verse"><a name="5">5</a>ומשה צונו בתורה לסקל נשים כאלה ואתה מה תאמר׃</span> <span class="verse"><a name="6">6</a>ואך לנסות אתו דברו זאת למצא עליו שטנה ויכף ישוע למטה ויתו באצבעו על הקרקע׃</span> <span class="verse"><a name="7">7</a>ויהי כאשר הוסיפו לשאל אתו וישא את עיניו ויאמר אליהם מי בכם זך בלי פשע הוא ראשונה ידה בה אבן׃</span> <span class="verse"><a name="8">8</a>ויכף שנית למטה ויתו על הקרקע׃</span> <span class="verse"><a name="9">9</a>ויהי כשמעם ויך לבם אתם ויצאו אחד אחד החוצה החל מן הזקנים ועד האחרונים ויותר ישוע לבדו והאשה נצבת בתוך׃</span> <span class="verse"><a name="10">10</a>וישא ישוע את עיניו וירא כי אין איש בלתי האשה לבדה ויאמר אליה אשה איפה שטניך הכי הרשיעך איש׃</span> <span class="verse"><a name="11">11</a>ותאמר לא אדני ויאמר לכן גם אני לא ארשיעך לכי לדרכך ואל תחטאי עוד׃</span> <span class="verse"><a name="12">12</a>ויסף ישוע וידבר אליהם לאמר אני אור העולם כל ההלך אחרי לא יתהלך בחשכה כי אור החיים יהיה לו׃</span> <span class="verse"><a name="13">13</a>ויאמרו הפרושים על נשפך מעיד אתה עדותך איננה נאמנה׃</span> <span class="verse"><a name="14">14</a>ויען ישוע ויאמר אליהם אף אם אעיד על נפשי עדותי נאמנה יען כי ידעתי מאין באתי ואנה אני הלך ואתם לא ידעתם מאין באתי ואנה אלך׃</span> <span class="verse"><a name="15">15</a>אתם לפי הבשר תשפטו ואני לא אשפט איש׃</span> <span class="verse"><a name="16">16</a>ואם אנכי אשפט משפטי אמת כי לא לבדי הנני כי אם אני והאב אשר שלחני׃</span> <span class="verse"><a name="17">17</a>וגם בתורתכם כתוב כי עדות שני אנשים נאמנה היא׃</span> <span class="verse"><a name="18">18</a>אני הוא המעיד עלי וגם האב אשר שלחני יעידני׃</span> <span class="verse"><a name="19">19</a>ויאמרו אליו איו אביך ויען ישוע גם אתי גם את אבי לא ידעתם אלו אתי ידעתם כי עתה גם את אבי ידעתם׃</span> <span class="verse"><a name="20">20</a>כדברים האלה דבר בבית האוצר בלמדו במקדש ולא תפשו איש כי לא בא עתו׃</span> <span class="verse"><a name="21">21</a>ויוסף ישוע ויאמר אליהם אני הלך מזה ותבקשוני ובחטאתכם תמותו אל אשר אני הלך שמה אתם לא תוכלו לבוא׃</span> <span class="verse"><a name="22">22</a>ויאמרו היהודים ההמת ימית את נפשו כי אמר אל אשר אני הולך שמה אתם לא תוכלו לבוא׃</span> <span class="verse"><a name="23">23</a>ויאמר אליהם אתם הנכם מן התחתונים ואני מן העליונים אתם מן העולם הזה ואני אינני מן העולם הזה׃</span> <span class="verse"><a name="24">24</a>לכן אמרתי אליכם כי תמותו בחטאיכם כי אם לא תאמינו כי אני הוא בחטאיכם תמותו׃</span> <span class="verse"><a name="25">25</a>ויאמרו אליו מי זה אתה ויאמר אליהם ישוע מה שגם מראש דברתי אליכם׃</span> <span class="verse"><a name="26">26</a>רבות עמי לדבר ולשפט עליכם אכן שלחי נאמן הוא ואשר שמעתי ממנו אתו אני מדבר אל העולם׃</span> <span class="verse"><a name="27">27</a>והם לא התבוננו כי על האב אמר אליהם׃</span> <span class="verse"><a name="28">28</a>אז אמר להם ישוע בעת תנשאו את בן האדם וידעתם כי אני הוא וכי אינני עשה דבר מנפשי כי אם כאשר למדני אבי אלה אדבר׃</span> <span class="verse"><a name="29">29</a>ואשר שלח אתי הוא עמדי האב לא עזבני לבדד כי את הטוב בעיניו אני עשה תמיד׃</span> <span class="verse"><a name="30">30</a>ויהי בדברו זאת ויאמינו בו רבים׃</span> <span class="verse"><a name="31">31</a>ויאמר ישוע אל היהודים המאמינים בו אם תעמדו בדברי באמת תלמידי אתם׃</span> <span class="verse"><a name="32">32</a>וידעתם את האמת והאמת תשימכם לבני חורין׃</span> <span class="verse"><a name="33">33</a>ויענו אתו זרע אברהם נחנו ומעולם לא היינו לאיש לעבדים איכה תאמר בני חורין תהיו׃</span> <span class="verse"><a name="34">34</a>ויען אתם ישוע אמן אמן אני אמר לכם כל עשה חטא עבד החטא הוא׃</span> <span class="verse"><a name="35">35</a>והעבד לא ישכן בבית לעולם הבן ישכן לעולם׃</span> <span class="verse"><a name="36">36</a>לכן אם הבן יעשה אתכם בני חורין חפשים באמת תהיו׃</span> <span class="verse"><a name="37">37</a>ידעתי כי זרע אברהם אתם אבל אתם מבקשים להמיתני כי דברי לא יכן בתוככם׃</span> <span class="verse"><a name="38">38</a>אני מדבר את אשר ראיתי אצל אבי ואתם עשים את אשר ראיתם אצל אביכם׃</span> <span class="verse"><a name="39">39</a>ויענו ויאמרו אליו אבינו הוא אברהם ויאמר אליהם ישוע אלו הייתם בני אברהם כמעשי אברהם עשיתם׃</span> <span class="verse"><a name="40">40</a>ועתה אתם מבקשים להמיתני איש דבר אליכם האמת אשר שמעתי מעם האלהים אברהם לא עשה כזאת׃</span> <span class="verse"><a name="41">41</a>את מעשי אביכם אתם עשים ויאמרו אליו לא ילדי זנונים אנחנו יש לנו אב אחד הוא האלהים׃</span> <span class="verse"><a name="42">42</a>ויאמר אליהם ישוע אלו אלהים הוא אביכם כי עתה אהבתם אתי כי אנכי יצאתי ובאתי מאת האלהים הן לא ממני באתי אך הוא שלחני׃</span> <span class="verse"><a name="43">43</a>מדוע לא תבינו לשוני יען לא תוכלון לשמע את דברי׃</span> <span class="verse"><a name="44">44</a>אתם מן אביכם השטן ולעשות את תאות אביכם חפצתם הוא רוצח נפש היה מראש ובאמת לא עמד כי אמת אין בו מדי דברי כזב משלו ידבר כי כזב הוא ואבי הכזב׃</span> <span class="verse"><a name="45">45</a>ואני יען דברי האמת לא תאמינו לי׃</span> <span class="verse"><a name="46">46</a>מי בכם על עון יוכיחני ואם אמת דברתי מדוע לא תאמינו לי׃</span> <span class="verse"><a name="47">47</a>אשר מאת האלהים הוא ישמע את דברי האלהים על כן אתם לא שמעתם כי אינכם מאת האלהים׃</span> <span class="verse"><a name="48">48</a>אז יענו היהודים ויאמרו אליו הלא הטבנו אשר דברנו כי שמרוני אתה ושד בך׃</span> <span class="verse"><a name="49">49</a>ויען ישוע שד אין בי רק את אבי אני מכבד ואתם תבזוני׃</span> <span class="verse"><a name="50">50</a>אכן לא אבקש את כבודי יש אחד אשר יבקש וישפט׃</span> <span class="verse"><a name="51">51</a>אמן אמן אני אמר לכם אם ישמר איש את דברי לא יראה מות לנצח׃</span> <span class="verse"><a name="52">52</a>ויאמרו אליו היהודים עתה ידענו כי שד בך הן אברהם והנביאים מתו ואתה אמרת אם ישמר איש את דברי לא יטעם מות לנצח׃</span> <span class="verse"><a name="53">53</a>האתה גדול מאברהם אבינו אשר מת גם הנביאים מתו מה תעשה את עצמך׃</span> <span class="verse"><a name="54">54</a>ויען ישוע אם אני מכבד את נפשי כבודי מאין אבי הוא המכבד אתי אשר תאמרו עליו כי הוא אלהיכם׃</span> <span class="verse"><a name="55">55</a>ולא ידעתם אתו ואני ידעתיו ואם אמר לא ידעתי אתו אהיה כזב כמוכם אבל ידעתיו ואת דברו שמרתי׃</span> <span class="verse"><a name="56">56</a>אברהם אביכם שש לראות את יומי וירא וישמח׃</span> <span class="verse"><a name="57">57</a>ויאמרו אליו היהודים הנה אינך בן חמשים שנה ואת אברהם ראית׃</span> <span class="verse"><a name="58">58</a>ויאמר אליהם ישוע אמן אמן אני אמר לכם בטרם היות אברהם אני הוא׃</span> <span class="verse"><a name="59">59</a>אז ירימו אבנים לרגם אתו וישוע התעלם ויצא מן המקדש ויעבר בתוכם עבור וחלוף׃</span> </p></div</div></div></body></html>