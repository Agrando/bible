<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 17</strong></div><p><span class="verse"><a name="1">1</a>את אלה דבר ישוע וישא עיניו השמימה ויאמר אבי הנה באה השעה פאר את בנך למען גם בנך יפארך׃</span> <span class="verse"><a name="2">2</a>כאשר נתת לו השלטן על כל בשר למען יתן חיי עולמים לכל אשר נתת לו׃</span> <span class="verse"><a name="3">3</a>ואלה הם חיי העולמים לדעת אתך אשר אתה לבדך אל אמת ואת ישוע המשיח אשר שלחת׃</span> <span class="verse"><a name="4">4</a>אני פארתיך בארץ כליתי פעלך אשר צויתני לעשות׃</span> <span class="verse"><a name="5">5</a>ועתה פארני אתה אבי עמך בכבוד אשר היה לי עמך טרם היות העולם׃</span> <span class="verse"><a name="6">6</a>את שמך הודעתי לבני האדם אשר נתתם לי מתוך העולם לך היו ולי נתת אתם ואת דברך נצרו׃</span> <span class="verse"><a name="7">7</a>ועתה ידעו כי כל אשר נתת לי מעמך הוא׃</span> <span class="verse"><a name="8">8</a>כי הדברים אשר נתת לי נתתי להם והם קבלום ויכירו באמת כי מעמך יצאתי ויאמינו כי אתה שלחתני׃</span> <span class="verse"><a name="9">9</a>אני בעדם אעתיר לך לא בעד העולם אעתיר כי אם בעד אלה אשר נתת לי כי לך המה׃</span> <span class="verse"><a name="10">10</a>וכל אשר לי לך הוא ושלך שלי ונתפארתי בהם׃</span> <span class="verse"><a name="11">11</a>ואני אינני עוד בעולם והם בעולם המה ואני בא אליך אבי הקדוש נצר בשמך את אשר נתתם לי למען יהיו אחד כמנו׃</span> <span class="verse"><a name="12">12</a>בהיותי עמהם בעולם אני נצרתי אתם בשמך את אשר נתתם לי שמרתי ולא אבד מהם איש זולתי בן האבדון למלאת דבר הכתוב׃</span> <span class="verse"><a name="13">13</a>ועתה הנני בא אליך ואלה אני מדבר בעולם למען תמלא להם שמחתי בקרבם׃</span> <span class="verse"><a name="14">14</a>אני נתתי להם את דברך והעולם שנא אתם יען כי לא מן העולם המה כאשר גם אנכי לא מן העולם אני׃</span> <span class="verse"><a name="15">15</a>ולא אעתיר לך אשר תקחם מן העולם רק שתצרם מן הרע׃</span> <span class="verse"><a name="16">16</a>מן העולם אינמו כאשר גם אנכי אינני מן העולם׃</span> <span class="verse"><a name="17">17</a>קדש אתם באמתך דברך אמת הוא׃</span> <span class="verse"><a name="18">18</a>כאשר אתה שלחת אתי אל העולם כן גם אני שלחתי אתם אל העולם׃</span> <span class="verse"><a name="19">19</a>והתקדשתי בעדם למען יהיו גם הם מקדשים באמת׃</span> <span class="verse"><a name="20">20</a>אולם לא לבד בעד אלה אנכי מעתיר לך כי אם גם בעד המאמינים בי על פי דברם׃</span> <span class="verse"><a name="21">21</a>למען יהיו כלם אחד כאשר אתה אבי בי אתה ואני בך והיו גם המה בנו כאשר למען יאמין העולם כי אתה שלחתני׃</span> <span class="verse"><a name="22">22</a>ואני נתתי להם את הכבוד אשר נתת לי למען יהיו אחד כאשר אנחנו אחד נחנו׃</span> <span class="verse"><a name="23">23</a>אני בהם ואתה בי למען יהיו משלמים לאחד ולמען ידע העולם כי אתה שלחתני ואהבת אתם כאשר אהבתני׃</span> <span class="verse"><a name="24">24</a>אבי חפצתי כי גם הם אשר נתתם לי יהיו עמי באשר אהיה אני למען יחזו את כבודי אשר נתת לי כי אהבתני לפני מוסדות עולם׃</span> <span class="verse"><a name="25">25</a>אבי הצדיק הן העולם לא ידעך ואני ידעתיך ואלה הכירו כי אתה שלחתני׃</span> <span class="verse"><a name="26">26</a>ואני הודעתים את שמך ואוסיף להודיעם למען תהיה בם האהבה אשר אהבתני ואני אהיה בהם׃</span> </p></div</div></div></body></html>