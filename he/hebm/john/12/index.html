<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 12</strong></div><p><span class="verse"><a name="1">1</a>וששת ימים לפני חג הפסח בא ישוע לבית היני מקום לעזר אשר העיר אתו מעם המתים׃</span> <span class="verse"><a name="2">2</a>ויעשו לו שם משתה בערב ומרתא משרתת ולעזר היה אחד מן המסבים אתו׃</span> <span class="verse"><a name="3">3</a>ותקח מרים מרקחת נרד זך ויקר מאד לטרא אחת משקלה ותמשח בה את רגלי ישוע ותנגב את רגליו בשערותיה והבית ימלא ריח המרקחת׃</span> <span class="verse"><a name="4">4</a>ויאמר אחד מתלמידיו הוא יהודה בן שמעון איש קריות העתיד למסרו׃</span> <span class="verse"><a name="5">5</a>מדוע לא נמכרה המרקחת בשלש מאות דינר ונתן לעניים׃</span> <span class="verse"><a name="6">6</a>והוא לא דבר את זאת מחמלתו על העניים כי אם גנב היה וכיס הכסף אתו וישא כל אשר ישימו בו׃</span> <span class="verse"><a name="7">7</a>ויאמר ישוע הניחה לה ליום קבורתי צפנה זאת׃</span> <span class="verse"><a name="8">8</a>כי העניים תמיד המה עמכם ואני אינני תמיד עמכם׃</span> <span class="verse"><a name="9">9</a>וישמעו עם רב ביהודה כי שם הוא ויבאו לא בעבור ישוע לבדו כי אם לראות גם את לעזר אשר העירו מעם המתים׃</span> <span class="verse"><a name="10">10</a>וראשי הכהנים התיעצו להרג גם את לעזר׃</span> <span class="verse"><a name="11">11</a>כי בגללו באו שמה רבים מן היהודים ויאמינו בישוע׃</span> <span class="verse"><a name="12">12</a>ויהי ממחרת כשמוע המון רב אשר באו לחג החג כי יבא ישוע ירושלים׃</span> <span class="verse"><a name="13">13</a>ויקחו בידם כפות תמרים ויצאו לקראתו ויריעו לאמר הושע נא ברוך הבא בשם יהוה מלך ישראל׃</span> <span class="verse"><a name="14">14</a>וימצא ישוע עיר אחד וירכב עליו כאשר כתוב׃</span> <span class="verse"><a name="15">15</a>אל תיראי בת ציון הנה מלכך יבוא לך רכב על עיר בן אתנות׃</span> <span class="verse"><a name="16">16</a>וכל זאת לא הבינו תלמידיו בראשונה אך אחרי אשר נתפאר ישוע זכרו כי כן כתוב עליו וכי זאת עשו לו׃</span> <span class="verse"><a name="17">17</a>ויעידו העם אשר היו אצלו בקראו אל לעזר לצאת מן הקבר ויער אתו מעם המתים׃</span> <span class="verse"><a name="18">18</a>על זאת גם המון העם יצא לקראתו על שמעם כי עשה האות הזה׃</span> <span class="verse"><a name="19">19</a>והפרושים דברו איש את אחיו לאמר הראיתם כי הועיל לא תועילו מאומה הנה כל העולם נמשך אחריו׃</span> <span class="verse"><a name="20">20</a>ובתוך העלים להשתחות בחג היו אנשים יונים׃</span> <span class="verse"><a name="21">21</a>ויקרבו אל פילפוס איש בית צידה אשר בארץ הגליל וישאלו ממנו לאמר אדני לראות את ישוע חפצנו׃</span> <span class="verse"><a name="22">22</a>ויבא פילפוס ויגד זאת אל אנדרי ואנדרי ופילפוס הגידו אל ישוע׃</span> <span class="verse"><a name="23">23</a>ויען אותם ישוע ויאמר באה השעה שיפאר בן האדם׃</span> <span class="verse"><a name="24">24</a>אמן אמן אני אמר לכם אם לא יפל גרגר החטא אל תוך האדמה ומת ישאר לבדו וכאשר מת יעשה פרי הרבה׃</span> <span class="verse"><a name="25">25</a>האהב את נפשו יאבדנה והשנא את נפשו בעולם הזה ינצרה לחיי נצח׃</span> <span class="verse"><a name="26">26</a>החפץ לשרתני ילך אחרי ובאשר אהיה שם יהיה גם משרתי ואיש אשר ישרתני אתו יכבד אבי׃</span> <span class="verse"><a name="27">27</a>עתה נבהלה נפשי ומה אמר הושיעני אבי מן השעה הזאת אך על כן באתי אל השעה הזאת׃</span> <span class="verse"><a name="28">28</a>אבי פאר את שמך ותצא בת קול מן השמים גם פארתי וגם אוסיף לפאר׃</span> <span class="verse"><a name="29">29</a>והעם העמדים שמה כשמעם אמרו רעם נשמע ואחרים אמרו מלאך דבר אתו׃</span> <span class="verse"><a name="30">30</a>ויען ישוע ויאמר לא למעני היה הקול הזה כי אם למענכם׃</span> <span class="verse"><a name="31">31</a>עתה משפט בא על העולם הזה עתה ישלך שר העולם הזה חוצה׃</span> <span class="verse"><a name="32">32</a>ואני בהנשאי מעל הארץ אמשך כלם אלי׃</span> <span class="verse"><a name="33">33</a>וזאת דבר לרמוז אי זה מות הוא עתיד למות׃</span> <span class="verse"><a name="34">34</a>ויענו אתו העם ויאמרו הנה שמענו בתורה כי המשיח יכון לעולם ואיך אמרת כי בן האדם צריך להנשא ומי בן האדם הלזה׃</span> <span class="verse"><a name="35">35</a>ויאמר אליהם ישוע אך למצער יהיה האור עמכם התהלכו בעוד לכם האור פן ישופכם חשך וההלך בחשך לא ידע אנה הוא הלך׃</span> <span class="verse"><a name="36">36</a>בעוד לכם האור האמינו באור למען תהיו בני האור את הדברים האלה דבר ישוע וילך לו ויסתר מפניהם׃</span> <span class="verse"><a name="37">37</a>רבים האתות אשר עשה לעיניהם ובכל זאת לא האמינו בו׃</span> <span class="verse"><a name="38">38</a>למלאת דבר ישעיהו הנביא אשר אמר יהוה מי האמין לשמעתנו וזרוע יהוה על מי נגלתה׃</span> <span class="verse"><a name="39">39</a>על כן לא יכלו להאמין כי עוד אמר ישעיהו׃</span> <span class="verse"><a name="40">40</a>השע עיניהם והשמין לבבם פן יראו בעיניהם ולבבם יבין ושבו ורפאתי להם׃</span> <span class="verse"><a name="41">41</a>כזאת דבר ישעיהו בראותו את תפארתו וינבא עליו׃</span> <span class="verse"><a name="42">42</a>אולם רבים אף מן השרים האמינו בו אך בגלל הפרושים לא הודו למען אשר לא ינדו׃</span> <span class="verse"><a name="43">43</a>כי אהבו כבוד אנשים יותר מכבוד האלהים׃</span> <span class="verse"><a name="44">44</a>ויקרא ישוע ויאמר המאמין בי לא בי הוא מאמין כי אם בשלח אתי׃</span> <span class="verse"><a name="45">45</a>והראה אתי את אשר שלחני הוא ראה׃</span> <span class="verse"><a name="46">46</a>אני באתי לאור אל העולם למען כל אשר יאמין בי לא ישב בחשך׃</span> <span class="verse"><a name="47">47</a>והשמע את דברי ולא ישמרם אני לא אשפט אתו כי לא באתי לשפט את העולם כי אם להושיע את העולם׃</span> <span class="verse"><a name="48">48</a>ואיש אשר יבזני ולא יקח אמרי יש אחד אשר ידין אתו הדבר אשר דברתי הוא ידין אתו ביום האחרון׃</span> <span class="verse"><a name="49">49</a>כי אני לא מלבי דברתי כי אם אבי השלח אתי הוא צוני את אשר אמר ואת אשר אדבר׃</span> <span class="verse"><a name="50">50</a>ואני ידעתי כי מצותו חיי עולם לכן כל אשר אדבר כאשר אמר אלי אבי כן אני מדבר׃</span> </p></div</div></div></body></html>