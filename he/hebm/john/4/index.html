<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 4</strong></div><p><span class="verse"><a name="1">1</a>ויהי כאשר נודע לאדון כי שמעו הפרושים אשר ישוע העמיד והטביל תלמידים הרבה מיוחנן׃</span> <span class="verse"><a name="2">2</a>ואולם ישוע הוא לא הטביל כי אם תלמידיו׃</span> <span class="verse"><a name="3">3</a>ויעזב את ארץ יהודה וילך שנית הגלילה׃</span> <span class="verse"><a name="4">4</a>ויהי לו לעבר בארץ שמרון׃</span> <span class="verse"><a name="5">5</a>ויבא לעיר מערי שמרון ושמה סוכר היא ממול חלקת השדה אשר נתנה יעקב לבנו ליוסף׃</span> <span class="verse"><a name="6">6</a>ושם באר יעקב וישוע היה עיף מן הדרך וישב לו על הבאר והעת כשעה הששית׃</span> <span class="verse"><a name="7">7</a>ותבא אשה משמרון לשאב מים ויאמר אליה ישוע תני נא לי לשתות׃</span> <span class="verse"><a name="8">8</a>כי תלמידיו הלכו העירה לקנות אכל׃</span> <span class="verse"><a name="9">9</a>ותאמר אליו האשה השמרונית הן יהודי אתה ואיככה תשאל ממני לשתות ואנכי אשה שמרונית כי לא יתערבו היהודים עם השמרונים׃</span> <span class="verse"><a name="10">10</a>ויען ישוע ויאמר אליה לו ידעת את מתת אלהים ומי הוא האמר אליך תני נא לי לשתות כי עתה שאלת ממנו ונתן לך מים חיים׃</span> <span class="verse"><a name="11">11</a>ותאמר אליו האשה אדני הן אין לך כלי לשאב בו והבאר עמקה ומאין לך אפוא מים חיים׃</span> <span class="verse"><a name="12">12</a>האתה גדול מיעקב אבינו אשר נתן לנו את הבאר הזאת וישת ממנה הוא ובניו ובעירו׃</span> <span class="verse"><a name="13">13</a>ויען ישוע ויאמר אליה כל השתה מן המים האלה ישוב ויצמא׃</span> <span class="verse"><a name="14">14</a>ואשר ישתה מן המים אשר אנכי נתן לו לא יצמא לעולם כי המים אשר אתן לו יהיו בקרבו למקור מים נבעים לחיי העולמים׃</span> <span class="verse"><a name="15">15</a>ותאמר אליו האשה אדני תנה לי המים ההם למען לא אצמא עוד ולא אוסיף לבוא הנה לשאב׃</span> <span class="verse"><a name="16">16</a>ויאמר אליה ישוע לכי וקראי לאישך ושובי הלום׃</span> <span class="verse"><a name="17">17</a>ותען האשה ותאמר אין לי איש ויאמר אליה ישוע כן דברת אין לי איש׃</span> <span class="verse"><a name="18">18</a>כי בעלים חמשה היו לך ואשר לך עתה איננו בעלך לכן אמת הדבר אשר דברת׃</span> <span class="verse"><a name="19">19</a>ותאמר אליו האשה אדני ראה אנכי כי נביא אתה׃</span> <span class="verse"><a name="20">20</a>אבותינו השתחוו בהר הזה ואתם אמרים כי ירושלים היא המקום הנבחר להשתחות שמה׃</span> <span class="verse"><a name="21">21</a>ויאמר אליה ישוע אשה האמיני לי כי תבוא שעה אשר לא בהר הזה אף לא בירושלים תשתחוו לאב׃</span> <span class="verse"><a name="22">22</a>אתם משתחוים אל אשר לא ידעתם ואנחנו משתחוים אל אשר ידענו כי הישועה מן היהודים היא׃</span> <span class="verse"><a name="23">23</a>אולם תבוא שעה ועתה היא אשר עבדי אל האמתים ישתחוו לאב ברוח ובאמת כי במשתחוים כאלה חפץ האב׃</span> <span class="verse"><a name="24">24</a>האלהים רוח הוא והמשתחוים לו צריכים להשתחות ברוח ובאמת׃</span> <span class="verse"><a name="25">25</a>ותאמר אליו האשה ידעתי כי יבא המשיח הנקרא כריסטוס הוא בבאו יגיד לנו את כל׃</span> <span class="verse"><a name="26">26</a>ויאמר אליה ישוע אני הוא המדבר אליך׃</span> <span class="verse"><a name="27">27</a>ויהי הוא מדבר ככה ותלמידיו באו ויתמהו על דברו עם אשה אך לא אמר לו איש מה זה תשאל או מה תדבר עמה׃</span> <span class="verse"><a name="28">28</a>ותעזב האשה את כדה ותלך העירה ותאמר אל האנשים׃</span> <span class="verse"><a name="29">29</a>באו וראו איש אשר הגיד לי כל אשר עשיתי הכי זה הוא המשיח׃</span> <span class="verse"><a name="30">30</a>ויצאו מן העיר ויבאו אליו׃</span> <span class="verse"><a name="31">31</a>טרם יבאו ותלמידיו בקשו ממנו לאמר אכל נא אדני׃</span> <span class="verse"><a name="32">32</a>ויאמר אליהם יש לי אכל לאכל אשר אתם לא ידעתם׃</span> <span class="verse"><a name="33">33</a>ויאמרו התלמידים איש אל רעהו הכי הביא לו איש לאכל׃</span> <span class="verse"><a name="34">34</a>ויאמר אליהם ישוע מאכלי הוא לעשות רצון שלחי ולהשלים מעשהו׃</span> <span class="verse"><a name="35">35</a>הלא אתם תאמרו כי עוד ארבעה חדשים והקציר בא הנה אני אמר לכם שאו עיניכם וראו בשדות כי כבר הלבינו לקציר׃</span> <span class="verse"><a name="36">36</a>והקוצר יקח שכרו ויאסף תבואה לחיי עולמים למען ישמחו יחדו גם הזרע גם הקוצר׃</span> <span class="verse"><a name="37">37</a>כי בזאת אמת המשל כי זה זרע ואחר יקצר׃</span> <span class="verse"><a name="38">38</a>אנכי שלחתי אתכם לקצר את אשר לא עמלתם בו ואחרים עמלו ואתם נכנסתם בעמלם׃</span> <span class="verse"><a name="39">39</a>ויאמינו בו שמרנים רבים מן העיר ההיא על דבר האשה אשר העידה לאמר הוא הגיד לי את כל אשר עשיתי׃</span> <span class="verse"><a name="40">40</a>ויהי כאשר באו אליו השמרנים וישאלו ממנו לשבת אתם וישב שם יומים׃</span> <span class="verse"><a name="41">41</a>ועוד רבים מהמה האמינו בו בעבור דברו׃</span> <span class="verse"><a name="42">42</a>ויאמרו אל האשה מעתה לא בעבור מאמרך נאמין כי באזנינו שמענו ונדע כי אמנם זה הוא המשיח מושיע העולם׃</span> <span class="verse"><a name="43">43</a>ויהי מקץ שני הימים ויצא משם ללכת הגלילה׃</span> <span class="verse"><a name="44">44</a>כי הוא ישוע העיד כי נביא בארץ מולדתו איננו נכבד׃</span> <span class="verse"><a name="45">45</a>ויהי הוא בא ארץ הגליל ויאספהו אנשי הגליל כי ראו את כל אשר עשה בירושלים בימי החג כי גם הם עלו לחג את החג׃</span> <span class="verse"><a name="46">46</a>ויבא ישוע עוד הפעם אל קנה אשר בגליל מקום שומו המים ליין ואיש היה מעבדי המלך ובנו חלה בכפר נחום׃</span> <span class="verse"><a name="47">47</a>ויהי כשמעו כי בא ישוע מיהודה לארץ הגליל וילך אליו וישאל מאתו לרדת ולרפא את בנו כי קרב למות׃</span> <span class="verse"><a name="48">48</a>ויאמר אליו ישוע אם לא תראו אתות ומופתים לא תאמינו׃</span> <span class="verse"><a name="49">49</a>ויאמר אליו האיש אשר מעבדי המלך אדני רדה נא בטרם ימות בני׃</span> <span class="verse"><a name="50">50</a>ויאמר אליו ישוע לך לך בנך חי והאיש האמין לדבר אשר דבר אליו ישוע וילך׃</span> <span class="verse"><a name="51">51</a>ויהי ברדתו ויפגעו בו עבדיו ויבשרו אתו כי חי בנו׃</span> <span class="verse"><a name="52">52</a>וידרש מאתם את השעה אשר בה רוח לו ויאמרו אליו תמול בשעה השביעית עזבתו הקדחת׃</span> <span class="verse"><a name="53">53</a>וידע אביהו כי היתה השעה אשר דבר לו ישוע בנך חי ויאמן הוא וכל ביתו׃</span> <span class="verse"><a name="54">54</a>זה הוא האות השני אשר עשה ישוע בבאו מיהודה לארץ הגליל׃</span> </p></div</div></div></body></html>