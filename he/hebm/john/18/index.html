<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 18</strong></div><p><span class="verse"><a name="1">1</a>ויהי ככלות ישוע לדבר את הדברים האלה ויצא החוצה עם תלמידיו מעבר לנחל קדרון ושם גן ויבא בו הוא ותלמידיו׃</span> <span class="verse"><a name="2">2</a>וגם יהודה מוסרו ידע את המקום כי פעמים רבות נועד שמה ישוע עם תלמידיו׃</span> <span class="verse"><a name="3">3</a>ויקח יהודה את הגדוד ומשרתים מאת הכהנים הגדולים והפרושים ויבא שמה בנרות ובלפידים ובכלי נשק׃</span> <span class="verse"><a name="4">4</a>וישוע ידע את כל אשר יבא עליו ויצא ויאמר אליהם את מי תבקשו׃</span> <span class="verse"><a name="5">5</a>ויענו ויאמרו את ישוע הנצרי ויאמר אליהם ישוע אני הוא וגם יהודה מוסרו עמד אצלם׃</span> <span class="verse"><a name="6">6</a>ויהי בדבר ישוע אליהם אני הוא ויסגו אחור ויפלו ארצה׃</span> <span class="verse"><a name="7">7</a>ויסף וישאל אתם את מי תבקשו ויאמרו את ישוע הנצרי׃</span> <span class="verse"><a name="8">8</a>ויען ישוע הלא אמרתי לכם אני הוא לכן אם אתי תבקשו הניחו לאלה וילכו׃</span> <span class="verse"><a name="9">9</a>למלאת הדבר אשר אמר מאלה אשר נתת לי לא אבד לי אף אחד׃</span> <span class="verse"><a name="10">10</a>ולשמעון פטרוס חרב וישלפה ויך את עבד הכהן הגדול ויקצץ את אזנו הימנית ושם העבד מלכוס׃</span> <span class="verse"><a name="11">11</a>ויאמר ישוע אל פטרוס השב חרבך אל נדנה הכי לא אשתה את הכוס אשר נתן לי אבי׃</span> <span class="verse"><a name="12">12</a>אז תפשו הגדוד ושר האלף ומשרתי היהודים את ישוע ויאסרהו׃</span> <span class="verse"><a name="13">13</a>ויוליכהו בראשונה אל חנן והוא חתן קיפא אשר שמש בכהנה גדולה בשנה ההיא׃</span> <span class="verse"><a name="14">14</a>הוא קיפא אשר יעץ את היהודים כי טוב אשר איש אחד יאבד בעד כל העם׃</span> <span class="verse"><a name="15">15</a>ושמעון פטרוס ותלמיד אחר הלכו אחרי ישוע והתלמיד ההוא היה נודע לכהן הגדול ויבא עם ישוע לחצר הכהן הגדול׃</span> <span class="verse"><a name="16">16</a>ופטרוס עמד מחוץ לפתח ויצא התלמיד האחר המידע לכהן הגדול וידבר אל השערת ויבא את פטרוס פנימה׃</span> <span class="verse"><a name="17">17</a>ותאמר האמה השערת אל פטרוס הלא גם אתה מתלמידי האיש הזה ויאמר אינני׃</span> <span class="verse"><a name="18">18</a>והעבדים והמשרתים בערו אש גחלים כי עת קר היתה ויעמדו שם ויתחממו וגם פטרוס עמד עמם ומתחמם׃</span> <span class="verse"><a name="19">19</a>וישאל הכהן הגדול את ישוע על תלמידיו ועל לקחו׃</span> <span class="verse"><a name="20">20</a>ויען אתו ישוע אנכי בגלוי דברתי אל העולם ותמיד למדתי בבית הכנסת ובבית המקדש אשר כל היהודים נקהלים שמה ולא דברתי דבר בסתר׃</span> <span class="verse"><a name="21">21</a>ומה תשאל אתי שאל נא את השמעים מה שדברתי אליהם הנם יודעים את אשר אמרתי׃</span> <span class="verse"><a name="22">22</a>ויהי כדברו הדברים האלה ויך אחד המשרתים העמד שמה את ישוע על הלחי ויאמר הכזאת תענה את הכהן הגדול׃</span> <span class="verse"><a name="23">23</a>ויען אותו ישוע אם רעה דברתי תנה עד כי רעה היא ואם טוב מדוע תסטרני׃</span> <span class="verse"><a name="24">24</a>וישלחהו חנן אסור בזקים אל קיפא הכהן הגדול׃</span> <span class="verse"><a name="25">25</a>ושמעון פטרוס עמד ומתחמם ויאמרו אליו הלא גם אתה מתלמידיו ויכחש ויאמר אינני׃</span> <span class="verse"><a name="26">26</a>ויאמר איש מעבדי הכהן הגדול והוא מודע לאשר קצץ פטרוס את אזנו הלא ראיתיך עמו בתוך הגן׃</span> <span class="verse"><a name="27">27</a>ויסף פטרוס לכחש ופתאם קרא התרנגול׃</span> <span class="verse"><a name="28">28</a>ויוליכו את ישוע מבית קיפא אל בית המשפט ויהי בבקר השכם והמה לא נכנסו אל בית המשפט למען אשר לא יטמאו כי אם יאכלו את הפסח׃</span> <span class="verse"><a name="29">29</a>ויצא פילטוס אליהם ויאמר על מה תאשימו את האיש הזה׃</span> <span class="verse"><a name="30">30</a>ויענו ויאמרו אליו לולא היה זה עשה רע כי עתה לא הסגרנהו אליך׃</span> <span class="verse"><a name="31">31</a>ויאמר אליהם פילטוס קחהו אתם עמכם ועשו משפטו כתורתכם ויאמרו אליו היהודים אין לנו רשיון להמית איש׃</span> <span class="verse"><a name="32">32</a>למלאת דבר ישוע אשר דבר לרמז אי זה מות עתיד הוא למות׃</span> <span class="verse"><a name="33">33</a>וישב פילטוס אל בית המשפט ויקרא אל ישוע ויאמר אליו האתה הוא מלך היהודים׃</span> <span class="verse"><a name="34">34</a>ויען אתו ישוע המלבך תדבר זאת או אחרים הגידו לך עלי׃</span> <span class="verse"><a name="35">35</a>ויען פילטוס האף אנכי יהודי הלא עמך וראשי הכהנים הסגירוך אלי מה עשית׃</span> <span class="verse"><a name="36">36</a>ויען ישוע מלכותי איננה מן העולם הזה אם היתה מלכותי מן העולם הזה כי אז נלחמו לי משרתי לבלתי המסר ביד היהודים ועתה מלכותי איננה מפה׃</span> <span class="verse"><a name="37">37</a>ויאמר אליו פילטוס אם כן אפוא מלך אתה ויען ישוע אתה אמרת כי מלך אנכי לזה נולדתי ולזה באתי בעולם להעיד לאמת כל אשר הוא מן האמת ישמע בקולי׃</span> <span class="verse"><a name="38">38</a>ויאמר אליו פילטוס מה היא האמת ואחרי דברו זאת יצא שנית אל היהודים ויאמר אליהם אני לא מצאתי בו כל עון׃</span> <span class="verse"><a name="39">39</a>הן מנהג הוא בכם כי אשלח לכם איש אחד חפשי בפסח היש את נפשכם כי אשלח לכם את מלך היהודים׃</span> <span class="verse"><a name="40">40</a>ויוסיפו ויצעקו לאמר לא את האיש הזה אלא את בר אבא ובר אבא היה מרצח׃</span> </p></div</div></div></body></html>