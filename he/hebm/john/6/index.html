<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 6</strong></div><p><span class="verse"><a name="1">1</a>ויהי אחרי כן ויצא ישוע אל עבר ים הגליל אשר לטיבריה׃</span> <span class="verse"><a name="2">2</a>וילכו אחריו המון עם רב כי ראו אותתיו אשר עשה עם החולים׃</span> <span class="verse"><a name="3">3</a>ויעל ישוע על ההר וישב שם הוא ותלמידיו׃</span> <span class="verse"><a name="4">4</a>וימי הפסח חג היהודים קרבו לבוא׃</span> <span class="verse"><a name="5">5</a>וישא ישוע את עיניו וירא עם רב בא אליו ויאמר אל פילפוס מאין נקנה להם לחם לאכל׃</span> <span class="verse"><a name="6">6</a>ואך למען נסות אתו דבר זאת כי הוא ידע את אשר יעשה׃</span> <span class="verse"><a name="7">7</a>ויען אתו פילפוס לחם מאתים דינר לא ימצא להם לקחת לו איש איש מעט׃</span> <span class="verse"><a name="8">8</a>ויאמר אליו אחד מתלמידיו אנדרי אחי שמעון פטרוס׃</span> <span class="verse"><a name="9">9</a>יש פה נער אשר לו חמש ככרות לחם שערים ושני דגים אך אלה מה המה לעם רב כזה׃</span> <span class="verse"><a name="10">10</a>ויאמר ישוע צוו את העם לשבת ארצה וירק דשא לרב היה במקום ההוא וישבו לארץ כחמשת אלפי איש במספר׃</span> <span class="verse"><a name="11">11</a>ויקח ישוע את ככרות הלחם ויברך ויתן לתלמידיו והתלמידים אל המסבים וככה גם מן הדגים כאות נפשם׃</span> <span class="verse"><a name="12">12</a>ויהי כאשר שבעו ויאמר אל תלמידיו אספו את פתותי לחם הנותרים למען לא יאבד מאומה׃</span> <span class="verse"><a name="13">13</a>ויאספו וימלאו שנים עשר סלים בפתותי חמש ככרות לחם השערים הנותרים לאכליהם׃</span> <span class="verse"><a name="14">14</a>ויהי כראות האנשים את האות הזה אשר עשה ישוע ויאמרו הנה זה הוא באמת הנביא הבא לעולם׃</span> <span class="verse"><a name="15">15</a>וידע ישוע כי יבאו ויתפשהו להמליך אותו וימלט עוד הפעם אל ההר הוא לבדו׃</span> <span class="verse"><a name="16">16</a>ויהי בערב וירדו תלמידיו אל הים ויבאו באניה ויעברו אל עבר הים אל כפר נחום׃</span> <span class="verse"><a name="17">17</a>ויכס אתם החשך וישוע לא בא אליהם׃</span> <span class="verse"><a name="18">18</a>ויסער הים כי רוח גדולה נושבת׃</span> <span class="verse"><a name="19">19</a>והם חתרו במשוטיהם כדרך עשרים וחמש או שלשים ריס ויראו את ישוע מתהלך על הים הלוך וקרב אל האניה וייראו׃</span> <span class="verse"><a name="20">20</a>ויאמר אליהם אני הוא אל תיראו׃</span> <span class="verse"><a name="21">21</a>ויואילו לקחת אתו אל האניה ורגע הגיעה האניה לארץ אשר הם הלכים שמה׃</span> <span class="verse"><a name="22">22</a>ויהי ממחרת וירא המון העם העמד מעבר לים כי לא היתה אניה בזה בלתי אחת אשר ירדו בה תלמידיו וכי ישוע לא בא עם תלמידיו אל האניה אך תלמידיו לבדם נסעו מזה׃</span> <span class="verse"><a name="23">23</a>ואניות אחרות באו מטיברים קרוב למקום אשר אכלו שם את הלחם בברכת האדון׃</span> <span class="verse"><a name="24">24</a>ויהי כראות המון העם כי ישוע איננו שם אף לא תלמידיו וירדו גם הם באניות ויבאו אל כפר נחום לבקש את ישוע׃</span> <span class="verse"><a name="25">25</a>וכאשר מצאו אתו מעבר הים ויאמרו אליו רבי מתי באת הלם׃</span> <span class="verse"><a name="26">26</a>ויען אתם ישוע ויאמר אמן אמן אני אמר לכם לא על ראותכם את האתות תבקשוני כי אם על אשר אכלתם מן הלחם ותשבעו׃</span> <span class="verse"><a name="27">27</a>אל תעמלו במאכל אשר יאבד כי אם במאכל הקים לחיי עולמים אשר בן האדם יתננו לכם כי בו חתם חותמו אביו האלהים׃</span> <span class="verse"><a name="28">28</a>ויאמרו אליו מה נעשה לפעל פעלות אלהים׃</span> <span class="verse"><a name="29">29</a>ויען ישוע ויאמר אליהם זאת פעלת אלהים כי תאמינו בזה אשר הוא שלחו׃</span> <span class="verse"><a name="30">30</a>ויאמרו אליו מה אפוא האות אשר תעשה למעננראה ונאמין בך מה תפעל׃</span> <span class="verse"><a name="31">31</a>אבותינו אכלו את המן במדבר כאשר כתוב לחם מן השמים נתן למו לאכל׃</span> <span class="verse"><a name="32">32</a>ויאמר אליהם ישוע אמן אמן אני אמר לכם לא משה נתן לכם את הלחם מן השמים כי אם אבי נתן לכם את הלחם מן השמים האמתי׃</span> <span class="verse"><a name="33">33</a>כי לחם אלהים הוא היורד מן השמים ונתן חיים לעולם׃</span> <span class="verse"><a name="34">34</a>ויאמרו אליו אדני תנה לנו תמיד את הלחם הזה׃</span> <span class="verse"><a name="35">35</a>ויאמר להם ישוע אנכי הוא לחם החיים כל הבא אלי לא ירעב ואשר יאמין בי לא יצמא עוד׃</span> <span class="verse"><a name="36">36</a>ואני הנה אמרתי לכם כי גם חזיתם אתי ולא תאמינו׃</span> <span class="verse"><a name="37">37</a>כל אשר יתננו לי אבי יבוא אלי והבא אלי לא אהדפנו החוצה׃</span> <span class="verse"><a name="38">38</a>כי ירדתי מן השמים לא לעשות רצוני כי אם רצון שלחי׃</span> <span class="verse"><a name="39">39</a>וזה רצון האב אשר שלחני כי כל אשר נתן לי לא יאבד לי כי אם אקימנו ביום האחרון׃</span> <span class="verse"><a name="40">40</a>וזה רצון שלחי אשר כל הראה את הבן ומאמין בו יהיו לו חיי עולמים ואני אקימנו ביום האחרון׃</span> <span class="verse"><a name="41">41</a>וילנו עליו היהודים על אמרו אנכי הוא הלחם הירד מן השמים׃</span> <span class="verse"><a name="42">42</a>ויאמרו הלא זה הוא ישוע בן יוסף אשר אנחנו ידעים את אביו ואת אמו ואיך יאמר מן השמים באתי׃</span> <span class="verse"><a name="43">43</a>ויען ישוע ויאמר אליהם אל תלינו איש אל רעהו׃</span> <span class="verse"><a name="44">44</a>לא יוכל איש לבוא אלי בלתי אם ימשכהו אבי אשר שלחני ואני אקימנו ביום האחרון׃</span> <span class="verse"><a name="45">45</a>הלא כתוב בנביאים וכל בניך למודי יהוה לכן כל אשר שמע מן האב ולמד יבא אלי׃</span> <span class="verse"><a name="46">46</a>לא כאלו ראה איש את האב בלתי הבא מאת האלהים הוא ראה את האלהים׃</span> <span class="verse"><a name="47">47</a>אמן אמן אני אמר לכם המאמין בי לו חיי עולמים׃</span> <span class="verse"><a name="48">48</a>אנכי הוא לחם החיים׃</span> <span class="verse"><a name="49">49</a>אבותיכם אכלו את המן במדבר וימתו׃</span> <span class="verse"><a name="50">50</a>זה הוא הלחם הירד מן השמים למען יאכל איש ממנו ולא ימות׃</span> <span class="verse"><a name="51">51</a>אנכי הלחם החי הירד מן השמים איש כי יאכל מן הלחם הזה יחיה לעולם והלחם אשר אתננו הוא בשרי אשר אני נתן בעד חיי העולם׃</span> <span class="verse"><a name="52">52</a>ויתוכחו היהודים איש עם רעהו לאמר איכה יוכל זה לתת לנו את בשרו לאכל׃</span> <span class="verse"><a name="53">53</a>ויאמר אליהם ישוע אמן אמן אני אמר לכם אם לא תאכלו את בשר בן האדם ושתיתם את דמו אין לכם חיים בקרבכם׃</span> <span class="verse"><a name="54">54</a>האכל את בשרי והשתה את דמי יש לו חיי עולמים ואני אקימנו ביום האחרון׃</span> <span class="verse"><a name="55">55</a>כי בשרי באמת הוא מאכל ודמי באמת הוא משקה׃</span> <span class="verse"><a name="56">56</a>האכל את בשרי ושתה את דמי הוא ילין בי ואני בו׃</span> <span class="verse"><a name="57">57</a>כאשר שלחני האב החי ואנכי חי בגלל אבי כן האכל אתי גם הוא יחיה בגללי׃</span> <span class="verse"><a name="58">58</a>זה הוא הלחם הירד מן השמים לא כאשר אכלו אבותיכם את המן וימתו האכל את הלחם הזה יחיה לעולם׃</span> <span class="verse"><a name="59">59</a>כזאת דבר בבית הכנסת בלמדו בכפר נחום׃</span> <span class="verse"><a name="60">60</a>ורבים מתלמידיו כשמעם אמרו קשה הדבר הזה מי יוכל לשמע אתו׃</span> <span class="verse"><a name="61">61</a>ויבן ישוע בלבו כי תלמידיו מלינים על זאת ויאמר אליהם הזאת לכם למכשול׃</span> <span class="verse"><a name="62">62</a>מה אפוא אם תראו את בן האדם עלה אל אשר היה שם לפנים׃</span> <span class="verse"><a name="63">63</a>הרוח הוא הנתן חיים והבשר אין בו מועיל הדברים אשר אני דברתי אליכם רוח המה וחיים המה׃</span> <span class="verse"><a name="64">64</a>אך יש מכם אשר לא יאמינו כי ישוע ידע מראש מי הם אשר אינם מאמינים ומי המוסר אתו׃</span> <span class="verse"><a name="65">65</a>ויאמר על כן אמרתי לכם כי לא יוכל איש לבוא אלי בלתי אם נתן לו מאת אבי׃</span> <span class="verse"><a name="66">66</a>מן העת הזאת רבים מתלמידיו נסגו אחור ולא יספו להתהלך אתו׃</span> <span class="verse"><a name="67">67</a>ויאמר ישוע אל שנים העשר היש את נפשכם גם אתם לסור ממני׃</span> <span class="verse"><a name="68">68</a>ויען אתו שמעון פטרוס אדני אל מי נלך דברי חיי עולמים עמך׃</span> <span class="verse"><a name="69">69</a>ואנחנו האמנו ונדע כי אתה המשיח בן אל חי׃</span> <span class="verse"><a name="70">70</a>ויען אתם ישוע הלא בחרתי אני בכם שנים העשר ואחד מכם שטן הוא׃</span> <span class="verse"><a name="71">71</a>זאת אמר על יהודה בן שמעון איש קריות כי עתיד היה למסרו והוא אחד משנים העשר׃</span> </p></div</div></div></body></html>