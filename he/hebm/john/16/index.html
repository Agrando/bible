<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 16</strong></div><p><span class="verse"><a name="1">1</a>את אלה דברתי אליכם למען לא תכשלו׃</span> <span class="verse"><a name="2">2</a>הנה ינדו אתכם ואף באה השעה אשר כל הרג אתכם ידמה להקריב עבודה לאלהים׃</span> <span class="verse"><a name="3">3</a>וכזאת יעשו לכם יען גם את אבי וגם אתי לא ידעו׃</span> <span class="verse"><a name="4">4</a>אבל הגדתי לכם את אלה למען אשר בבא השעה תזכרום כי אנכי אמרתי אליכם וכאלה לא אמרתי אליכם מראש כי הייתי עמכם׃</span> <span class="verse"><a name="5">5</a>ועתה הלך אנכי אל שלחי ולא ישאלני איש מכם אנה תלך׃</span> <span class="verse"><a name="6">6</a>אך על דברי את אלה אליכם מלא לבבכם עצבת׃</span> <span class="verse"><a name="7">7</a>אולם האמת אגיד לכם כי לכתי אך טוב לכם כי אם לא אלך לא יבא אליכם הפרקליט ואם אלך אשלחהו אליכם׃</span> <span class="verse"><a name="8">8</a>והיה בבאו יוכיח את העולם על דבר החטא והצדק והמשפט׃</span> <span class="verse"><a name="9">9</a>על החטא כי לא האמינו בי׃</span> <span class="verse"><a name="10">10</a>ועל הצדק כי אלך אל אבי ולא תוסיפו לראות אתי׃</span> <span class="verse"><a name="11">11</a>ועל המשפט כי נדון שר העולם הזה׃</span> <span class="verse"><a name="12">12</a>עוד רבות לי להגיד לכם אך לא תוכלון שאת עתה׃</span> <span class="verse"><a name="13">13</a>ורוח האמת בבאו הוא ידריך אתכם אל כל האמת כי לא ידבר מעצמו כי אם אשר ישמע ידבר והאתיות יגיד לכם׃</span> <span class="verse"><a name="14">14</a>הוא יפארני כי משלי יקח ויגיד לכם׃</span> <span class="verse"><a name="15">15</a>כל אשר לאבי לי הוא על כן אמרתי כי משלי יקח ויגיד לכם׃</span> <span class="verse"><a name="16">16</a>הן מעט ולא תראוני ועוד מעט ותחזוני כי אני הלך אל אבי׃</span> <span class="verse"><a name="17">17</a>ומקצת תלמידיו נדברו איש אל אחיו לאמר מה זה אמר אלינו הן מעט ולא תראוני ועוד מעט ותחזוני ואמרו אני הלך אל אבי׃</span> <span class="verse"><a name="18">18</a>ויאמרו מה זה אשר אמר מעט לא ידענו מה דבר׃</span> <span class="verse"><a name="19">19</a>וידע ישוע כי עם לבבם לשאל אתו ויאמר אליהם העל זאת אתם דרשים ביניכם כי אמרתי הן מעט ולא תראוני ועוד מעט ותחזוני׃</span> <span class="verse"><a name="20">20</a>אמן אמן אני אמר לכם כי אתם תבכו ותילילו והעולם ישמח הן אתם תעצבו אכן עצבכם יהפך לששון׃</span> <span class="verse"><a name="21">21</a>האשה בלדתה עצב לה כי באה עתה ואחרי ילדה את הילד לא תזכר עוד את עצבונה משמחתה כי אדם נולד לעולם׃</span> <span class="verse"><a name="22">22</a>וגם אתם כעת תתעצבו אך אשוב אראה אתכם ושש לבכם ואין לקח שמחתכם מכם׃</span> <span class="verse"><a name="23">23</a>וביום ההוא לא תשאלוני דבר אמן אמן אני אמר לכם כי כל אשר תשאלו מאת אבי בשמי יתננו לכם׃</span> <span class="verse"><a name="24">24</a>עד עתה לא שאלתם דבר בשמי שאלו ותקחו למען תמלא שמחתכם׃</span> <span class="verse"><a name="25">25</a>את אלה דברתי אליכם במשלים אכן שעה באה ולא אדבר עוד אליכם במשלים כי אם ברור אמלל לכם על אבי׃</span> <span class="verse"><a name="26">26</a>ביום ההוא תשאלו בשמי ואינני אמר לכם כי אני אעתיר לאבי בעדכם׃</span> <span class="verse"><a name="27">27</a>כי אבי גם הוא אהב אתכם עקב אשר אהבתוני והאמנתם כי מאת אלהים יצאתי׃</span> <span class="verse"><a name="28">28</a>מאת האב יצאתי ואבא לעולם אשובה אעזב את העולם ואלך אל אבי׃</span> <span class="verse"><a name="29">29</a>ויאמרו אליו תלמידיו הנה כעת ברור תמלל ולא תמשל משל׃</span> <span class="verse"><a name="30">30</a>עתה ידענו כי כל ידעת ולא תצטרך כי ישאלך איש בזאת נאמין כי מאת אלהים יצאת׃</span> <span class="verse"><a name="31">31</a>ויען אתם ישוע עתה תאמינו׃</span> <span class="verse"><a name="32">32</a>הנה שעה באה ועתה זה הגיעה ונפצותם איש איש לביתו ואתי תעזבו לבדי ואינני לבדי כי אבי עמדי׃</span> <span class="verse"><a name="33">33</a>את אלה דברתי אליכם למען בי יהיה לכם שלום בעולם יהיה לכם עני אך יאמץ לבבכם אני נצחתי את העולם׃</span> </p></div</div></div></body></html>