<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 7</strong></div><p><span class="verse"><a name="1">1</a>אחרי הדברים האלה הלך ישוע בארץ הגליל הלוך ועבור כי לא אבה להתהלך ביהודה על אשר בקשו היהודים להרגו׃</span> <span class="verse"><a name="2">2</a>ויקרב חג היהודים הוא חג הסכות׃</span> <span class="verse"><a name="3">3</a>ויאמרו אליו אחיו קום ולך מזה ארצה יהודה למען יראו גם תלמידיך את המעשים אשר אתה עשה׃</span> <span class="verse"><a name="4">4</a>כי לא יעשה איש דבר בסתר והוא חפץ להתפרסם לכן אם אתה עשה כאלה הגלה אל העולם׃</span> <span class="verse"><a name="5">5</a>כי אחיו גם הם לא האמינו בו׃</span> <span class="verse"><a name="6">6</a>ויאמר אליהם ישוע עתי לא באה עד עתה ועתכם תמיד נכונה׃</span> <span class="verse"><a name="7">7</a>לא יוכל העולם לשנוא אתכם ואתי ישנא באשר אני מעיד עליו כי רעים מעלליו׃</span> <span class="verse"><a name="8">8</a>עלו אתם לחג את החג אני לא אעלה אל החג הזה כי עתי לא מלאה עד עתה׃</span> <span class="verse"><a name="9">9</a>כזאת דבר וישב בגליל׃</span> <span class="verse"><a name="10">10</a>ויהי כאשר עלו אחיו לרגל ויעל גם הוא לא בגלוי כי אם כמסתתר׃</span> <span class="verse"><a name="11">11</a>והיהודים בקשהו בחג ויאמרו איה הוא׃</span> <span class="verse"><a name="12">12</a>ותהי תלונה רבה על אדותיו בתוך העם אלה אמרו טוב הוא ואלה אמרו לא כי מתעה הוא את העם׃</span> <span class="verse"><a name="13">13</a>אך אין איש מדבר עליו בגלוי מפני יראת היהודים׃</span> <span class="verse"><a name="14">14</a>ויהי בחצי ימי החג עלה ישוע אל המקדש וילמד׃</span> <span class="verse"><a name="15">15</a>ויתמהו היהודים ויאמרו איך ידע זה ספר והוא לא למד׃</span> <span class="verse"><a name="16">16</a>ויען אתם ישוע ויאמר לקחי לא שלי הוא כי אם לאשר שלחני׃</span> <span class="verse"><a name="17">17</a>האיש החפץ לעשות רצונו ידע לקחי אם מאת אלהים הוא ואם מנפשי אדבר׃</span> <span class="verse"><a name="18">18</a>המדבר מנפשי כבוד עצמו יבקש אבל המבקש כבוד שלחו נאמן הוא ואין עולתה בו׃</span> <span class="verse"><a name="19">19</a>הלא משה נתן לכם את התורה ואין איש מכם עשה התורה מדוע תבקשו להרגני׃</span> <span class="verse"><a name="20">20</a>ויען העם ויאמר שד בקרבך מי מבקש להרגך׃</span> <span class="verse"><a name="21">21</a>ויען ישוע ויאמר להם פעלה אחת פעלתי וכלכם עליה תתמהו׃</span> <span class="verse"><a name="22">22</a>משה נתן לכם המילה אך לא ממשה היא כי אם מן האבות וביום השבת תמולו כל זכר׃</span> <span class="verse"><a name="23">23</a>ועתה אם ימול זכר בשבת למען אשר לא תופר תורת משה מה תקצפו עלי כי רפאתי איש כלו בשבת׃</span> <span class="verse"><a name="24">24</a>אל תשפטו למראה עין כי אם משפט צדק שפטו׃</span> <span class="verse"><a name="25">25</a>ויאמרו אנשים מישבי ירושלים הלא זה הוא אשר בקשו להמיתו׃</span> <span class="verse"><a name="26">26</a>והנה הוא דבר בגלוי ולא יגערו בו האף אמנם ידעו ראשינו כי באמת זה הוא המשיח׃</span> <span class="verse"><a name="27">27</a>אך את זה ידענו מאין הוא וכאשר יבוא המשיח לא ידע איש אי מזה הוא׃</span> <span class="verse"><a name="28">28</a>אז קרא ישוע במקדש וילמד לאמר הן ידעתם אתי אף ידעתם מאין אני ומנפשי לא באתי אכן יש אמתי אשר שלחני ואתו לא ידעתם׃</span> <span class="verse"><a name="29">29</a>ואני ידעתיו כי מאתו אני והוא שלחני׃</span> <span class="verse"><a name="30">30</a>ויבקשו לתפשו ואיש לא שלח בו יד כי לא בא עתו׃</span> <span class="verse"><a name="31">31</a>ורבים מן העם האמינו בו ויאמרו אם יבא המשיח הגם יעשה אתות רבות מאשר עשה זה׃</span> <span class="verse"><a name="32">32</a>והפרושים שמעו את העם מתלחשים עליו כזאת וישלחו הפרושים וראשי הכהנים משרתים לתפשו׃</span> <span class="verse"><a name="33">33</a>ויאמר אליהם ישוע אך למצער עודני עמכם והלכתי אל אשר שלחני׃</span> <span class="verse"><a name="34">34</a>תשחרנני ולא תמצאנני ובאשר אני שם אתם לא תוכלו לבוא׃</span> <span class="verse"><a name="35">35</a>ויאמרו היהודים איש רעהו אנה ילך זה ואנחנו לא נמצאהו הכי ילך אל הנפוצים בין היונים וילמד אנשי יון׃</span> <span class="verse"><a name="36">36</a>מה זה הדבר אשר אמר תשחרנני ולא תמצאנני ובאשר אני שם אתם לא תוכלו לבוא׃</span> <span class="verse"><a name="37">37</a>ויהי ביום החג האחרון הגדול עמד ישוע ויקרא לאמר איש כי יצמא יבא נא אלי וישתה׃</span> <span class="verse"><a name="38">38</a>המאמין בי כדבר הכתוב מבטנו ינהרו נהרי מים חיים׃</span> <span class="verse"><a name="39">39</a>וזאת אמר על הרוח אשר יקחהו המאמינים בו כי לא נתן רוח הקדש עדנה יען אשר ישוע עוד לא נתפאר׃</span> <span class="verse"><a name="40">40</a>ורבים מהמון העם כשמעם את הדבר הזה אמרו אכן זה הוא הנביא׃</span> <span class="verse"><a name="41">41</a>ויש אשר אמרו זה הוא המשיח ואחרים אמרו המן הגליל יבא המשיח׃</span> <span class="verse"><a name="42">42</a>הלא הכתוב אמר כי מזרע דוד ומכפר בית לחם מקום דוד יצא המשיח׃</span> <span class="verse"><a name="43">43</a>ותהי מחלקת בתוך העם על אדותיו׃</span> <span class="verse"><a name="44">44</a>ומקצתם רצו לתפשו ואיש לא שלח בו יד׃</span> <span class="verse"><a name="45">45</a>וישובו המשרתים אל הכהנים הגדולים והפרושים והמה אמרו אליהם מדוע לא הבאתם אתו׃</span> <span class="verse"><a name="46">46</a>ויענו העבדים מעולם לא דבר איש כאיש הזה׃</span> <span class="verse"><a name="47">47</a>ויאמרו אליהם הפרושים הכי נדהתם גם אתם׃</span> <span class="verse"><a name="48">48</a>הגם האמין בו איש מן השרים או מן הפרושים׃</span> <span class="verse"><a name="49">49</a>רק ההמון הזה אשר אינם ידעים את התורה ארורים המה׃</span> <span class="verse"><a name="50">50</a>ויאמר אליהם נקדימון אשר בא אליו בלילה והוא היה אחד מהם׃</span> <span class="verse"><a name="51">51</a>התשפט תורתנו איש בטרם תחקרהו לדעת את אשר עשה׃</span> <span class="verse"><a name="52">52</a>ויענו ויאמרו אליו הגם אתה מן הגליל דרש נא וראה כי לא קם נביא מן הגליל׃</span> <span class="verse"><a name="53">53</a>וילכו איש איש לביתו׃</span> </p></div</div></div></body></html>