<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/lev/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/lev">Leviticus</a> &gt <strong>Chapter 13</strong></div><p><span class="verse"><a name="1">1</a>וידבר יהוה אל משה ואל אהרן לאמר׃</span> <span class="verse"><a name="2">2</a>אדם כי יהיה בעור בשרו שאת או ספחת או בהרת והיה בעור בשרו לנגע צרעת והובא אל אהרן הכהן או אל אחד מבניו הכהנים׃</span> <span class="verse"><a name="3">3</a>וראה הכהן את הנגע בעור הבשר ושער בנגע הפך לבן ומראה הנגע עמק מעור בשרו נגע צרעת הוא וראהו הכהן וטמא אתו׃</span> <span class="verse"><a name="4">4</a>ואם בהרת לבנה הוא בעור בשרו ועמק אין מראה מן העור ושערה לא הפך לבן והסגיר הכהן את הנגע שבעת ימים׃</span> <span class="verse"><a name="5">5</a>וראהו הכהן ביום השביעי והנה הנגע עמד בעיניו לא פשה הנגע בעור והסגירו הכהן שבעת ימים שנית׃</span> <span class="verse"><a name="6">6</a>וראה הכהן אתו ביום השביעי שנית והנה כהה הנגע ולא פשה הנגע בעור וטהרו הכהן מספחת היא וכבס בגדיו וטהר׃</span> <span class="verse"><a name="7">7</a>ואם פשה תפשה המספחת בעור אחרי הראתו אל הכהן לטהרתו ונראה שנית אל הכהן׃</span> <span class="verse"><a name="8">8</a>וראה הכהן והנה פשתה המספחת בעור וטמאו הכהן צרעת הוא׃</span> <span class="verse"><a name="9">9</a>נגע צרעת כי תהיה באדם והובא אל הכהן׃</span> <span class="verse"><a name="10">10</a>וראה הכהן והנה שאת לבנה בעור והיא הפכה שער לבן ומחית בשר חי בשאת׃</span> <span class="verse"><a name="11">11</a>צרעת נושנת הוא בעור בשרו וטמאו הכהן לא יסגרנו כי טמא הוא׃</span> <span class="verse"><a name="12">12</a>ואם פרוח תפרח הצרעת בעור וכסתה הצרעת את כל עור הנגע מראשו ועד רגליו לכל מראה עיני הכהן׃</span> <span class="verse"><a name="13">13</a>וראה הכהן והנה כסתה הצרעת את כל בשרו וטהר את הנגע כלו הפך לבן טהור הוא׃</span> <span class="verse"><a name="14">14</a>וביום הראות בו בשר חי יטמא׃</span> <span class="verse"><a name="15">15</a>וראה הכהן את הבשר החי וטמאו הבשר החי טמא הוא צרעת הוא׃</span> <span class="verse"><a name="16">16</a>או כי ישוב הבשר החי ונהפך ללבן ובא אל הכהן׃</span> <span class="verse"><a name="17">17</a>וראהו הכהן והנה נהפך הנגע ללבן וטהר הכהן את הנגע טהור הוא׃</span> <span class="verse"><a name="18">18</a>ובשר כי יהיה בו בערו שחין ונרפא׃</span> <span class="verse"><a name="19">19</a>והיה במקום השחין שאת לבנה או בהרת לבנה אדמדמת ונראה אל הכהן׃</span> <span class="verse"><a name="20">20</a>וראה הכהן והנה מראה שפל מן העור ושערה הפך לבן וטמאו הכהן נגע צרעת היא בשחין פרחה׃</span> <span class="verse"><a name="21">21</a>ואם יראנה הכהן והנה אין בה שער לבן ושפלה איננה מן העור והיא כהה והסגירו הכהן שבעת ימים׃</span> <span class="verse"><a name="22">22</a>ואם פשה תפשה בעור וטמא הכהן אתו נגע הוא׃</span> <span class="verse"><a name="23">23</a>ואם תחתיה תעמד הבהרת לא פשתה צרבת השחין הוא וטהרו הכהן׃</span> <span class="verse"><a name="24">24</a>או בשר כי יהיה בערו מכות אש והיתה מחית המכוה בהרת לבנה אדמדמת או לבנה׃</span> <span class="verse"><a name="25">25</a>וראה אתה הכהן והנה נהפך שער לבן בבהרת ומראה עמק מן העור צרעת הוא במכוה פרחה וטמא אתו הכהן נגע צרעת הוא׃</span> <span class="verse"><a name="26">26</a>ואם יראנה הכהן והנה אין בבהרת שער לבן ושפלה איננה מן העור והוא כהה והסגירו הכהן שבעת ימים׃</span> <span class="verse"><a name="27">27</a>וראהו הכהן ביום השביעי אם פשה תפשה בעור וטמא הכהן אתו נגע צרעת הוא׃</span> <span class="verse"><a name="28">28</a>ואם תחתיה תעמד הבהרת לא פשתה בעור והוא כהה שאת המכוה הוא וטהרו הכהן כי צרבת המכוה הוא׃</span> <span class="verse"><a name="29">29</a>ואיש או אשה כי יהיה בו נגע בראש או בזקן׃</span> <span class="verse"><a name="30">30</a>וראה הכהן את הנגע והנה מראהו עמק מן העור ובו שער צהב דק וטמא אתו הכהן נתק הוא צרעת הראש או הזקן הוא׃</span> <span class="verse"><a name="31">31</a>וכי יראה הכהן את נגע הנתק והנה אין מראהו עמק מן העור ושער שחר אין בו והסגיר הכהן את נגע הנתק שבעת ימים׃</span> <span class="verse"><a name="32">32</a>וראה הכהן את הנגע ביום השביעי והנה לא פשה הנתק ולא היה בו שער צהב ומראה הנתק אין עמק מן העור׃</span> <span class="verse"><a name="33">33</a>והתגלח ואת הנתק לא יגלח והסגיר הכהן את הנתק שבעת ימים שנית׃</span> <span class="verse"><a name="34">34</a>וראה הכהן את הנתק ביום השביעי והנה לא פשה הנתק בעור ומראהו איננו עמק מן העור וטהר אתו הכהן וכבס בגדיו וטהר׃</span> <span class="verse"><a name="35">35</a>ואם פשה יפשה הנתק בעור אחרי טהרתו׃</span> <span class="verse"><a name="36">36</a>וראהו הכהן והנה פשה הנתק בעור לא יבקר הכהן לשער הצהב טמא הוא׃</span> <span class="verse"><a name="37">37</a>ואם בעיניו עמד הנתק ושער שחר צמח בו נרפא הנתק טהור הוא וטהרו הכהן׃</span> <span class="verse"><a name="38">38</a>ואיש או אשה כי יהיה בעור בשרם בהרת בהרת לבנת׃</span> <span class="verse"><a name="39">39</a>וראה הכהן והנה בעור בשרם בהרת כהות לבנת בהק הוא פרח בעור טהור הוא׃</span> <span class="verse"><a name="40">40</a>ואיש כי ימרט ראשו קרח הוא טהור הוא׃</span> <span class="verse"><a name="41">41</a>ואם מפאת פניו ימרט ראשו גבח הוא טהור הוא׃</span> <span class="verse"><a name="42">42</a>וכי יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו׃</span> <span class="verse"><a name="43">43</a>וראה אתו הכהן והנה שאת הנגע לבנה אדמדמת בקרחתו או בגבחתו כמראה צרעת עור בשר׃</span> <span class="verse"><a name="44">44</a>איש צרוע הוא טמא הוא טמא יטמאנו הכהן בראשו נגעו׃</span> <span class="verse"><a name="45">45</a>והצרוע אשר בו הנגע בגדיו יהיו פרמים וראשו יהיה פרוע ועל שפם יעטה וטמא טמא יקרא׃</span> <span class="verse"><a name="46">46</a>כל ימי אשר הנגע בו יטמא טמא הוא בדד ישב מחוץ למחנה מושבו׃</span> <span class="verse"><a name="47">47</a>והבגד כי יהיה בו נגע צרעת בבגד צמר או בבגד פשתים׃</span> <span class="verse"><a name="48">48</a>או בשתי או בערב לפשתים ולצמר או בעור או בכל מלאכת עור׃</span> <span class="verse"><a name="49">49</a>והיה הנגע ירקרק או אדמדם בבגד או בעור או בשתי או בערב או בכל כלי עור נגע צרעת הוא והראה את הכהן׃</span> <span class="verse"><a name="50">50</a>וראה הכהן את הנגע והסגיר את הנגע שבעת ימים׃</span> <span class="verse"><a name="51">51</a>וראה את הנגע ביום השביעי כי פשה הנגע בבגד או בשתי או בערב או בעור לכל אשר יעשה העור למלאכה צרעת ממארת הנגע טמא הוא׃</span> <span class="verse"><a name="52">52</a>ושרף את הבגד או את השתי או את הערב בצמר או בפשתים או את כל כלי העור אשר יהיה בו הנגע כי צרעת ממארת הוא באש תשרף׃</span> <span class="verse"><a name="53">53</a>ואם יראה הכהן והנה לא פשה הנגע בבגד או בשתי או בערב או בכל כלי עור׃</span> <span class="verse"><a name="54">54</a>וצוה הכהן וכבסו את אשר בו הנגע והסגירו שבעת ימים שנית׃</span> <span class="verse"><a name="55">55</a>וראה הכהן אחרי הכבס את הנגע והנה לא הפך הנגע את עינו והנגע לא פשה טמא הוא באש תשרפנו פחתת הוא בקרחתו או בגבחתו׃</span> <span class="verse"><a name="56">56</a>ואם ראה הכהן והנה כהה הנגע אחרי הכבס אתו וקרע אתו מן הבגד או מן העור או מן השתי או מן הערב׃</span> <span class="verse"><a name="57">57</a>ואם תראה עוד בבגד או בשתי או בערב או בכל כלי עור פרחת הוא באש תשרפנו את אשר בו הנגע׃</span> <span class="verse"><a name="58">58</a>והבגד או השתי או הערב או כל כלי העור אשר תכבס וסר מהם הנגע וכבס שנית וטהר׃</span> <span class="verse"><a name="59">59</a>זאת תורת נגע צרעת בגד הצמר או הפשתים או השתי או הערב או כל כלי עור לטהרו או לטמאו׃</span> </p></div</div></div></body></html>