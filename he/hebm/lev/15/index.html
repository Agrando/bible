<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/lev/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/lev">Leviticus</a> &gt <strong>Chapter 15</strong></div><p><span class="verse"><a name="1">1</a>וידבר יהוה אל משה ואל אהרן לאמר׃</span> <span class="verse"><a name="2">2</a>דברו אל בני ישראל ואמרתם אלהם איש איש כי יהיה זב מבשרו זובו טמא הוא׃</span> <span class="verse"><a name="3">3</a>וזאת תהיה טמאתו בזובו רר בשרו את זובו או החתים בשרו מזובו טמאתו הוא׃</span> <span class="verse"><a name="4">4</a>כל המשכב אשר ישכב עליו הזב יטמא וכל הכלי אשר ישב עליו יטמא׃</span> <span class="verse"><a name="5">5</a>ואיש אשר יגע במשכבו יכבס בגדיו ורחץ במים וטמא עד הערב׃</span> <span class="verse"><a name="6">6</a>והישב על הכלי אשר ישב עליו הזב יכבס בגדיו ורחץ במים וטמא עד הערב׃</span> <span class="verse"><a name="7">7</a>והנגע בבשר הזב יכבס בגדיו ורחץ במים וטמא עד הערב׃</span> <span class="verse"><a name="8">8</a>וכי ירק הזב בטהור וכבס בגדיו ורחץ במים וטמא עד הערב׃</span> <span class="verse"><a name="9">9</a>וכל המרכב אשר ירכב עליו הזב יטמא׃</span> <span class="verse"><a name="10">10</a>וכל הנגע בכל אשר יהיה תחתיו יטמא עד הערב והנושא אותם יכבס בגדיו ורחץ במים וטמא עד הערב׃</span> <span class="verse"><a name="11">11</a>וכל אשר יגע בו הזב וידיו לא שטף במים וכבס בגדיו ורחץ במים וטמא עד הערב׃</span> <span class="verse"><a name="12">12</a>וכלי חרש אשר יגע בו הזב ישבר וכל כלי עץ ישטף במים׃</span> <span class="verse"><a name="13">13</a>וכי יטהר הזב מזובו וספר לו שבעת ימים לטהרתו וכבס בגדיו ורחץ בשרו במים חיים וטהר׃</span> <span class="verse"><a name="14">14</a>וביום השמיני יקח לו שתי תרים או שני בני יונה ובא לפני יהוה אל פתח אהל מועד ונתנם אל הכהן׃</span> <span class="verse"><a name="15">15</a>ועשה אתם הכהן אחד חטאת והאחד עלה וכפר עליו הכהן לפני יהוה מזובו׃</span> <span class="verse"><a name="16">16</a>ואיש כי תצא ממנו שכבת זרע ורחץ במים את כל בשרו וטמא עד הערב׃</span> <span class="verse"><a name="17">17</a>וכל בגד וכל עור אשר יהיה עליו שכבת זרע וכבס במים וטמא עד הערב׃</span> <span class="verse"><a name="18">18</a>ואשה אשר ישכב איש אתה שכבת זרע ורחצו במים וטמאו עד הערב׃</span> <span class="verse"><a name="19">19</a>ואשה כי תהיה זבה דם יהיה זבה בבשרה שבעת ימים תהיה בנדתה וכל הנגע בה יטמא עד הערב׃</span> <span class="verse"><a name="20">20</a>וכל אשר תשכב עליו בנדתה יטמא וכל אשר תשב עליו יטמא׃</span> <span class="verse"><a name="21">21</a>וכל הנגע במשכבה יכבס בגדיו ורחץ במים וטמא עד הערב׃</span> <span class="verse"><a name="22">22</a>וכל הנגע בכל כלי אשר תשב עליו יכבס בגדיו ורחץ במים וטמא עד הערב׃</span> <span class="verse"><a name="23">23</a>ואם על המשכב הוא או על הכלי אשר הוא ישבת עליו בנגעו בו יטמא עד הערב׃</span> <span class="verse"><a name="24">24</a>ואם שכב ישכב איש אתה ותהי נדתה עליו וטמא שבעת ימים וכל המשכב אשר ישכב עליו יטמא׃</span> <span class="verse"><a name="25">25</a>ואשה כי יזוב זוב דמה ימים רבים בלא עת נדתה או כי תזוב על נדתה כל ימי זוב טמאתה כימי נדתה תהיה טמאה הוא׃</span> <span class="verse"><a name="26">26</a>כל המשכב אשר תשכב עליו כל ימי זובה כמשכב נדתה יהיה לה וכל הכלי אשר תשב עליו טמא יהיה כטמאת נדתה׃</span> <span class="verse"><a name="27">27</a>וכל הנוגע בם יטמא וכבס בגדיו ורחץ במים וטמא עד הערב׃</span> <span class="verse"><a name="28">28</a>ואם טהרה מזובה וספרה לה שבעת ימים ואחר תטהר׃</span> <span class="verse"><a name="29">29</a>וביום השמיני תקח לה שתי תרים או שני בני יונה והביאה אותם אל הכהן אל פתח אהל מועד׃</span> <span class="verse"><a name="30">30</a>ועשה הכהן את האחד חטאת ואת האחד עלה וכפר עליה הכהן לפני יהוה מזוב טמאתה׃</span> <span class="verse"><a name="31">31</a>והזרתם את בני ישראל מטמאתם ולא ימתו בטמאתם בטמאם את משכני אשר בתוכם׃</span> <span class="verse"><a name="32">32</a>זאת תורת הזב ואשר תצא ממנו שכבת זרע לטמאה בה׃</span> <span class="verse"><a name="33">33</a>והדוה בנדתה והזב את זובו לזכר ולנקבה ולאיש אשר ישכב עם טמאה׃</span> </p></div</div></div></body></html>