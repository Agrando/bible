<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/jer/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/jer">Jeremiah</a> &gt <strong>Chapter 10</strong></div><p><span class="verse"><a name="1">1</a>שמעו את הדבר אשר דבר יהוה עליכם בית ישראל׃</span> <span class="verse"><a name="2">2</a>כה אמר יהוה אל דרך הגוים אל תלמדו ומאתות השמים אל תחתו כי יחתו הגוים מהמה׃</span> <span class="verse"><a name="3">3</a>כי חקות העמים הבל הוא כי עץ מיער כרתו מעשה ידי חרש במעצד׃</span> <span class="verse"><a name="4">4</a>בכסף ובזהב ייפהו במסמרות ובמקבות יחזקום ולוא יפיק׃</span> <span class="verse"><a name="5">5</a>כתמר מקשה המה ולא ידברו נשוא ינשוא כי לא יצעדו אל תיראו מהם כי לא ירעו וגם היטיב אין אותם׃</span> <span class="verse"><a name="6">6</a>מאין כמוך יהוה גדול אתה וגדול שמך בגבורה׃</span> <span class="verse"><a name="7">7</a>מי לא יראך מלך הגוים כי לך יאתה כי בכל חכמי הגוים ובכל מלכותם מאין כמוך׃</span> <span class="verse"><a name="8">8</a>ובאחת יבערו ויכסלו מוסר הבלים עץ הוא׃</span> <span class="verse"><a name="9">9</a>כסף מרקע מתרשיש יובא וזהב מאופז מעשה חרש וידי צורף תכלת וארגמן לבושם מעשה חכמים כלם׃</span> <span class="verse"><a name="10">10</a>ויהוה אלהים אמת הוא אלהים חיים ומלך עולם מקצפו תרעש הארץ ולא יכלו גוים זעמו׃</span> <span class="verse"><a name="11">11</a>כדנה תאמרון להום אלהיא די שמיא וארקא לא עבדו יאבדו מארעא ומן תחות שמיא אלה׃</span> <span class="verse"><a name="12">12</a>עשה ארץ בכחו מכין תבל בחכמתו ובתבונתו נטה שמים׃</span> <span class="verse"><a name="13">13</a>לקול תתו המון מים בשמים ויעלה נשאים מקצה ארץ ברקים למטר עשה ויוצא רוח מאצרתיו׃</span> <span class="verse"><a name="14">14</a>נבער כל אדם מדעת הביש כל צורף מפסל כי שקר נסכו ולא רוח בם׃</span> <span class="verse"><a name="15">15</a>הבל המה מעשה תעתעים בעת פקדתם יאבדו׃</span> <span class="verse"><a name="16">16</a>לא כאלה חלק יעקב כי יוצר הכל הוא וישראל שבט נחלתו יהוה צבאות שמו׃</span> <span class="verse"><a name="17">17</a>אספי מארץ כנעתך ישבתי במצור׃</span> <span class="verse"><a name="18">18</a>כי כה אמר יהוה הנני קולע את יושבי הארץ בפעם הזאת והצרותי להם למען ימצאו׃</span> <span class="verse"><a name="19">19</a>אוי לי על שברי נחלה מכתי ואני אמרתי אך זה חלי ואשאנו׃</span> <span class="verse"><a name="20">20</a>אהלי שדד וכל מיתרי נתקו בני יצאני ואינם אין נטה עוד אהלי ומקים יריעותי׃</span> <span class="verse"><a name="21">21</a>כי נבערו הרעים ואת יהוה לא דרשו על כן לא השכילו וכל מרעיתם נפוצה׃</span> <span class="verse"><a name="22">22</a>קול שמועה הנה באה ורעש גדול מארץ צפון לשום את ערי יהודה שממה מעון תנים׃</span> <span class="verse"><a name="23">23</a>ידעתי יהוה כי לא לאדם דרכו לא לאיש הלך והכין את צעדו׃</span> <span class="verse"><a name="24">24</a>יסרני יהוה אך במשפט אל באפך פן תמעטני׃</span> <span class="verse"><a name="25">25</a>שפך חמתך על הגוים אשר לא ידעוך ועל משפחות אשר בשמך לא קראו כי אכלו את יעקב ואכלהו ויכלהו ואת נוהו השמו׃</span> </p></div</div></div></body></html>