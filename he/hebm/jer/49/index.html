<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/jer/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/jer">Jeremiah</a> &gt <strong>Chapter 49</strong></div><p><span class="verse"><a name="1">1</a>לבני עמון כה אמר יהוה הבנים אין לישראל אם יורש אין לו מדוע ירש מלכם את גד ועמו בעריו ישב׃</span> <span class="verse"><a name="2">2</a>לכן הנה ימים באים נאם יהוה והשמעתי אל רבת בני עמון תרועת מלחמה והיתה לתל שממה ובנתיה באש תצתנה וירש ישראל את ירשיו אמר יהוה׃</span> <span class="verse"><a name="3">3</a>הילילי חשבון כי שדדה עי צעקנה בנות רבה חגרנה שקים ספדנה והתשוטטנה בגדרות כי מלכם בגולה ילך כהניו ושריו יחדיו׃</span> <span class="verse"><a name="4">4</a>מה תתהללי בעמקים זב עמקך הבת השובבה הבטחה באצרתיה מי יבוא אלי׃</span> <span class="verse"><a name="5">5</a>הנני מביא עליך פחד נאם אדני יהוה צבאות מכל סביביך ונדחתם איש לפניו ואין מקבץ לנדד׃</span> <span class="verse"><a name="6">6</a>ואחרי כן אשיב את שבות בני עמון נאם יהוה׃</span> <span class="verse"><a name="7">7</a>לאדום כה אמר יהוה צבאות האין עוד חכמה בתימן אבדה עצה מבנים נסרחה חכמתם׃</span> <span class="verse"><a name="8">8</a>נסו הפנו העמיקו לשבת ישבי דדן כי איד עשו הבאתי עליו עת פקדתיו׃</span> <span class="verse"><a name="9">9</a>אם בצרים באו לך לא ישארו עוללות אם גנבים בלילה השחיתו דים׃</span> <span class="verse"><a name="10">10</a>כי אני חשפתי את עשו גליתי את מסתריו ונחבה לא יוכל שדד זרעו ואחיו ושכניו ואיננו׃</span> <span class="verse"><a name="11">11</a>עזבה יתמיך אני אחיה ואלמנתיך עלי תבטחו׃</span> <span class="verse"><a name="12">12</a>כי כה אמר יהוה הנה אשר אין משפטם לשתות הכוס שתו ישתו ואתה הוא נקה תנקה לא תנקה כי שתה תשתה׃</span> <span class="verse"><a name="13">13</a>כי בי נשבעתי נאם יהוה כי לשמה לחרפה לחרב ולקללה תהיה בצרה וכל עריה תהיינה לחרבות עולם׃</span> <span class="verse"><a name="14">14</a>שמועה שמעתי מאת יהוה וציר בגוים שלוח התקבצו ובאו עליה וקומו למלחמה׃</span> <span class="verse"><a name="15">15</a>כי הנה קטן נתתיך בגוים בזוי באדם׃</span> <span class="verse"><a name="16">16</a>תפלצתך השיא אתך זדון לבך שכני בחגוי הסלע תפשי מרום גבעה כי תגביה כנשר קנך משם אורידך נאם יהוה׃</span> <span class="verse"><a name="17">17</a>והיתה אדום לשמה כל עבר עליה ישם וישרק על כל מכותה׃</span> <span class="verse"><a name="18">18</a>כמהפכת סדם ועמרה ושכניה אמר יהוה לא ישב שם איש ולא יגור בה בן אדם׃</span> <span class="verse"><a name="19">19</a>הנה כאריה יעלה מגאון הירדן אל נוה איתן כי ארגיעה אריצנו מעליה ומי בחור אליה אפקד כי מי כמוני ומי יעידני ומי זה רעה אשר יעמד לפני׃</span> <span class="verse"><a name="20">20</a>לכן שמעו עצת יהוה אשר יעץ אל אדום ומחשבותיו אשר חשב אל ישבי תימן אם לא יסחבום צעירי הצאן אם לא ישים עליהם נוהם׃</span> <span class="verse"><a name="21">21</a>מקול נפלם רעשה הארץ צעקה בים סוף נשמע קולה׃</span> <span class="verse"><a name="22">22</a>הנה כנשר יעלה וידאה ויפרש כנפיו על בצרה והיה לב גבורי אדום ביום ההוא כלב אשה מצרה׃</span> <span class="verse"><a name="23">23</a>לדמשק בושה חמת וארפד כי שמעה רעה שמעו נמגו בים דאגה השקט לא יוכל׃</span> <span class="verse"><a name="24">24</a>רפתה דמשק הפנתה לנוס ורטט החזיקה צרה וחבלים אחזתה כיולדה׃</span> <span class="verse"><a name="25">25</a>איך לא עזבה עיר תהלה קרית משושי׃</span> <span class="verse"><a name="26">26</a>לכן יפלו בחוריה ברחבתיה וכל אנשי המלחמה ידמו ביום ההוא נאם יהוה צבאות׃</span> <span class="verse"><a name="27">27</a>והצתי אש בחומת דמשק ואכלה ארמנות בן הדד׃</span> <span class="verse"><a name="28">28</a>לקדר ולממלכות חצור אשר הכה נבוכדראצור מלך בבל כה אמר יהוה קומו עלו אל קדר ושדדו את בני קדם׃</span> <span class="verse"><a name="29">29</a>אהליהם וצאנם יקחו יריעותיהם וכל כליהם וגמליהם ישאו להם וקראו עליהם מגור מסביב׃</span> <span class="verse"><a name="30">30</a>נסו נדו מאד העמיקו לשבת ישבי חצור נאם יהוה כי יעץ עליכם נבוכדראצר מלך בבל עצה וחשב עליהם מחשבה׃</span> <span class="verse"><a name="31">31</a>קומו עלו אל גוי שליו יושב לבטח נאם יהוה לא דלתים ולא בריח לו בדד ישכנו׃</span> <span class="verse"><a name="32">32</a>והיו גמליהם לבז והמון מקניהם לשלל וזרתים לכל רוח קצוצי פאה ומכל עבריו אביא את אידם נאם יהוה׃</span> <span class="verse"><a name="33">33</a>והיתה חצור למעון תנים שממה עד עולם לא ישב שם איש ולא יגור בה בן אדם׃</span> <span class="verse"><a name="34">34</a>אשר היה דבר יהוה אל ירמיהו הנביא אל עילם בראשית מלכות צדקיה מלך יהודה לאמר׃</span> <span class="verse"><a name="35">35</a>כה אמר יהוה צבאות הנני שבר את קשת עילם ראשית גבורתם׃</span> <span class="verse"><a name="36">36</a>והבאתי אל עילם ארבע רוחות מארבע קצות השמים וזרתים לכל הרחות האלה ולא יהיה הגוי אשר לא יבוא שם נדחי עולם׃</span> <span class="verse"><a name="37">37</a>והחתתי את עילם לפני איביהם ולפני מבקשי נפשם והבאתי עליהם רעה את חרון אפי נאם יהוה ושלחתי אחריהם את החרב עד כלותי אותם׃</span> <span class="verse"><a name="38">38</a>ושמתי כסאי בעילם והאבדתי משם מלך ושרים נאם יהוה׃</span> <span class="verse"><a name="39">39</a>והיה באחרית הימים אשוב את שבית עילם נאם יהוה׃</span> </p></div</div></div></body></html>