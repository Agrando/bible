<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/jer/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/jer">Jeremiah</a> &gt <strong>Chapter 5</strong></div><p><span class="verse"><a name="1">1</a>שוטטו בחוצות ירושלם וראו נא ודעו ובקשו ברחובותיה אם תמצאו איש אם יש עשה משפט מבקש אמונה ואסלח לה׃</span> <span class="verse"><a name="2">2</a>ואם חי יהוה יאמרו לכן לשקר ישבעו׃</span> <span class="verse"><a name="3">3</a>יהוה עיניך הלוא לאמונה הכיתה אתם ולא חלו כליתם מאנו קחת מוסר חזקו פניהם מסלע מאנו לשוב׃</span> <span class="verse"><a name="4">4</a>ואני אמרתי אך דלים הם נואלו כי לא ידעו דרך יהוה משפט אלהיהם׃</span> <span class="verse"><a name="5">5</a>אלכה לי אל הגדלים ואדברה אותם כי המה ידעו דרך יהוה משפט אלהיהם אך המה יחדו שברו על נתקו מוסרות׃</span> <span class="verse"><a name="6">6</a>על כן הכם אריה מיער זאב ערבות ישדדם נמר שקד על עריהם כל היוצא מהנה יטרף כי רבו פשעיהם עצמו משבותיהם׃</span> <span class="verse"><a name="7">7</a>אי לזאת אסלוח לך בניך עזבוני וישבעו בלא אלהים ואשבע אותם וינאפו ובית זונה יתגדדו׃</span> <span class="verse"><a name="8">8</a>סוסים מיזנים משכים היו איש אל אשת רעהו יצהלו׃</span> <span class="verse"><a name="9">9</a>העל אלה לוא אפקד נאם יהוה ואם בגוי אשר כזה לא תתנקם נפשי׃</span> <span class="verse"><a name="10">10</a>עלו בשרותיה ושחתו וכלה אל תעשו הסירו נטישותיה כי לוא ליהוה המה׃</span> <span class="verse"><a name="11">11</a>כי בגוד בגדו בי בית ישראל ובית יהודה נאם יהוה׃</span> <span class="verse"><a name="12">12</a>כחשו ביהוה ויאמרו לא הוא ולא תבוא עלינו רעה וחרב ורעב לוא נראה׃</span> <span class="verse"><a name="13">13</a>והנביאים יהיו לרוח והדבר אין בהם כה יעשה להם׃</span> <span class="verse"><a name="14">14</a>לכן כה אמר יהוה אלהי צבאות יען דברכם את הדבר הזה הנני נתן דברי בפיך לאש והעם הזה עצים ואכלתם׃</span> <span class="verse"><a name="15">15</a>הנני מביא עליכם גוי ממרחק בית ישראל נאם יהוה גוי איתן הוא גוי מעולם הוא גוי לא תדע לשנו ולא תשמע מה ידבר׃</span> <span class="verse"><a name="16">16</a>אשפתו כקבר פתוח כלם גבורים׃</span> <span class="verse"><a name="17">17</a>ואכל קצירך ולחמך יאכלו בניך ובנותיך יאכל צאנך ובקרך יאכל גפנך ותאנתך ירשש ערי מבצריך אשר אתה בוטח בהנה בחרב׃</span> <span class="verse"><a name="18">18</a>וגם בימים ההמה נאם יהוה לא אעשה אתכם כלה׃</span> <span class="verse"><a name="19">19</a>והיה כי תאמרו תחת מה עשה יהוה אלהינו לנו את כל אלה ואמרת אליהם כאשר עזבתם אותי ותעבדו אלהי נכר בארצכם כן תעבדו זרים בארץ לא לכם׃</span> <span class="verse"><a name="20">20</a>הגידו זאת בבית יעקב והשמיעוה ביהודה לאמר׃</span> <span class="verse"><a name="21">21</a>שמעו נא זאת עם סכל ואין לב עינים להם ולא יראו אזנים להם ולא ישמעו׃</span> <span class="verse"><a name="22">22</a>האותי לא תיראו נאם יהוה אם מפני לא תחילו אשר שמתי חול גבול לים חק עולם ולא יעברנהו ויתגעשו ולא יוכלו והמו גליו ולא יעברנהו׃</span> <span class="verse"><a name="23">23</a>ולעם הזה היה לב סורר ומורה סרו וילכו׃</span> <span class="verse"><a name="24">24</a>ולא אמרו בלבבם נירא נא את יהוה אלהינו הנתן גשם וירה ומלקוש בעתו שבעות חקות קציר ישמר לנו׃</span> <span class="verse"><a name="25">25</a>עונותיכם הטו אלה וחטאותיכם מנעו הטוב מכם׃</span> <span class="verse"><a name="26">26</a>כי נמצאו בעמי רשעים ישור כשך יקושים הציבו משחית אנשים ילכדו׃</span> <span class="verse"><a name="27">27</a>ככלוב מלא עוף כן בתיהם מלאים מרמה על כן גדלו ויעשירו׃</span> <span class="verse"><a name="28">28</a>שמנו עשתו גם עברו דברי רע דין לא דנו דין יתום ויצליחו ומשפט אביונים לא שפטו׃</span> <span class="verse"><a name="29">29</a>העל אלה לא אפקד נאם יהוה אם בגוי אשר כזה לא תתנקם נפשי׃</span> <span class="verse"><a name="30">30</a>שמה ושערורה נהיתה בארץ׃</span> <span class="verse"><a name="31">31</a>הנביאים נבאו בשקר והכהנים ירדו על ידיהם ועמי אהבו כן ומה תעשו לאחריתה׃</span> </p></div</div></div></body></html>