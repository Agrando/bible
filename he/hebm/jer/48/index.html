<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 48</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/jer/48"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/jer">Jeremiah</a> &gt <strong>Chapter 48</strong></div><p><span class="verse"><a name="1">1</a>למואב כה אמר יהוה צבאות אלהי ישראל הוי אל נבו כי שדדה הבישה נלכדה קריתים הבישה המשגב וחתה׃</span> <span class="verse"><a name="2">2</a>אין עוד תהלת מואב בחשבון חשבו עליה רעה לכו ונכריתנה מגוי גם מדמן תדמי אחריך תלך חרב׃</span> <span class="verse"><a name="3">3</a>קול צעקה מחרונים שד ושבר גדול׃</span> <span class="verse"><a name="4">4</a>נשברה מואב השמיעו זעקה צעוריה׃</span> <span class="verse"><a name="5">5</a>כי מעלה הלחות בבכי יעלה בכי כי במורד חורנים צרי צעקת שבר שמעו׃</span> <span class="verse"><a name="6">6</a>נסו מלטו נפשכם ותהיינה כערוער במדבר׃</span> <span class="verse"><a name="7">7</a>כי יען בטחך במעשיך ובאוצרותיך גם את תלכדי ויצא כמיש בגולה כהניו ושריו יחד׃</span> <span class="verse"><a name="8">8</a>ויבא שדד אל כל עיר ועיר לא תמלט ואבד העמק ונשמד המישר אשר אמר יהוה׃</span> <span class="verse"><a name="9">9</a>תנו ציץ למואב כי נצא תצא ועריה לשמה תהיינה מאין יושב בהן׃</span> <span class="verse"><a name="10">10</a>ארור עשה מלאכת יהוה רמיה וארור מנע חרבו מדם׃</span> <span class="verse"><a name="11">11</a>שאנן מואב מנעוריו ושקט הוא אל שמריו ולא הורק מכלי אל כלי ובגולה לא הלך על כן עמד טעמו בו וריחו לא נמר׃</span> <span class="verse"><a name="12">12</a>לכן הנה ימים באים נאם יהוה ושלחתי לו צעים וצעהו וכליו יריקו ונבליהם ינפצו׃</span> <span class="verse"><a name="13">13</a>ובש מואב מכמוש כאשר בשו בית ישראל מבית אל מבטחם׃</span> <span class="verse"><a name="14">14</a>איך תאמרו גבורים אנחנו ואנשי חיל למלחמה׃</span> <span class="verse"><a name="15">15</a>שדד מואב ועריה עלה ומבחר בחוריו ירדו לטבח נאם המלך יהוה צבאות שמו׃</span> <span class="verse"><a name="16">16</a>קרוב איד מואב לבוא ורעתו מהרה מאד׃</span> <span class="verse"><a name="17">17</a>נדו לו כל סביביו וכל ידעי שמו אמרו איכה נשבר מטה עז מקל תפארה׃</span> <span class="verse"><a name="18">18</a>רדי מכבוד ישבי בצמא ישבת בת דיבון כי שדד מואב עלה בך שחת מבצריך׃</span> <span class="verse"><a name="19">19</a>אל דרך עמדי וצפי יושבת ערוער שאלי נס ונמלטה אמרי מה נהיתה׃</span> <span class="verse"><a name="20">20</a>הביש מואב כי חתה הילילי וזעקי הגידו בארנון כי שדד מואב׃</span> <span class="verse"><a name="21">21</a>ומשפט בא אל ארץ המישר אל חלון ואל יהצה ועל מופעת׃</span> <span class="verse"><a name="22">22</a>ועל דיבון ועל נבו ועל בית דבלתים׃</span> <span class="verse"><a name="23">23</a>ועל קריתים ועל בית גמול ועל בית מעון׃</span> <span class="verse"><a name="24">24</a>ועל קריות ועל בצרה ועל כל ערי ארץ מואב הרחקות והקרבות׃</span> <span class="verse"><a name="25">25</a>נגדעה קרן מואב וזרעו נשברה נאם יהוה׃</span> <span class="verse"><a name="26">26</a>השכירהו כי על יהוה הגדיל וספק מואב בקיאו והיה לשחק גם הוא׃</span> <span class="verse"><a name="27">27</a>ואם לוא השחק היה לך ישראל אם בגנבים נמצאה כי מדי דבריך בו תתנודד׃</span> <span class="verse"><a name="28">28</a>עזבו ערים ושכנו בסלע ישבי מואב והיו כיונה תקנן בעברי פי פחת׃</span> <span class="verse"><a name="29">29</a>שמענו גאון מואב גאה מאד גבהו וגאונו וגאותו ורם לבו׃</span> <span class="verse"><a name="30">30</a>אני ידעתי נאם יהוה עברתו ולא כן בדיו לא כן עשו׃</span> <span class="verse"><a name="31">31</a>על כן על מואב איליל ולמואב כלה אזעק אל אנשי קיר חרש יהגה׃</span> <span class="verse"><a name="32">32</a>מבכי יעזר אבכה לך הגפן שבמה נטישתיך עברו ים עד ים יעזר נגעו על קיצך ועל בצירך שדד נפל׃</span> <span class="verse"><a name="33">33</a>ונאספה שמחה וגיל מכרמל ומארץ מואב ויין מיקבים השבתי לא ידרך הידד הידד לא הידד׃</span> <span class="verse"><a name="34">34</a>מזעקת חשבון עד אלעלה עד יהץ נתנו קולם מצער עד חרנים עגלת שלשיה כי גם מי נמרים למשמות יהיו׃</span> <span class="verse"><a name="35">35</a>והשבתי למואב נאם יהוה מעלה במה ומקטיר לאלהיו׃</span> <span class="verse"><a name="36">36</a>על כן לבי למואב כחללים יהמה ולבי אל אנשי קיר חרש כחלילים יהמה על כן יתרת עשה אבדו׃</span> <span class="verse"><a name="37">37</a>כי כל ראש קרחה וכל זקן גרעה על כל ידים גדדת ועל מתנים שק׃</span> <span class="verse"><a name="38">38</a>על כל גגות מואב וברחבתיה כלה מספד כי שברתי את מואב ככלי אין חפץ בו נאם יהוה׃</span> <span class="verse"><a name="39">39</a>איך חתה הילילו איך הפנה ערף מואב בוש והיה מואב לשחק ולמחתה לכל סביביו׃</span> <span class="verse"><a name="40">40</a>כי כה אמר יהוה הנה כנשר ידאה ופרש כנפיו אל מואב׃</span> <span class="verse"><a name="41">41</a>נלכדה הקריות והמצדות נתפשה והיה לב גבורי מואב ביום ההוא כלב אשה מצרה׃</span> <span class="verse"><a name="42">42</a>ונשמד מואב מעם כי על יהוה הגדיל׃</span> <span class="verse"><a name="43">43</a>פחד ופחת ופח עליך יושב מואב נאם יהוה׃</span> <span class="verse"><a name="44">44</a>הניס מפני הפחד יפל אל הפחת והעלה מן הפחת ילכד בפח כי אביא אליה אל מואב שנת פקדתם נאם יהוה׃</span> <span class="verse"><a name="45">45</a>בצל חשבון עמדו מכח נסים כי אש יצא מחשבון ולהבה מבין סיחון ותאכל פאת מואב וקדקד בני שאון׃</span> <span class="verse"><a name="46">46</a>אוי לך מואב אבד עם כמוש כי לקחו בניך בשבי ובנתיך בשביה׃</span> <span class="verse"><a name="47">47</a>ושבתי שבות מואב באחרית הימים נאם יהוה עד הנה משפט מואב׃</span> </p></div</div></div></body></html>