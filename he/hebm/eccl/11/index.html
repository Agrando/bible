<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/eccl/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/eccl">Ecclesiastes</a> &gt <strong>Chapter 11</strong></div><p><span class="verse"><a name="1">1</a>שלח לחמך על פני המים כי ברב הימים תמצאנו׃</span> <span class="verse"><a name="2">2</a>תן חלק לשבעה וגם לשמונה כי לא תדע מה יהיה רעה על הארץ׃</span> <span class="verse"><a name="3">3</a>אם ימלאו העבים גשם על הארץ יריקו ואם יפול עץ בדרום ואם בצפון מקום שיפול העץ שם יהוא׃</span> <span class="verse"><a name="4">4</a>שמר רוח לא יזרע וראה בעבים לא יקצור׃</span> <span class="verse"><a name="5">5</a>כאשר אינך יודע מה דרך הרוח כעצמים בבטן המלאה ככה לא תדע את מעשה האלהים אשר יעשה את הכל׃</span> <span class="verse"><a name="6">6</a>בבקר זרע את זרעך ולערב אל תנח ידך כי אינך יודע אי זה יכשר הזה או זה ואם שניהם כאחד טובים׃</span> <span class="verse"><a name="7">7</a>ומתוק האור וטוב לעינים לראות את השמש׃</span> <span class="verse"><a name="8">8</a>כי אם שנים הרבה יחיה האדם בכלם ישמח ויזכר את ימי החשך כי הרבה יהיו כל שבא הבל׃</span> <span class="verse"><a name="9">9</a>שמח בחור בילדותיך ויטיבך לבך בימי בחורותך והלך בדרכי לבך ובמראי עיניך ודע כי על כל אלה יביאך האלהים במשפט׃</span> <span class="verse"><a name="10">10</a>והסר כעס מלבך והעבר רעה מבשרך כי הילדות והשחרות הבל׃</span> </p></div</div></div></body></html>