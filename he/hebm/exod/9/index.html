<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/exod/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/exod">Exodus</a> &gt <strong>Chapter 9</strong></div><p><span class="verse"><a name="1">1</a>ויאמר יהוה אל משה בא אל פרעה ודברת אליו כה אמר יהוה אלהי העברים שלח את עמי ויעבדני׃</span> <span class="verse"><a name="2">2</a>כי אם מאן אתה לשלח ועודך מחזיק בם׃</span> <span class="verse"><a name="3">3</a>הנה יד יהוה הויה במקנך אשר בשדה בסוסים בחמרים בגמלים בבקר ובצאן דבר כבד מאד׃</span> <span class="verse"><a name="4">4</a>והפלה יהוה בין מקנה ישראל ובין מקנה מצרים ולא ימות מכל לבני ישראל דבר׃</span> <span class="verse"><a name="5">5</a>וישם יהוה מועד לאמר מחר יעשה יהוה הדבר הזה בארץ׃</span> <span class="verse"><a name="6">6</a>ויעש יהוה את הדבר הזה ממחרת וימת כל מקנה מצרים וממקנה בני ישראל לא מת אחד׃</span> <span class="verse"><a name="7">7</a>וישלח פרעה והנה לא מת ממקנה ישראל עד אחד ויכבד לב פרעה ולא שלח את העם׃</span> <span class="verse"><a name="8">8</a>ויאמר יהוה אל משה ואל אהרן קחו לכם מלא חפניכם פיח כבשן וזרקו משה השמימה לעיני פרעה׃</span> <span class="verse"><a name="9">9</a>והיה לאבק על כל ארץ מצרים והיה על האדם ועל הבהמה לשחין פרח אבעבעת בכל ארץ מצרים׃</span> <span class="verse"><a name="10">10</a>ויקחו את פיח הכבשן ויעמדו לפני פרעה ויזרק אתו משה השמימה ויהי שחין אבעבעת פרח באדם ובבהמה׃</span> <span class="verse"><a name="11">11</a>ולא יכלו החרטמים לעמד לפני משה מפני השחין כי היה השחין בחרטמם ובכל מצרים׃</span> <span class="verse"><a name="12">12</a>ויחזק יהוה את לב פרעה ולא שמע אלהם כאשר דבר יהוה אל משה׃</span> <span class="verse"><a name="13">13</a>ויאמר יהוה אל משה השכם בבקר והתיצב לפני פרעה ואמרת אליו כה אמר יהוה אלהי העברים שלח את עמי ויעבדני׃</span> <span class="verse"><a name="14">14</a>כי בפעם הזאת אני שלח את כל מגפתי אל לבך ובעבדיך ובעמך בעבור תדע כי אין כמני בכל הארץ׃</span> <span class="verse"><a name="15">15</a>כי עתה שלחתי את ידי ואך אותך ואת עמך בדבר ותכחד מן הארץ׃</span> <span class="verse"><a name="16">16</a>ואולם בעבור זאת העמדתיך בעבור הראתך את כחי ולמען ספר שמי בכל הארץ׃</span> <span class="verse"><a name="17">17</a>עודך מסתולל בעמי לבלתי שלחם׃</span> <span class="verse"><a name="18">18</a>הנני ממטיר כעת מחר ברד כבד מאד אשר לא היה כמהו במצרים למן היום הוסדה ועד עתה׃</span> <span class="verse"><a name="19">19</a>ועתה שלח העז את מקנך ואת כל אשר לך בשדה כל האדם והבהמה אשר ימצא בשדה ולא יאסף הביתה וירד עלהם הברד ומתו׃</span> <span class="verse"><a name="20">20</a>הירא את דבר יהוה מעבדי פרעה הניס את עבדיו ואת מקנהו אל הבתים׃</span> <span class="verse"><a name="21">21</a>ואשר לא שם לבו אל דבר יהוה ויעזב את עבדיו ואת מקנהו בשדה׃</span> <span class="verse"><a name="22">22</a>ויאמר יהוה אל משה נטה את ידך על השמים ויהי ברד בכל ארץ מצרים על האדם ועל הבהמה ועל כל עשב השדה בארץ מצרים׃</span> <span class="verse"><a name="23">23</a>ויט משה את מטהו על השמים ויהוה נתן קלת וברד ותהלך אש ארצה וימטר יהוה ברד על ארץ מצרים׃</span> <span class="verse"><a name="24">24</a>ויהי ברד ואש מתלקחת בתוך הברד כבד מאד אשר לא היה כמהו בכל ארץ מצרים מאז היתה לגוי׃</span> <span class="verse"><a name="25">25</a>ויך הברד בכל ארץ מצרים את כל אשר בשדה מאדם ועד בהמה ואת כל עשב השדה הכה הברד ואת כל עץ השדה שבר׃</span> <span class="verse"><a name="26">26</a>רק בארץ גשן אשר שם בני ישראל לא היה ברד׃</span> <span class="verse"><a name="27">27</a>וישלח פרעה ויקרא למשה ולאהרן ויאמר אלהם חטאתי הפעם יהוה הצדיק ואני ועמי הרשעים׃</span> <span class="verse"><a name="28">28</a>העתירו אל יהוה ורב מהית קלת אלהים וברד ואשלחה אתכם ולא תספון לעמד׃</span> <span class="verse"><a name="29">29</a>ויאמר אליו משה כצאתי את העיר אפרש את כפי אל יהוה הקלות יחדלון והברד לא יהיה עוד למען תדע כי ליהוה הארץ׃</span> <span class="verse"><a name="30">30</a>ואתה ועבדיך ידעתי כי טרם תיראון מפני יהוה אלהים׃</span> <span class="verse"><a name="31">31</a>והפשתה והשערה נכתה כי השערה אביב והפשתה גבעל׃</span> <span class="verse"><a name="32">32</a>והחטה והכסמת לא נכו כי אפילת הנה׃</span> <span class="verse"><a name="33">33</a>ויצא משה מעם פרעה את העיר ויפרש כפיו אל יהוה ויחדלו הקלות והברד ומטר לא נתך ארצה׃</span> <span class="verse"><a name="34">34</a>וירא פרעה כי חדל המטר והברד והקלת ויסף לחטא ויכבד לבו הוא ועבדיו׃</span> <span class="verse"><a name="35">35</a>ויחזק לב פרעה ולא שלח את בני ישראל כאשר דבר יהוה ביד משה׃</span> </p></div</div></div></body></html>