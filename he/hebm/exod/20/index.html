<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/exod/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/exod">Exodus</a> &gt <strong>Chapter 20</strong></div><p><span class="verse"><a name="1">1</a>וידבר אלהים את כל הדברים האלה לאמר׃</span> <span class="verse"><a name="2">2</a>אנכי יהוה אלהיך אשר הוצאתיך מארץ מצרים מבית עבדים׃</span> <span class="verse"><a name="3">3</a>לא יהיה לך אלהים אחרים על פני׃</span> <span class="verse"><a name="4">4</a>לא תעשה לך פסל וכל תמונה אשר בשמים ממעל ואשר בארץ מתחת ואשר במים מתחת לארץ׃</span> <span class="verse"><a name="5">5</a>לא תשתחוה להם ולא תעבדם כי אנכי יהוה אלהיך אל קנא פקד עון אבת על בנים על שלשים ועל רבעים לשנאי׃</span> <span class="verse"><a name="6">6</a>ועשה חסד לאלפים לאהבי ולשמרי מצותי׃</span> <span class="verse"><a name="7">7</a>לא תשא את שם יהוה אלהיך לשוא כי לא ינקה יהוה את אשר ישא את שמו לשוא׃</span> <span class="verse"><a name="8">8</a>זכור את יום השבת לקדשו׃</span> <span class="verse"><a name="9">9</a>ששת ימים תעבד ועשית כל מלאכתך׃</span> <span class="verse"><a name="10">10</a>ויום השביעי שבת ליהוה אלהיך לא תעשה כל מלאכה אתה ובנך ובתך עבדך ואמתך ובהמתך וגרך אשר בשעריך׃</span> <span class="verse"><a name="11">11</a>כי ששת ימים עשה יהוה את השמים ואת הארץ את הים ואת כל אשר בם וינח ביום השביעי על כן ברך יהוה את יום השבת ויקדשהו׃</span> <span class="verse"><a name="12">12</a>כבד את אביך ואת אמך למען יארכון ימיך על האדמה אשר יהוה אלהיך נתן לך׃</span> <span class="verse"><a name="13">13</a>לא תרצח׃</span> <span class="verse"><a name="14">14</a>לא תנאף׃</span> <span class="verse"><a name="15">15</a>לא תגנב׃</span> <span class="verse"><a name="16">16</a>לא תענה ברעך עד שקר׃</span> <span class="verse"><a name="17">17</a>לא תחמד בית רעך לא תחמד אשת רעך ועבדו ואמתו ושורו וחמרו וכל אשר לרעך׃</span> <span class="verse"><a name="18">18</a>וכל העם ראים את הקולת ואת הלפידם ואת קול השפר ואת ההר עשן וירא העם וינעו ויעמדו מרחק׃</span> <span class="verse"><a name="19">19</a>ויאמרו אל משה דבר אתה עמנו ונשמעה ואל ידבר עמנו אלהים פן נמות׃</span> <span class="verse"><a name="20">20</a>ויאמר משה אל העם אל תיראו כי לבעבור נסות אתכם בא האלהים ובעבור תהיה יראתו על פניכם לבלתי תחטאו׃</span> <span class="verse"><a name="21">21</a>ויעמד העם מרחק ומשה נגש אל הערפל אשר שם האלהים׃</span> <span class="verse"><a name="22">22</a>ויאמר יהוה אל משה כה תאמר אל בני ישראל אתם ראיתם כי מן השמים דברתי עמכם׃</span> <span class="verse"><a name="23">23</a>לא תעשון אתי אלהי כסף ואלהי זהב לא תעשו לכם׃</span> <span class="verse"><a name="24">24</a>מזבח אדמה תעשה לי וזבחת עליו את עלתיך ואת שלמיך את צאנך ואת בקרך בכל המקום אשר אזכיר את שמי אבוא אליך וברכתיך׃</span> <span class="verse"><a name="25">25</a>ואם מזבח אבנים תעשה לי לא תבנה אתהן גזית כי חרבך הנפת עליה ותחללה׃</span> <span class="verse"><a name="26">26</a>ולא תעלה במעלת על מזבחי אשר לא תגלה ערותך עליו׃</span> </p></div</div></div></body></html>