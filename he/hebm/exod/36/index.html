<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/exod/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/exod">Exodus</a> &gt <strong>Chapter 36</strong></div><p><span class="verse"><a name="1">1</a>ועשה בצלאל ואהליאב וכל איש חכם לב אשר נתן יהוה חכמה ותבונה בהמה לדעת לעשת את כל מלאכת עבדת הקדש לכל אשר צוה יהוה׃</span> <span class="verse"><a name="2">2</a>ויקרא משה אל בצלאל ואל אהליאב ואל כל איש חכם לב אשר נתן יהוה חכמה בלבו כל אשר נשאו לבו לקרבה אל המלאכה לעשת אתה׃</span> <span class="verse"><a name="3">3</a>ויקחו מלפני משה את כל התרומה אשר הביאו בני ישראל למלאכת עבדת הקדש לעשת אתה והם הביאו אליו עוד נדבה בבקר בבקר׃</span> <span class="verse"><a name="4">4</a>ויבאו כל החכמים העשים את כל מלאכת הקדש איש איש ממלאכתו אשר המה עשים׃</span> <span class="verse"><a name="5">5</a>ויאמרו אל משה לאמר מרבים העם להביא מדי העבדה למלאכה אשר צוה יהוה לעשת אתה׃</span> <span class="verse"><a name="6">6</a>ויצו משה ויעבירו קול במחנה לאמר איש ואשה אל יעשו עוד מלאכה לתרומת הקדש ויכלא העם מהביא׃</span> <span class="verse"><a name="7">7</a>והמלאכה היתה דים לכל המלאכה לעשות אתה והותר׃</span> <span class="verse"><a name="8">8</a>ויעשו כל חכם לב בעשי המלאכה את המשכן עשר יריעת שש משזר ותכלת וארגמן ותולעת שני כרבים מעשה חשב עשה אתם׃</span> <span class="verse"><a name="9">9</a>ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעת׃</span> <span class="verse"><a name="10">10</a>ויחבר את חמש היריעת אחת אל אחת וחמש יריעת חבר אחת אל אחת׃</span> <span class="verse"><a name="11">11</a>ויעש ללאת תכלת על שפת היריעה האחת מקצה במחברת כן עשה בשפת היריעה הקיצונה במחברת השנית׃</span> <span class="verse"><a name="12">12</a>חמשים ללאת עשה ביריעה האחת וחמשים ללאת עשה בקצה היריעה אשר במחברת השנית מקבילת הללאת אחת אל אחת׃</span> <span class="verse"><a name="13">13</a>ויעש חמשים קרסי זהב ויחבר את הירעת אחת אל אחת בקרסים ויהי המשכן אחד׃</span> <span class="verse"><a name="14">14</a>ויעש יריעת עזים לאהל על המשכן עשתי עשרה יריעת עשה אתם׃</span> <span class="verse"><a name="15">15</a>ארך היריעה האחת שלשים באמה וארבע אמות רחב היריעה האחת מדה אחת לעשתי עשרה יריעת׃</span> <span class="verse"><a name="16">16</a>ויחבר את חמש היריעת לבד ואת שש היריעת לבד׃</span> <span class="verse"><a name="17">17</a>ויעש ללאת חמשים על שפת היריעה הקיצנה במחברת וחמשים ללאת עשה על שפת היריעה החברת השנית׃</span> <span class="verse"><a name="18">18</a>ויעש קרסי נחשת חמשים לחבר את האהל להית אחד׃</span> <span class="verse"><a name="19">19</a>ויעש מכסה לאהל ערת אלים מאדמים ומכסה ערת תחשים מלמעלה׃</span> <span class="verse"><a name="20">20</a>ויעש את הקרשים למשכן עצי שטים עמדים׃</span> <span class="verse"><a name="21">21</a>עשר אמת ארך הקרש ואמה וחצי האמה רחב הקרש האחד׃</span> <span class="verse"><a name="22">22</a>שתי ידת לקרש האחד משלבת אחת אל אחת כן עשה לכל קרשי המשכן׃</span> <span class="verse"><a name="23">23</a>ויעש את הקרשים למשכן עשרים קרשים לפאת נגב תימנה׃</span> <span class="verse"><a name="24">24</a>וארבעים אדני כסף עשה תחת עשרים הקרשים שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו׃</span> <span class="verse"><a name="25">25</a>ולצלע המשכן השנית לפאת צפון עשה עשרים קרשים׃</span> <span class="verse"><a name="26">26</a>וארבעים אדניהם כסף שני אדנים תחת הקרש האחד ושני אדנים תחת הקרש האחד׃</span> <span class="verse"><a name="27">27</a>ולירכתי המשכן ימה עשה ששה קרשים׃</span> <span class="verse"><a name="28">28</a>ושני קרשים עשה למקצעת המשכן בירכתים׃</span> <span class="verse"><a name="29">29</a>והיו תואמם מלמטה ויחדו יהיו תמים אל ראשו אל הטבעת האחת כן עשה לשניהם לשני המקצעת׃</span> <span class="verse"><a name="30">30</a>והיו שמנה קרשים ואדניהם כסף ששה עשר אדנים שני אדנים שני אדנים תחת הקרש האחד׃</span> <span class="verse"><a name="31">31</a>ויעש בריחי עצי שטים חמשה לקרשי צלע המשכן האחת׃</span> <span class="verse"><a name="32">32</a>וחמשה בריחם לקרשי צלע המשכן השנית וחמשה בריחם לקרשי המשכן לירכתים ימה׃</span> <span class="verse"><a name="33">33</a>ויעש את הבריח התיכן לברח בתוך הקרשים מן הקצה אל הקצה׃</span> <span class="verse"><a name="34">34</a>ואת הקרשים צפה זהב ואת טבעתם עשה זהב בתים לבריחם ויצף את הבריחם זהב׃</span> <span class="verse"><a name="35">35</a>ויעש את הפרכת תכלת וארגמן ותולעת שני ושש משזר מעשה חשב עשה אתה כרבים׃</span> <span class="verse"><a name="36">36</a>ויעש לה ארבעה עמודי שטים ויצפם זהב וויהם זהב ויצק להם ארבעה אדני כסף׃</span> <span class="verse"><a name="37">37</a>ויעש מסך לפתח האהל תכלת וארגמן ותולעת שני ושש משזר מעשה רקם׃</span> <span class="verse"><a name="38">38</a>ואת עמודיו חמשה ואת וויהם וצפה ראשיהם וחשקיהם זהב ואדניהם חמשה נחשת׃</span> </p></div</div></div></body></html>