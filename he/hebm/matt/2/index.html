<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 2</strong></div><p><span class="verse"><a name="1">1</a>ויהי כאשר נולד ישוע בבית לחם יהודה בימי הורדוס המלך ויבאו מגושים מארץ מזרח ירושלימה לאמר׃</span> <span class="verse"><a name="2">2</a>איה מלך היהודים הנולד כי ראינו את כוכבו במזרח ונבא להשתחות לו׃</span> <span class="verse"><a name="3">3</a>ויהי כשמע הורדוס המלך את דבריהם ויבהל הוא וכל ירושלים עמו׃</span> <span class="verse"><a name="4">4</a>ויקהל את כל ראשי הכהנים וסופרי העם וידרש מאתם לאמר איפה יולד המשיח׃</span> <span class="verse"><a name="5">5</a>ויאמרו לו בבית לחם יהודה כי כן כתוב ביד הנביא׃</span> <span class="verse"><a name="6">6</a>ואתה בית לחם ארץ יהודה אינך צעיר באלפי יהודה כי ממך יצא מושל אשר ירעה את עמי ישראל׃</span> <span class="verse"><a name="7">7</a>אז קרא הורדוס למגושים בסתר ויחקר אתם לדעת עת הראות הכוכב׃</span> <span class="verse"><a name="8">8</a>וישלחם בית לחם ויאמר לכו חקרו היטב על דבר הילד והיה כי תמצאון אתו והגדתם לי ואבאה להשתחות לו גם אני׃</span> <span class="verse"><a name="9">9</a>ויהי כשמעם את דברי המלך וילכו והנה הכוכב אשר ראו במזרח דרך לפניהם עד באו אל מקום אשר שם הילד ויעמד ממעל לו׃</span> <span class="verse"><a name="10">10</a>ויראו את הכוכב וישמחו שמחה גדולה עד מאד׃</span> <span class="verse"><a name="11">11</a>ויבאו הביתה וימצאו את הילד עם מרים אמו ויפל על פניהם וישתחוו לו ויפתחו את אוצרותם ויקריבו לו מנחה זהב ולבונה ומר׃</span> <span class="verse"><a name="12">12</a>ויצוו בחלום לבלתי שוב אל הורדוס וילכו בדרך אחר אל ארצם׃</span> <span class="verse"><a name="13">13</a>הם הלכו משם והנה מלאך יהוה נראה אל יוסף בחלום לאמר קום קח את הילד ואת אמו וברח לך מצרימה והיה שם עד אשר אמר אליך כי הורדוס צדה את הילד לאבדו׃</span> <span class="verse"><a name="14">14</a>ויקם ויקח את הילד ואת אמו בלילה ויברח מצרימה׃</span> <span class="verse"><a name="15">15</a>ויהי שם עד מות הורדוס למלאת את אשר דבר יהוה ביד הנביא לאמר ממצרים קראתי לבני׃</span> <span class="verse"><a name="16">16</a>וירא הורדוס כי התלו בו המגושים ויקצף מאד וישלח וימת את כל הילדים אשר בבית לחם ובכל גבוליה מבן שנתים ולמטה כפי העת אשר חקרה מפי המגושים׃</span> <span class="verse"><a name="17">17</a>וימלא הדבר הנאמר בפי ירמיה הנביא לאמר׃</span> <span class="verse"><a name="18">18</a>קול ברמה נשמע נהי ובכי תמרורים רחל מבכה על בניה מאנה להנחם כי אינם׃</span> <span class="verse"><a name="19">19</a>ויהי אחרי מות הורדוס והנה מלאך יהוה נראה בחלום אל יוסף בארץ מצרים׃</span> <span class="verse"><a name="20">20</a>ויאמר אליו קום קח את הילד ואת אמו ולך שוב אל ארץ ישראל כי מתו המבקשים את נפש הילד׃</span> <span class="verse"><a name="21">21</a>ויקם ויקח את הילד ואת אמו ויבא ארצה ישראל׃</span> <span class="verse"><a name="22">22</a>וכשמעו כי ארקלוס מלך ביהודה תחת הורדוס אביו ירא ללכת שמה ויצוה בחלום וילך לו אל ארצות הגליל׃</span> <span class="verse"><a name="23">23</a>ויבא וישב בעיר אשר שמה נצרת למלאת הדבר הנאמר על פי הנביאים כי נצרי יקרא לו׃</span> </p></div</div></div></body></html>