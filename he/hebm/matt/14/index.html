<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 14</strong></div><p><span class="verse"><a name="1">1</a>בעת ההיא שמע הורדוס שר רבע המדינה את שמע ישוע׃</span> <span class="verse"><a name="2">2</a>ויאמר אל נעריו זה הוא יוחנן המטביל והוא קם מן המתים על כן הגבורות פעלות בו׃</span> <span class="verse"><a name="3">3</a>כי הורדוס תפש את יוחנן ויאסרהו וישימהו בבית הסהר בגלל הורודיה אשת פילפוס אחיו׃</span> <span class="verse"><a name="4">4</a>כי יוחנן אמר אליו לא נכון היתה לך לאשה׃</span> <span class="verse"><a name="5">5</a>ויבקש המיתו אך ירא את ההמון כי לנביא חשבו אתו׃</span> <span class="verse"><a name="6">6</a>ויהי ביום הלדת הורדוס ותרקד בת הורודיה בתוכם ותיטב בעיני הורדוס׃</span> <span class="verse"><a name="7">7</a>וישבע לה ויאמר מה תשאל נפשך ואתן לך׃</span> <span class="verse"><a name="8">8</a>ואמה שמה את הדברים בפיה ותשאל לאמר תנה לי פה בקערה את ראש יוחנן המטביל׃</span> <span class="verse"><a name="9">9</a>ויעצב המלך אך בעבור השבועה והמסבים עמו צוה לתת לה׃</span> <span class="verse"><a name="10">10</a>וישלח וישא את ראש יוחנן מעליו בבית הסהר׃</span> <span class="verse"><a name="11">11</a>ויביאו את ראשו בקערה ויתנו לנערה ותביאהו אל אמה׃</span> <span class="verse"><a name="12">12</a>ויגשו תלמידיו וישאו את גויתו ויקברוה וילכו ויגידו לישוע׃</span> <span class="verse"><a name="13">13</a>ויהי כשמעו את זאת ויסר משם באניה אל מקום חרבה לבדד וישמעו המון העם וילכו אחריו ברגליהם מן הערים׃</span> <span class="verse"><a name="14">14</a>ויצא ישוע וירא המון עם רב ויהמו מעיו עליהם וירפא את החלשים אשר בהם׃</span> <span class="verse"><a name="15">15</a>ויהי לפנות ערב ויגשו אליו תלמידיו ויאמרו המקום חרב וגם נטה היום שלחה את המון העם וילכו אל הכפרים לקנות להם אכל׃</span> <span class="verse"><a name="16">16</a>ויאמר אליהם אינם צריכים ללכת תנו אתם להם לאכל׃</span> <span class="verse"><a name="17">17</a>ויאמרו אליו אין לנו פה כי אם חמשת ככרות לחם ושני דגים׃</span> <span class="verse"><a name="18">18</a>ויאמר הביאום אלי הלם׃</span> <span class="verse"><a name="19">19</a>ויצו את העם לשבת על הדשא ויקח את חמשת ככרות הלחם ואת שני הדגים וישא עיניו השמימה ויברך ויפרס ויתן את הלחם לתלמידים והתלמידים נתנו לעם׃</span> <span class="verse"><a name="20">20</a>ויאכלו כלם וישבעו וישאו מן הפתותים הנותרים שנים עשר סלים מלאים׃</span> <span class="verse"><a name="21">21</a>והאכלים היו כחמשת אלפי איש מלבד הנשים והטף׃</span> <span class="verse"><a name="22">22</a>ויאץ ישוע בתלמידיו לרדת באניה לעבר לפניה אל עבר הים עד אשר ישלח את העם׃</span> <span class="verse"><a name="23">23</a>ואחרי שלחו את העם עלה ההרה בדד להתפלל ויהי ערב והוא לבדו שמה׃</span> <span class="verse"><a name="24">24</a>והאניה הלכה בתוך הים ותטרף מן הגלים כי הרוח לנגדה׃</span> <span class="verse"><a name="25">25</a>ויהי באשמרת הרביעית ויבא אליהם ישוע מתהלך על פני הים׃</span> <span class="verse"><a name="26">26</a>והתלמידים בראתם אותו מתהלך על פני הים נבהלו לאמר מראה רוח הוא ויצעקו מפחד׃</span> <span class="verse"><a name="27">27</a>וידבר ישוע פתאם אליהם חזקו כי אני הוא אל תיראו׃</span> <span class="verse"><a name="28">28</a>ויען פטרוס ויאמר אליו אם אתה הוא אדני צוה נא כי אבא אליך על המים׃</span> <span class="verse"><a name="29">29</a>ויאמר בוא וירד פטרוס מן האניה ויתהלך על המים לבוא אל ישוע׃</span> <span class="verse"><a name="30">30</a>ויהי כראתו את הרוח כי חזקה היא ויירא ויחל לטבע ויצעק לאמר אדני הושיעני׃</span> <span class="verse"><a name="31">31</a>וימהר ישוע לשלח את ידו ויחזק בו ויאמר אליו קטן האמונה למה לחק לבך׃</span> <span class="verse"><a name="32">32</a>הם עלו אל האניה והרוח שככה׃</span> <span class="verse"><a name="33">33</a>ואנשי האניה נגשו וישתחוו לו לאמר באמת בן אלהים אתה׃</span> <span class="verse"><a name="34">34</a>ויעברו את הים ויבאו ארצה גניסר׃</span> <span class="verse"><a name="35">35</a>ויכירו אתו אנשי המקום ההוא וישלחו אל כל סביבותיהם ויביאו אליו את כל החולים׃</span> <span class="verse"><a name="36">36</a>ויבקשו ממנו כי יגעו רק בציצת בגדו וכל הנגעים נושעו׃</span> </p></div</div></div></body></html>