<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 3</strong></div><p><span class="verse"><a name="1">1</a>בימים ההם בא יוחנן המטביל ויהי קרא במדבר יהודה לאמר׃</span> <span class="verse"><a name="2">2</a>שובו כי מלכות השמים הגיעה׃</span> <span class="verse"><a name="3">3</a>הלא זה הוא אשר נבא עליו ישעיהו הנביא לאמר קול קורא במדבר פנו דרך יהוה ישרו מסלותיו׃</span> <span class="verse"><a name="4">4</a>והוא יוחנן לבושו שער גמלים ואזור עור במתניו ומאכלו חגבים ודבש היער׃</span> <span class="verse"><a name="5">5</a>ויצאו אליו ישבי ירושלים וכל יהודה וכל ככר הירדן׃</span> <span class="verse"><a name="6">6</a>ויטבלו על ידו בירדן מתודים את חטאתם׃</span> <span class="verse"><a name="7">7</a>ויהי כראותו רבים מן הפרושים והצדוקים נגשים לטבילתו ויאמר להם ילדי הצפעונים מי השכיל אתכם להמלט מן הקצף הבא׃</span> <span class="verse"><a name="8">8</a>לכן עשו פרי הראוי לתשובה׃</span> <span class="verse"><a name="9">9</a>ואל תחשבו בלבבכם לאמר אברהם הוא אבינו כי אני אמר לכם כי מן האבנים האלה יכול האלהים להקים בנים לאברהם׃</span> <span class="verse"><a name="10">10</a>וכבר הושם הגרזן על שרש העצים והנה כל עץ אשר איננו עשה פרי טוב יגדע וישלך באש׃</span> <span class="verse"><a name="11">11</a>הן אנכי טובל אתכם במים לתשובה והבא אחרי חזק הוא ממני אשר אינני כדי לשאת נעליו והוא יטבל אתכם ברוח הקדש ובאש׃</span> <span class="verse"><a name="12">12</a>אשר בידו המזרה וזרה את גרנו ואסף את דגנו אל אוצרו ואת המץ ישרפנו באש אשר לא תכבה׃</span> <span class="verse"><a name="13">13</a>ויבא ישוע מן הגליל הירדנה אל יוחנן להטבל על ידו׃</span> <span class="verse"><a name="14">14</a>ויוחנן חשך אותו לאמר אני צריך להטבל על ידך ואתה בא אלי׃</span> <span class="verse"><a name="15">15</a>ויען ישוע ויאמר אליו הניחה לי כי כן נאוה לנו למלא כל הצדקה וינח לו׃</span> <span class="verse"><a name="16">16</a>ויהי כאשר נטבל ישוע וימהר לעלות מן המים והנה נפתחו לו השמים וירא את רוח אלהים יורדת כיונה ונחה עליו׃</span> <span class="verse"><a name="17">17</a>והנה קול מן השמים אומר זה בני ידידי אשר רצתה נפשי בו׃</span> </p></div</div></div></body></html>