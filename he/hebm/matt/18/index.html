<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 18</strong></div><p><span class="verse"><a name="1">1</a>בשעה ההיא נגשו התלמידים אל ישוע ויאמרו מי אפוא גדול מחבריו במלכות השמים׃</span> <span class="verse"><a name="2">2</a>ויקרא ישוע אליו ילד קטן ויעמידהו בתוכם׃</span> <span class="verse"><a name="3">3</a>ויאמר אמן אמר אני לכם אם לא תשובו להיות כילדים לא תבוא אל מלכות השמים׃</span> <span class="verse"><a name="4">4</a>לכן כל המשפיל את עצמו כילד הזה הוא הגדול במלכות השמים׃</span> <span class="verse"><a name="5">5</a>וכל אשר יקבל ילד אחד כזה בשמי אותי הוא מקבל׃</span> <span class="verse"><a name="6">6</a>וכל המכשיל את אחד מן הקטנים האלה המאמינים בי נוח לו שיתלה פלח רכב על צוארו וטבע במצולות ים׃</span> <span class="verse"><a name="7">7</a>אוי לעולם מפני המכשלים כי המכשלים צריכים לבוא אבל אוי לאיש ההוא אשר על ידו יבוא המכשול׃</span> <span class="verse"><a name="8">8</a>ואם תכשילך ידך או רגלך קצץ אותה והשלך ממך טוב לך לבוא לחיים פסח או קטע מהיות לך שתי ידים או שתי רגלים ותשלך אל אש עולם׃</span> <span class="verse"><a name="9">9</a>ואם עינך תכשליך נקר אותה והשלך ממך טוב לך לבוא לחיים בעין אחת מהיות לך שתי עינים ותשלך אל אש גיהנם׃</span> <span class="verse"><a name="10">10</a>ראו פן תבזו אחד wקטנים האלה כי אמר אני לכם כי מלאכיהם ראים תמיד את פני אבי שבשמים׃</span> <span class="verse"><a name="11">11</a>כי בא בן האדם להושיע את האבד׃</span> <span class="verse"><a name="12">12</a>מה דעתכם כי יהיו לאיש מאה כבשים ותעה אחד מהם הלא יעזב את התשעים ותשעה על ההרים והלך לבקש את התעה׃</span> <span class="verse"><a name="13">13</a>והיה כאשר ימצאהו אמן אמר אני לכם כי ישמח עליו יותר מעל התשעים ותשעה אשר לא תעו׃</span> <span class="verse"><a name="14">14</a>כן איננו רצון מלפני אביכם שבשמים כי יאבד אחד מן הקטנים האלה׃</span> <span class="verse"><a name="15">15</a>וכי יחטא לך אחיך לך והוכחת אותו בינך ובינו לבדו ואם ישמע אליך קנית לך אחיך׃</span> <span class="verse"><a name="16">16</a>ואם לא ישמע קח עמך עוד אחד או שנים למען על פי שנים או שלשה עדים יקום כל דבר׃</span> <span class="verse"><a name="17">17</a>ואם לא ישמע אליהם הגד אל הקהל ואם לא ישמע גם אל הקהל והיה לך כגוי וכמוכס׃</span> <span class="verse"><a name="18">18</a>אמן אמר אני לכם כל אשר תאסרו על הארץ אסור יהיה בשמים וכל אשר תתירו על הארץ מתר יהיה בשמים׃</span> <span class="verse"><a name="19">19</a>ועוד אמר אני לכם שנים מכם כי יועצו יחדו בארץ על כל דבר אשר ישאלו היה יהיה להם מאת אבי שבשמים׃</span> <span class="verse"><a name="20">20</a>כי בכל מקום אשר שנים או שלשה נאספו בשמי שם אני בתוכם׃</span> <span class="verse"><a name="21">21</a>ויגש אליו פטרוס ויאמר לו אדני כמה פעמים יחטא לי אחי וסלחתי לו העד שבע פעמים׃</span> <span class="verse"><a name="22">22</a>ויאמר אליו ישוע לא אמר לך עד שבע פעמים כי אם עד שבעים ושבע׃</span> <span class="verse"><a name="23">23</a>על כן דומה מלכות השמים למלך בשר ודם אשר חפץ לעשות חשבון עם עבדיו׃</span> <span class="verse"><a name="24">24</a>וכאשר החל לחשב הובא לפניו איש אשר חיב לו עשרת אלפים ככרי כסף׃</span> <span class="verse"><a name="25">25</a>ולא היה לו לשלם ויצו אדניו למכר אותו ואת אשתו ואת בניו ואת כל אשר לו וכן ישלם׃</span> <span class="verse"><a name="26">26</a>ויפל העבד וישתחו לו לאמר אדני הארך לי אפך ואת כל אשלמה לך׃</span> <span class="verse"><a name="27">27</a>ויהמו רחמי אדוני העבד ההוא ויפטרהו וישמט לו את החוב׃</span> <span class="verse"><a name="28">28</a>ויצא העבד ההוא מלפניו וימצא אחד מחבריו העבדים והוא חיב לו מאה דינרים ויחזק בו ויחנקהו לאמר שלם את אשר אתה חיב לי׃</span> <span class="verse"><a name="29">29</a>ויפל חברו לפני רגליו ויבקש ממנו לאמר הארך לי אפך ואשלמה לך הכל׃</span> <span class="verse"><a name="30">30</a>והוא מאן וילך וישליכהו במשמר עד כי ישלם לו את חובו׃</span> <span class="verse"><a name="31">31</a>וחבריו העבדים ראו את הנעשה ויעצבו מאד ויבאו ויגידו לאדניהם את כל אשר נעשה׃</span> <span class="verse"><a name="32">32</a>ויקרא אליו אדניו ויאמר לו אתה העבד הרע את כל החוב ההוא השמטתי לך יען אשר בקשת ממני׃</span> <span class="verse"><a name="33">33</a>הלא היה לך גם אתה לרחם על העבד חברך כאשר רחמתי אני עליך׃</span> <span class="verse"><a name="34">34</a>ויקצף אדניו ויסגר אותו למיסרים עד כי ישלם את כל חובו׃</span> <span class="verse"><a name="35">35</a>ככה יעשה לכם גם אבי שבשמים אם לא תסלחו איש איש לאחיו בכל לבבכם את חטאתם׃</span> </p></div</div></div></body></html>