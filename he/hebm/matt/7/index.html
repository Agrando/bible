<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 7</strong></div><p><span class="verse"><a name="1">1</a>אל תשפטו למען לא תשפטו׃</span> <span class="verse"><a name="2">2</a>כי במשפט אשר אתם שפטים בו תשפטו ובמדה אשר אתם מדדים בה ימד לכם׃</span> <span class="verse"><a name="3">3</a>ולמה זה אתה ראה את הקסם בעין אחיך ואת הקורה אשר בעינך לא תביט׃</span> <span class="verse"><a name="4">4</a>ואיך תאמר אל אחיך הניחה לי ואסירה את הקסם מעינך והנה הקורה בעינך׃</span> <span class="verse"><a name="5">5</a>החנף הסר בראשונה את הקורה מעינך ואחרי כן ראה תראה להסיר את הקסם מעין אחיך׃</span> <span class="verse"><a name="6">6</a>אל תתנו את הקדש לכלבים ואל תשליכו פניניכם לפני החזירים פן ירמסום ברגליהם ופנו וטרפו אתכם׃</span> <span class="verse"><a name="7">7</a>שאלו וינתן לכם דרשו ותמצאו דפקו ויפתח לכם׃</span> <span class="verse"><a name="8">8</a>כי כל השאל יקבל והדרש ימצא והדפק יפתח לו׃</span> <span class="verse"><a name="9">9</a>ומי זה איש מכם אשר ישאל ממנו בנו לחם ונתן לו אבן׃</span> <span class="verse"><a name="10">10</a>וכי ישאל ממנו דג היתן לו נחש׃</span> <span class="verse"><a name="11">11</a>הן אתם הרעים ידעים לתת מתנות טבות לבניכם אף כי אביכם שבשמים יתן אך טוב לשאלים מאתו׃</span> <span class="verse"><a name="12">12</a>לכן כל אשר תחפצו כי יעשו לכם בני האדם עשו להם גם אתם כי זאת היא התורה והנביאים׃</span> <span class="verse"><a name="13">13</a>באו בפתח הצר כי רחב הפתח ומרוח הדרך המביא לאבדון ורבים אשר יבאו בו׃</span> <span class="verse"><a name="14">14</a>ומה צר הפתח ומוצק הדרך המביא לחיים ומעטים הם אשר ימצאוהו׃</span> <span class="verse"><a name="15">15</a>השמרו לכם מנביאי השקר הבאים אליכם בלבוש כבשים ובקרבם זאבים טרפים המה׃</span> <span class="verse"><a name="16">16</a>הכר תכירו אותם בפריהם היאספו ענבים מן הקצים או תאנים מן הברקנים׃</span> <span class="verse"><a name="17">17</a>כן כל עץ טוב עשה פרי טוב והמשחת עשה פרי רע׃</span> <span class="verse"><a name="18">18</a>עץ טוב לא יוכל עשות פרי רע ועץ משחת לא יעשה פרי טוב׃</span> <span class="verse"><a name="19">19</a>וכל עץ אשר לא יעשה פרי טוב יגדע וישלך באש׃</span> <span class="verse"><a name="20">20</a>לכן בפרים תכירו אותם׃</span> <span class="verse"><a name="21">21</a>לא כל האמר לי אדני אדני יבוא אל מלכות השמים כי אם העשה רצון אבי שבשמים׃</span> <span class="verse"><a name="22">22</a>והיה ביום ההוא יאמרו רבים אלי אדנינו אדנינו הלא בשמך נבאנו ובשמך גרשנו שדים ובשמך עשינו גבורות רבות׃</span> <span class="verse"><a name="23">23</a>אז אענה בם לאמר מעולם לא ידעתי אתכם סורו ממני פעלי האון׃</span> <span class="verse"><a name="24">24</a>לכן כל השמע את דברי אלה ועשה אתם אדמהו לאיש חכם אשר בנה את ביתו על הסלע׃</span> <span class="verse"><a name="25">25</a>וירד הגשם וישטפו הנהרות וישבו הרוחות ויגעו בבית ההוא ולא נפל כי יסד על הסלע׃</span> <span class="verse"><a name="26">26</a>וכל השמע את דברי אלה ולא יעשה אתם ידמה לאיש בער אשר בנה את ביתו על החול׃</span> <span class="verse"><a name="27">27</a>וירד הגשם וישטפו הנהרות וישבו הרוחות ויפגעו בבית ההוא ויפל ותהי מפלתו גדולה׃</span> <span class="verse"><a name="28">28</a>ויהי ככלות ישוע לדבר את הדברים האלה וישתומם המון העם על תורתו׃</span> <span class="verse"><a name="29">29</a>כי היה מלמד אותם כבעל גבורה ולא כסופרים׃</span> </p></div</div></div></body></html>