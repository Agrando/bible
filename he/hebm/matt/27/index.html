<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 27</strong></div><p><span class="verse"><a name="1">1</a>ויהי לפנות הבקר ויתיעצו כל ראשי הכהנים וזקני העם על ישוע להמיתו׃</span> <span class="verse"><a name="2">2</a>ויאסרו אתו ויוליכהו משם וימסרהו אל פונטיוס פילטוס ההגמון׃</span> <span class="verse"><a name="3">3</a>וירא יהודה המסר אותו כי הרשיעהו וינחם וישב את שלשים הכסף אל הכהנים הגדולים והזקנים לאמר׃</span> <span class="verse"><a name="4">4</a>חטאתי כי דם נקי הסגרתי והם אמרו מה לנו ולזאת אתה תראה׃</span> <span class="verse"><a name="5">5</a>וישלך את הכסף אל ההיכל ויפן וילך ויחנק׃</span> <span class="verse"><a name="6">6</a>ויקחו ראשי הכהנים את הכסף ויאמרו לא נכון לנו לתתו אל ארון הקרבן כי מחיר דמים הוא׃</span> <span class="verse"><a name="7">7</a>ויתיעצו ויקנו בו את שדה היוצר לקבורת הגרים׃</span> <span class="verse"><a name="8">8</a>על כן שם השדה ההוא שדה הדם עד היום הזה׃</span> <span class="verse"><a name="9">9</a>אז נתמלא מה שנאמר ביד ירמיה הנביא ויקחו שלשים הכסף אדר היקר אשר יקר מעל בני ישראל׃</span> <span class="verse"><a name="10">10</a>ויתנו אתם אל שדה היוצר כאשר צוני יהוה׃</span> <span class="verse"><a name="11">11</a>וישוע העמד לפני ההגמון וישאלהו ההגמון לאמר האתה הוא מלך היהודים ויאמר ישוע אתה אמרת׃</span> <span class="verse"><a name="12">12</a>וידברו עליו שטנה הכהנים הגדולים והזקנים והוא לא ענה דבר׃</span> <span class="verse"><a name="13">13</a>ויאמר אליו פילטוס האינך שמע כמה הם מעידים בך׃</span> <span class="verse"><a name="14">14</a>ולא ענהו אף דבר אחד ויתמה ההגמון עד מאד׃</span> <span class="verse"><a name="15">15</a>ומנהג ההגמון היה לפטר לעם בכל חג אסיר אחד את אשר יחפצו׃</span> <span class="verse"><a name="16">16</a>ובעת ההיא היה להם אסיר ידוע ושמו בר אבא׃</span> <span class="verse"><a name="17">17</a>ויהי כאשר נקהלו ויאמר אליהם פילטוס את מי תחפצו כי אפטר לכם את בר אבא או את ישוע הנקרא בשם משיח׃</span> <span class="verse"><a name="18">18</a>כי ידע אשר רק מקנאה מסרו אתו׃</span> <span class="verse"><a name="19">19</a>ויהי כשבתו על כסא הדין ותשלח אליו אשתו לאמר אל יהי לך דבר עם הצדיק הזה כי בעבורו עניתי הרבה היום בחלום׃</span> <span class="verse"><a name="20">20</a>והכהנים הגדולים והזקנים פתו את המון העם לשאל להם את בר אבא ולאבד את ישוע׃</span> <span class="verse"><a name="21">21</a>ויען ההגמון ויאמר אליהם את מי משניהם תחפצו כי אפטר לכם ויאמרו את בר אבא׃</span> <span class="verse"><a name="22">22</a>ויאמר אליהם פילטוס ומה אעשה לישוע הנקרא בשם משיח ויענו כלם יצלב׃</span> <span class="verse"><a name="23">23</a>ויאמר ההגמון מה אפוא הרעה אשר עשה ויוסיפו עוד צעק לאמר יצלב׃</span> <span class="verse"><a name="24">24</a>ויהי כראות פילטוס כי לא יועיל מאומה ורבתה עוד המהודה ויקח מים וירחץ את ידיו לעיני העם ויאמר נקי אנכי מדם הצדיק הזה אתם תראו׃</span> <span class="verse"><a name="25">25</a>ויענו כל העם ויאמרו דמו עלינו ועל בנינו׃</span> <span class="verse"><a name="26">26</a>אז פטר להם את בר אבא ואת ישוע הכה בשוטים וימסר אותו להצלב׃</span> <span class="verse"><a name="27">27</a>ויקחו אנשי הצבא אשר להגמון את ישוע ויביאהו אל בית המשפט ויאספו עליו את כל הגדוד׃</span> <span class="verse"><a name="28">28</a>ויפשיטו אותו את בגדיו ויעטפהו מעיל שני׃</span> <span class="verse"><a name="29">29</a>וישרגו קצים ויעשו עטרת וישימו על ראשו וקנה בימינו ויכרעו לפניו ויתלוצצו בו לאמר שלום לך מלך היהודים׃</span> <span class="verse"><a name="30">30</a>וירקו בו ויקחו את הקנה ויכהו על ראשו׃</span> <span class="verse"><a name="31">31</a>ואחרי התלוצצם בו הפשיטו אותו את המעיל וילבישהו את בגדיו ויוליכהו לצלב׃</span> <span class="verse"><a name="32">32</a>ויהי בצאתם וימצאו איש קוריני ושמו שמעון ויאנסו אתו לשאת לו את צלבו׃</span> <span class="verse"><a name="33">33</a>ויבאו אל המקום הנקרא גלגלתא הוא מקום גלגלת׃</span> <span class="verse"><a name="34">34</a>ויתנו לו לשתות חמץ מזוג במרורה ויטעם ולא אבה לשתות׃</span> <span class="verse"><a name="35">35</a>ויהי כאשר צלבו אותו ויחלקו להם את בגדיו וגורל הפילו למלאת את אשר נאמר בפי הנביא יחלקו בגדי להם ועל לבושי יפילו גורל׃</span> <span class="verse"><a name="36">36</a>וישבו שמה וישמרו אותו׃</span> <span class="verse"><a name="37">37</a>וישימו את דבר אשמתו כתוב ממעל לראשו זה הוא ישוע מלך היהודים׃</span> <span class="verse"><a name="38">38</a>ויצלבו אתו שני פריצים אחד לימינו ואחד לשמאלו׃</span> <span class="verse"><a name="39">39</a>והעברים גדפו אותו ויניעו את ראשם׃</span> <span class="verse"><a name="40">40</a>ויאמרו אתה ההרס את ההיכל ובנהו בשלשת ימים הושע לנפשך ואם בן האלהים אתה רדה מן הצלב׃</span> <span class="verse"><a name="41">41</a>וכן הלעיגו גם ראשי הכהנים עם הסופרים והזקנים לאמר׃</span> <span class="verse"><a name="42">42</a>את אחרים הושיע ולעצמו לא יוכל להושיע אם מלך ישראל הוא ירד נא עתה מן הצלב ונאמין בו׃</span> <span class="verse"><a name="43">43</a>בטח באלהים עתה יפלטהו אם חפץ בו כי אמר בן האלהים אני׃</span> <span class="verse"><a name="44">44</a>וגם הפריצים הנצלבים אתו חרפהו כדברים האלה׃</span> <span class="verse"><a name="45">45</a>ומשעה הששית היה חשך על כל הארץ עד השעה התשיעית׃</span> <span class="verse"><a name="46">46</a>וכעת השעה התשיעית ויצעק ישוע בקול גדול אלי אלי למה שבקתני ותרגומו אלי אלי למה עזבתני׃</span> <span class="verse"><a name="47">47</a>ויאמרו מקצת העמדים שם כשמעם את זאת לאמר אל אליהו הוא קורא׃</span> <span class="verse"><a name="48">48</a>וימהר אחד מהם וירץ ויקח ספוג וימלא אתו חמץ וישימהו על קנה וישקהו׃</span> <span class="verse"><a name="49">49</a>ושאר האנשים אמרו הניחו לו ונראה אם יבוא אליהו להושיעו׃</span> <span class="verse"><a name="50">50</a>וישוע הוסיף לקרא בקול גדול ותצא רוחו׃</span> <span class="verse"><a name="51">51</a>והנה נקרעה פרכת ההיכל מלמעלה למטה לשנים קרעים והארץ נרעשה והסלעים נבקעו׃</span> <span class="verse"><a name="52">52</a>והקברים נפתחו ורבים מגופות הקדושים ישני אדמת עפר נעורו׃</span> <span class="verse"><a name="53">53</a>ויצאו מן הקברים אחרי הקיצו ויבאו אל העיר הקדושה ויראו לרבים׃</span> <span class="verse"><a name="54">54</a>ושר המאה והאנשים אשר אתו השמרים את ישוע כראותם את הרעש ואת אשר נהיתה נבהלו מאד ויאמרו אכן זה היה בן אלהים׃</span> <span class="verse"><a name="55">55</a>ותהיינה שם נשים רבות הראות מרחוק אשר הלכו אחרי ישוע מן הגליל לשרתו׃</span> <span class="verse"><a name="56">56</a>ובתוכן מרים המגדלית ומרים אם יעקב ויוסי ואם בני זבדי׃</span> <span class="verse"><a name="57">57</a>ויהי בערב ויבא איש עשיר מן הרמתים ושמו יוסף וגם הוא היה מתלמידי ישוע׃</span> <span class="verse"><a name="58">58</a>ויגש אל פילטוס לשאל את גוית ישוע ויצו פליטוס כי תנתן לו׃</span> <span class="verse"><a name="59">59</a>ויקח יוסף את הגויה ויכרך אותה בסדין טהור׃</span> <span class="verse"><a name="60">60</a>וישימה בקבר החדש אשר חצב לו בסלע ויגל אבן גדולה על פתח הקבר וילך לו׃</span> <span class="verse"><a name="61">61</a>ומרים המגדלית ומרים האחרת היו ישבות שם ממול הקבר׃</span> <span class="verse"><a name="62">62</a>ויהי ממחרת ערב השבת ויקהלו הכהנים הגדולים והפרושים אל פילטוס׃</span> <span class="verse"><a name="63">63</a>ויאמרו אדנינו זכרנו כי אמר המתעה ההוא בעודנו חי מקצה שלשת ימים קום אקום׃</span> <span class="verse"><a name="64">64</a>לכן צוה נא ויסכר מבוא הקבר עד היום השלישי פן יבאו תלמידיו בלילה וגנבהו ואמרו אל העם הנה קם מן המתים והיתה התרמית האחרונה רעה מן הראשונה׃</span> <span class="verse"><a name="65">65</a>ויאמר אליהם פילטוס הנה לכם אנשי משמר לכו סכרוהו כדעתכם׃</span> <span class="verse"><a name="66">66</a>וילכו ויסכרו את מבוא הקבר ויחתמו את האבן ויעמידו עליו את המשמר׃</span> </p></div</div></div></body></html>