<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 24</strong></div><p><span class="verse"><a name="1">1</a>ויצא ישוע מן המקדש ללכת לדרכו ויגשו תלמידיו להראותו את בניני המקדש׃</span> <span class="verse"><a name="2">2</a>ויען ישוע ויאמר אליהם הראיתם את כל אלה אמן אמר אני לכם לא תשאר פה אבן על אבן אשר לא תתפרק׃</span> <span class="verse"><a name="3">3</a>וישב על הר הזיתים ויגשו אליו התלמידים לבדם ויאמרו אמר נא לנו מתי תהיה זאת ומה הוא אות בואך ואות קץ העולם׃</span> <span class="verse"><a name="4">4</a>ויען ישוע ויאמר להם ראו פן יתעה אתכם איש׃</span> <span class="verse"><a name="5">5</a>כי רבים יבאו בשמי לאמר אני הוא המשיח והתעו רבים׃</span> <span class="verse"><a name="6">6</a>ואתם עתידים לשמע מלחמות ושמעות מלחמה ראו פן תבהלו כי היו תהיה כל זאת אך עדן אין הקץ׃</span> <span class="verse"><a name="7">7</a>כי יקום גוי על גוי וממלכה על ממלכה והיה רעב ודבר ורעש הנה והנה׃</span> <span class="verse"><a name="8">8</a>וכל אלה רק ראשית החבלים׃</span> <span class="verse"><a name="9">9</a>אז ימסרו אתכם לעני והמיתו אתכם והייתם שנואים לכל הגוים למען שמי׃</span> <span class="verse"><a name="10">10</a>ואז יכשלו רבים ומסרו איש את רעהו ושנאו איש את אחיו׃</span> <span class="verse"><a name="11">11</a>ונביאי שקר רבים יקומו והתעו רבים׃</span> <span class="verse"><a name="12">12</a>ומפני אשר ירבה הרשע תפוג אהבת רבים׃</span> <span class="verse"><a name="13">13</a>והמחכה עד עת קץ הוא יושע׃</span> <span class="verse"><a name="14">14</a>ותקרא בשורת המלכות הזאת בתבל כלה לעדות לכל הגוים ואחר יבוא הקץ׃</span> <span class="verse"><a name="15">15</a>לכן כאשר תראו שקוץ משמם האמור על ידי דניאל הנביא עומד במקום קדש הקרא יבין׃</span> <span class="verse"><a name="16">16</a>אז נוס ינוסו אנשי יהודה אל ההרים׃</span> <span class="verse"><a name="17">17</a>ואשר על הגג אל ירד לשאת דבר מביתו׃</span> <span class="verse"><a name="18">18</a>ואשר בשדה אל ישב הביתה לשאת את מלבושו׃</span> <span class="verse"><a name="19">19</a>ואוי להרות ולמיניקות בימים ההם׃</span> <span class="verse"><a name="20">20</a>אך התפללו אשר מנוסתכם לא תהיה בחרף ולא בשבת׃</span> <span class="verse"><a name="21">21</a>כי אז תהיה צרה גדולה אשר כמוה לא נהיתה מראשית העולם עד עתה וכמוה לא תהיה עוד׃</span> <span class="verse"><a name="22">22</a>ולולא נקצרו הימים ההם לא יושע כל בשר אך למען הבחירים יקצרו הימים ההם׃</span> <span class="verse"><a name="23">23</a>וכי יאמר אליכם איש בעת ההיא הנה פה המשיח או הנו שם אל תאמינו׃</span> <span class="verse"><a name="24">24</a>כי יקומו משיחי שקר ונביאי שקר ויתנו אתות גדלות ומופתים למען התעות אף את הבחירים אם יוכלו׃</span> <span class="verse"><a name="25">25</a>הנה מראש הגדתי לכם׃</span> <span class="verse"><a name="26">26</a>לכן כי יאמרו אליכם הנו במדבר אל תצאו הנו בחדרים אל תאמינו׃</span> <span class="verse"><a name="27">27</a>כי כברק היוצא ממזרח ומאיר עד מערב כן יהיה גם בואו של בן האדם׃</span> <span class="verse"><a name="28">28</a>כי באשר החלל שם יקבצו הנשרים׃</span> <span class="verse"><a name="29">29</a>ומיד אחרי צרת הימים ההם תחשך השמש והירח לא יגיה אורו והכוכבים יפלו מן השמים וכחות השמים יתמוטטו׃</span> <span class="verse"><a name="30">30</a>אז אות בן האדם יראה בשמים וספדו כל משפחות הארץ וראו את בן האדם בא עם ענני השמים בגבורה וכבוד רב׃</span> <span class="verse"><a name="31">31</a>וישלח את מלאכיו בקול שופר גדול ויקבצו את בחיריו מארבע הרוחות למקצה השמים ועד קצה השמים׃</span> <span class="verse"><a name="32">32</a>למדו נא את משל התאנה כאשר ירטב ענפה ופרחו עליה ידעתם כי קרוב הקיץ׃</span> <span class="verse"><a name="33">33</a>כן גם אתם בראותכם את כל אלה דעו כי קרוב הוא לפתח׃</span> <span class="verse"><a name="34">34</a>אמן אמר אני לכם כי לא יעבר הדור הזה עד אשר יהיו כל אלה׃</span> <span class="verse"><a name="35">35</a>השמים והארץ יעברו ודברי לא יעברון׃</span> <span class="verse"><a name="36">36</a>אך היום ההוא והשעה ההיא אין איש יודע אתה גם לא מלאכי השמים בלתי אבי לבדו׃</span> <span class="verse"><a name="37">37</a>וכימי נח כן יהיה גם בואו של בן האדם׃</span> <span class="verse"><a name="38">38</a>כי כאשר בימי המבול היו אכלים ושתים נשאים נשים ונתנים אתן לאנשים עד היום אשר בא נח אל התבה׃</span> <span class="verse"><a name="39">39</a>ולא ידעו עד בוא המבול וישחת את כלם כן יהיה גם בואו של בן האדם׃</span> <span class="verse"><a name="40">40</a>אז יהיו שנים בשדה אחד יאסף ואחד יעזב׃</span> <span class="verse"><a name="41">41</a>שתים טוחנות ברחים אחת תאסף ואחת תעזב׃</span> <span class="verse"><a name="42">42</a>לכן שקדו כי אינכם יודעים באי זו שעה יבא אדניכם׃</span> <span class="verse"><a name="43">43</a>ואת זאת הבינו אשר לו ידע בעל הבית באי זו אשמורה יבא הגנב כי עתה שקד ולא הניח לחתר את ביתו׃</span> <span class="verse"><a name="44">44</a>לכן היו נכונים גם אתם כי בשעה אשר לא תדמו יבוא בן האדם׃</span> <span class="verse"><a name="45">45</a>מי הוא אפוא העבד הנאמן והנבון אשר הפקידו אדניו על בני ביתו לתת להם את אכלם בעתו׃</span> <span class="verse"><a name="46">46</a>אשרי העבד אשר אדניו בבואו ימצאהו עשה כן׃</span> <span class="verse"><a name="47">47</a>אמן אמר אני לכם כי יפקידהו על כל אשר לו׃</span> <span class="verse"><a name="48">48</a>ואם העבד הרע יאמר בלבו בשש אדני לבוא׃</span> <span class="verse"><a name="49">49</a>ויחל להכות את חבריו ואכל ושתה עם הסובאים׃</span> <span class="verse"><a name="50">50</a>בוא יבוא אדני העבד ההוא ביום לא יצפה ובשעה לא ידע׃</span> <span class="verse"><a name="51">51</a>וישסף אתו וישים את חלקו עם החנפים שם תהיה היללה וחרק השנים׃</span> </p></div</div></div></body></html>