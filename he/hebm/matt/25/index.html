<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 25</strong></div><p><span class="verse"><a name="1">1</a>אז תדמה מלכות השמים לעשר עלמות אשר לקחו את נרותיהן ותצאנה לקראת החתן׃</span> <span class="verse"><a name="2">2</a>חמש מהן היו חכמות וחמש כסילות׃</span> <span class="verse"><a name="3">3</a>הכסילות לקחו את הנרות ולא לקחו עמהן שמן׃</span> <span class="verse"><a name="4">4</a>והחכמות לקחו שמן בכליהן ואת נרותיהן׃</span> <span class="verse"><a name="5">5</a>וכאשר בשש החתן לבוא ותנמנה כלן ותרדמנה׃</span> <span class="verse"><a name="6">6</a>ויהי בחצות הלילה ותהי צוחה הנה החתן צאינה לקראתו׃</span> <span class="verse"><a name="7">7</a>אז התעוררו כל העלמות ההן ותיטבנה את נרותיהן׃</span> <span class="verse"><a name="8">8</a>ותאמרנה הכסילות אל החכמות תנה לנו משמנכן כי יכבו נרותינו׃</span> <span class="verse"><a name="9">9</a>ותענינה החכמות לאמר לא כן פן יחסר לנו ולכן כי אם לכנה אל המוכרים וקנינה לכן׃</span> <span class="verse"><a name="10">10</a>ויהי בעת לכתן לקנות ויבוא החתן והנכנות ללכת באו אתו אל החתנה ותסגר הדלת׃</span> <span class="verse"><a name="11">11</a>ואחרי כן באו גם שאר העלמות ותאמרנה אדנינו אדנינו פתח לנו׃</span> <span class="verse"><a name="12">12</a>ויען ויאמר אמן אמר אני לכן לא ידעתי אתכן׃</span> <span class="verse"><a name="13">13</a>לכן שקדו כי אינכם יודעים את היום ואת השעה אשר יבא בה בן האדם׃</span> <span class="verse"><a name="14">14</a>כי כמו איש נסע למרחוק אשר קרא אל עבדיו וימסר להם את רכושו׃</span> <span class="verse"><a name="15">15</a>ויתן לזה חמש ככרים ולזה שתים ולזה אחת לכל איש ואיש כפי ערכו וימהר ויסע משם׃</span> <span class="verse"><a name="16">16</a>וילך האיש הלקח חמש ככרים ויסחר בהן ויעש לו חמש ככרים אחרות׃</span> <span class="verse"><a name="17">17</a>וכן הלקח שתים גם הוא הרויח שתים אחרות׃</span> <span class="verse"><a name="18">18</a>אך לקח האחת הלך ויחפר באדמה ויטמן את כסף אדניו׃</span> <span class="verse"><a name="19">19</a>ואחרי ימים רבים בא אדוני העבדים ההם ויעש חשבון עמהם׃</span> <span class="verse"><a name="20">20</a>ויגש הלקח חמש הככרים ויבא חמש ככרים אחרות לאמר אדני חמש ככרים מסרת לי הנה חמש ככרים אחרות הרוחתי בהן׃</span> <span class="verse"><a name="21">21</a>ויאמר אליו אדניו כן העבד הטוב והנאמן כי במעט נאמן היית ועל הרבה אפקידך בוא אל שמחת אדניך׃</span> <span class="verse"><a name="22">22</a>ויגש גם לקח הככרים ויאמר אדני ככרים מסרת לי הנה ככרים הרוחתי בהן׃</span> <span class="verse"><a name="23">23</a>ויאמר אליו אדניו היטבת העבד הטוב והנאמן במזער נאמן היית ועל הרבה אפקידך בוא אל שמחת אדניך׃</span> <span class="verse"><a name="24">24</a>ויגש גם הלקח את הככר האחת ויאמר אדני ידעתיך כי איש קשה אתה קצר באשר לא זרעת וכנס מאשר לא פזרת׃</span> <span class="verse"><a name="25">25</a>ואירא ואלך ואטמן את ככרך באדמה ועתה הא לך את אשר לך׃</span> <span class="verse"><a name="26">26</a>ויען אדניו ויאמר אליו העבד הרע והעצל אתה ידעת כי קצר אנכי באשר לא זרעתי וכנס מאשר לא פזרתי׃</span> <span class="verse"><a name="27">27</a>לכן היה עליך לתת את כספי לשלחנים ואני בבואי הייתי לקח את אשר לי בתרבית׃</span> <span class="verse"><a name="28">28</a>על כן שאו ממנו את הככר ותנו אל האיש אשר לו עשר הככרים׃</span> <span class="verse"><a name="29">29</a>כי כל איש אשר יש לו ינתן לו ויעדיף והאיש אשר אין לו גם את אשר לו יקח ממנו׃</span> <span class="verse"><a name="30">30</a>ואת עבד הבליעל השליכו אל החשך החיצון שם תהיה היללה וחרק השנים׃</span> <span class="verse"><a name="31">31</a>והיה כי יבוא בן האדם בכבודו וכל המלאכים הקדשים עמו וישב על כסא כבודו׃</span> <span class="verse"><a name="32">32</a>ונאספו לפניו כל הגוים והפריד בינותם כאשר יפריד הרעה את הכבשים מן העתודים׃</span> <span class="verse"><a name="33">33</a>והציב את הכבשים לימינו ואת העתודים לשמאלו׃</span> <span class="verse"><a name="34">34</a>אז יאמר המלך אל הנצבים לימינו באו ברוכי אבי ורשו את המלכות המוכנה לכם למן הוסד העולם׃</span> <span class="verse"><a name="35">35</a>כי רעב הייתי ותאכילני צמא הייתי ותשקוני גר הייתי ותאספוני׃</span> <span class="verse"><a name="36">36</a>ערום ותכסוני חולה ותבקרוני במשמר הייתי ותבאו אלי׃</span> <span class="verse"><a name="37">37</a>וענו הצדיקים ואמרו אדנינו מתי ראינוך רעב ונכלכלך או צמא ונשקה אותך׃</span> <span class="verse"><a name="38">38</a>ומתי ראינוך גר ונאספך או ערם ונכסך׃</span> <span class="verse"><a name="39">39</a>ומתי ראינוך חולה או במשמר ונבא אליך׃</span> <span class="verse"><a name="40">40</a>והמלך יענה ויאמר אליהם אמן אמר אני לכם מה שעשיתם לאחד מאחי הצעירים האלה לי עשיתם׃</span> <span class="verse"><a name="41">41</a>ואז יאמר גם אל הנצבים לשמאלו לכו מעלי אתם הארורים אל אש עולם המוכנה לשטן ולמלאכיו׃</span> <span class="verse"><a name="42">42</a>כי רעב הייתי ולא האכלתם אותי צמא הייתי ולא השקיתם אותי׃</span> <span class="verse"><a name="43">43</a>גר הייתי ולא אספתם אותי ערום ולא כסיתם אותי חולה ובמשמר ולא בקרתם אותי׃</span> <span class="verse"><a name="44">44</a>וענו גם הם ואמרו אדנינו מתי ראינוך רעב או צמא או גר או ערום או חולה או במשמר ולא שרתנוך׃</span> <span class="verse"><a name="45">45</a>אז יענה אתם לאמר אמן אמר אני לכם מה שלא עשיתם לאחד מן הצעירים האלה גם לי לא עשיתם׃</span> <span class="verse"><a name="46">46</a>וילכו אלה למעצבת עולם והצדיקים לחיי עולם׃</span> </p></div</div></div></body></html>