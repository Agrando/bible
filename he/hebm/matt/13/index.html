<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 13</strong></div><p><span class="verse"><a name="1">1</a>ויהי ביום ההוא ויצא ישוע מן הבית וישב על הים׃</span> <span class="verse"><a name="2">2</a>ויקהלו אליו המון עם רב וירד אל האניה וישב בה וכל העם עמדים על שפת הים׃</span> <span class="verse"><a name="3">3</a>וירב לדבר אליהם במשלים לאמר הנה הזורע יצא לזרע׃</span> <span class="verse"><a name="4">4</a>ובזרעו נפל מן הזרע על יד הדרך ויבא העוף ויאכלהו׃</span> <span class="verse"><a name="5">5</a>ויש אשר נפל על מקמות סלע אשר אין לו שם אדמה הרבה וימהר לצמח כי לא היה לו עמק אדמה׃</span> <span class="verse"><a name="6">6</a>ויהי כזרח השמש ויצרב וייבש כי לא היה לו שרש׃</span> <span class="verse"><a name="7">7</a>ויש אשר נפל בין הקצים ויעלו הקצים וימעכהו׃</span> <span class="verse"><a name="8">8</a>ויש אשר נפל על האדמה הטובה ויתן פרי זה מאה שערים וזה ששים וזה שלשים׃</span> <span class="verse"><a name="9">9</a>מי אשר אזנים לו לשמע ישמע׃</span> <span class="verse"><a name="10">10</a>ויגשו אליו התלמידים ויאמרו למה זה במשלים תדבר אליהם׃</span> <span class="verse"><a name="11">11</a>ויען ויאמר כי לכם נתן לדעת את סודות מלכות השמים ולהם לא נתן׃</span> <span class="verse"><a name="12">12</a>כי מי שיש לו נתן ינתן לו ויעדיף ומי שאין לו גם את אשר יש לו יקח ממנו׃</span> <span class="verse"><a name="13">13</a>על כן במשלים אדבר אליהם כי בראתם לא יראו ובשמעם לא ישמעו אף לא יבינו׃</span> <span class="verse"><a name="14">14</a>ותקים בהם נבואת ישעיהו האמרת שמעו שמוע ואל תבינו וראו ראו ואל תדעו׃</span> <span class="verse"><a name="15">15</a>כי השמן לב העם הזה ואזניו הכבד ועיניו השע פן יראה בעיניו ובאזניו ישמע ולבבו יבין ושב ורפא לו׃</span> <span class="verse"><a name="16">16</a>ואתם אשרי עיניכם כי תראינה ואזניכם כי תשמענה׃</span> <span class="verse"><a name="17">17</a>כי אמן אמר אני לכם נביאים וצדיקים רבים נכספו לראת את אשר אתם ראים ולא ראוהו ולשמע את אשר אתם שמעים ולא שמעוהו׃</span> <span class="verse"><a name="18">18</a>לכן אתם שמעו נא את משל הזורע׃</span> <span class="verse"><a name="19">19</a>כל איש שמע את דבר המלכות ולא יבינהו ובא הרע וחטף את הזרוע בלבבו הוא הנזרע על יד הדרך׃</span> <span class="verse"><a name="20">20</a>והנזרע על הסלע הוא השמע את הדבר וימהר ויקחנו בשמחה׃</span> <span class="verse"><a name="21">21</a>אך אין לו שרש תחתיו ורק לשעה יעמד ובהיות צרה ורדיפה על אדות הדבר מיד נכשל׃</span> <span class="verse"><a name="22">22</a>והנזרע בין הקצים הוא השמע את הדבר ודאגת העולם הזה ומרמת העשר ימעכו את הדבר ופרי לא יהיה לו׃</span> <span class="verse"><a name="23">23</a>והנזרע על האדמה הטובה הוא השמע את הדבר ומבין אתו אף יעשה פרי ונתן זה מאה שערים וזה ששים וזה שלשים׃</span> <span class="verse"><a name="24">24</a>וישם לפניהם משל אחר לאמר מלכות השמים דומה לאיש אשר זרע זרע טוב בשדהו׃</span> <span class="verse"><a name="25">25</a>ויהי בנפל תרדמה על האנשים ויבא איבו ויזרע זונין בתוך החטים וילך לו׃</span> <span class="verse"><a name="26">26</a>וכאשר פרח הדשא ויעש פרי ויראו גם הזונין׃</span> <span class="verse"><a name="27">27</a>ויגשו עבדי בעל הבית ויאמרו אליו אדנינו הלא זרע טוב זרעת בשדך ומאין לו הזונין׃</span> <span class="verse"><a name="28">28</a>ויאמר להם איש איב עשה זאת ויאמרו אליו העבדים היש את נפשך כי נלך ונלקט אתם׃</span> <span class="verse"><a name="29">29</a>ויאמר לא פן בלקטכם את הזונין תשרשו גם את החטים׃</span> <span class="verse"><a name="30">30</a>הניחו אתם ויגדלו שניהם יחד עד הקציר והיה בעת הקציר אמר לקוצרים לקטו בראשונה את הזונין ואגדו אתם אגדות לשרפם ואת החטים אספו לאוצרי׃</span> <span class="verse"><a name="31">31</a>וישם לפניהם משל אחר לאמר מלכות השמים דומה לגרגר של חרדל אשר לקחו איש ויזרעהו בשדהו׃</span> <span class="verse"><a name="32">32</a>והוא קטן מכל הזרועים וכאשר צמח גדול הוא מן הירקות והיה לעץ עד אשר יבאו עוף השמים וקננו בענפיו׃</span> <span class="verse"><a name="33">33</a>וישא עוד משלו ויאמר מלכות השמים דומה לשאר אשר לקחתו אשה ותטמנהו בשלש סאים קמח עד כי יחמץ כלו׃</span> <span class="verse"><a name="34">34</a>כל זאת דבר ישוע במשלים אל המון העם ובבלי משל לא דבר אליהם׃</span> <span class="verse"><a name="35">35</a>למלאת את אשר דבר הנביא לאמר אפתחה במשל פי אביעה חידות מני קדם׃</span> <span class="verse"><a name="36">36</a>אז שלח ישוע את המון העם ויבא הביתה ויגשו אליו תלמידיו ויאמרו באר נא לנו את משל זוני השדה׃</span> <span class="verse"><a name="37">37</a>ויען ויאמר אליהם הזורע את הזרע הטוב הוא בן האדם׃</span> <span class="verse"><a name="38">38</a>והשדה הוא העולם והזרע הטוב בני המלכות הם והזונין בני הרע המה׃</span> <span class="verse"><a name="39">39</a>והאיב אשר זרעם הוא השטן והקציר הוא קץ העולם והקצרים הם המלאכים׃</span> <span class="verse"><a name="40">40</a>והנה כאשר ילקטו הזונין ונשרפו באש כן יהיה בקץ העולם הזה׃</span> <span class="verse"><a name="41">41</a>בן האדם ישלח את מלאכיו ולקטו ממלכותו את כל המכשלות ואת כל פעלי האון׃</span> <span class="verse"><a name="42">42</a>והשליכו אתם אל תנור האש שם תהיה היללה וחרק השנים׃</span> <span class="verse"><a name="43">43</a>אז יזהירו הצדיקים כשמש במלכות אביהם מי אשר אזנים לו לשמע ישמע׃</span> <span class="verse"><a name="44">44</a>עוד דומה מלכות השמים לאוצר טמון בשדה אשר מצאו איש ויטמנהו ובשמחתו ילך ומכר את כל אשר לו וקנה את השדה ההוא׃</span> <span class="verse"><a name="45">45</a>עוד דומה מלכות השמים לסחר המבקש מרגליות טבות׃</span> <span class="verse"><a name="46">46</a>וכאשר מצא מרגלית אחת יקרה מאד הלך לו וימכר את כל אשר לו ויקן אתה׃</span> <span class="verse"><a name="47">47</a>עוד דומה מלכות השמים למכמרת אשר הורדה לים ומינים שונים יאספו לתוכה׃</span> <span class="verse"><a name="48">48</a>וכאשר נמלאה העלו אתה אל שפת הים וישבו וילקטו את המינים הטובים לתוך הכלים ואת המשחתים השליכו חוצה׃</span> <span class="verse"><a name="49">49</a>כן יהיה בקץ העולם יצאו המלאכים והבדילו את הרשעים מתוך הצדיקים׃</span> <span class="verse"><a name="50">50</a>והשליכום אל תנור האש שם תהיה היללה וחרק השנים׃</span> <span class="verse"><a name="51">51</a>ויאמר אליהם ישוע האתם הבינותם את כל זאת ויאמרו אליו כן אדנינו׃</span> <span class="verse"><a name="52">52</a>ויאמר אליהם על כן כל סופר המלמד למלכות השמים דומה לאיש בעל הבית המוציא מאוצרו חדשות וישנות׃</span> <span class="verse"><a name="53">53</a>ויהי ככלות ישוע את המשלים האלה ויעבר משם׃</span> <span class="verse"><a name="54">54</a>ויבא לארצו וילמד אתם בבית כנסתם עד כי השתוממו ויאמרו מאין לזה החכמה הזאת והגבורות׃</span> <span class="verse"><a name="55">55</a>הלא זה הוא בן החרש הלא אמו שמה מרים ואחיו יעקב ויוסי ושמעון ויהודה׃</span> <span class="verse"><a name="56">56</a>ואחיותיו הלא כלן אתנו הן ומאין איפוא לו כל אלה׃</span> <span class="verse"><a name="57">57</a>ויהי להם למכשול ויאמר ישוע אליהם אין הנביא נקלה כי אם בארצו ובביתו׃</span> <span class="verse"><a name="58">58</a>ולא עשה שם גבורות רבות מפני חסר אמונתם׃</span> </p></div</div></div></body></html>