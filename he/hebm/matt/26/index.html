<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/matt/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/matt">Matthew</a> &gt <strong>Chapter 26</strong></div><p><span class="verse"><a name="1">1</a>ויהי ככלות ישוע לדבר את כל הדברים האלה ויאמר אל תלמידיו׃</span> <span class="verse"><a name="2">2</a>אתם ידעתם כי אחרי יומים יהיה הפסח ובן האדם ימסר להצלב׃</span> <span class="verse"><a name="3">3</a>ויקהלו הכהנים הגדולים והסופרים וזקני העם אל חצר הכהן הגדול הנקרא קיפא׃</span> <span class="verse"><a name="4">4</a>ויועצו יחדו לתפש את ישוע בערמה ולהמיתו׃</span> <span class="verse"><a name="5">5</a>ויאמרו אך לא בחג פן תהיה מהומה בעם׃</span> <span class="verse"><a name="6">6</a>ויהי בהיות ישוע בית היני בבית שמעון המצרע׃</span> <span class="verse"><a name="7">7</a>ותקרב אליו אשה ובידה פך שמן יקר מאד ותצק על ראשו בהסבו על השלחן׃</span> <span class="verse"><a name="8">8</a>ויראו התלמידים ויתרעמו לאמר על מה האבוד הזה׃</span> <span class="verse"><a name="9">9</a>כי השמן הזה היה ראוי להמכר במחיר רב ולתתו לעניים׃</span> <span class="verse"><a name="10">10</a>וידע ישוע ויאמר אליהם למה תוגו את האשה הלא מעשה טוב עשתה עמדי׃</span> <span class="verse"><a name="11">11</a>כי עניים תמיד עמכם ואנכי אינני אתכם תמיד׃</span> <span class="verse"><a name="12">12</a>כי אשר שפכה את השמן הזה על גופי לחנט אותי עשתה זאת׃</span> <span class="verse"><a name="13">13</a>אמן אמר אני לכם באשר תקרא הבשורה הזאת בכל העולם גם את אשר היא עשתה יספר לזכרון לה׃</span> <span class="verse"><a name="14">14</a>וילך אחד משנים העשר הנקרא יהודה איש קריות אל ראשי הכהנים׃</span> <span class="verse"><a name="15">15</a>ויאמר מה תתנו לי ואמסרנו בידכם וישקלו לו שלשים כסף׃</span> <span class="verse"><a name="16">16</a>ומן העת ההיא בקש תאנה למסר אותו׃</span> <span class="verse"><a name="17">17</a>ויהי בראשון לחג המצות ויגשו התלמידים אל ישוע לאמר באי זה מקום תחפץ כי נכין לך לאכל את הפסח׃</span> <span class="verse"><a name="18">18</a>ויאמר לכו העירה אל פלני אלמני ואמרתם אליו כה אמר הרב עתי קרובה היא ובביתך אעשה את הפסח עם תלמידי׃</span> <span class="verse"><a name="19">19</a>ויעשו התלמידים כאשר צום ישוע ויכינו את הפסח׃</span> <span class="verse"><a name="20">20</a>ויהי בערב ויסב עם שנים העשר׃</span> <span class="verse"><a name="21">21</a>ובאכלם ויאמר אמן אמר אני לכם כי אחד מכם ימסרני׃</span> <span class="verse"><a name="22">22</a>ויתעצבו מאד ויחלו איש ואיש לאמר לו האנכי הוא אדני׃</span> <span class="verse"><a name="23">23</a>ויען ויאמר האיש אשר טבל עמי את ידו בקערה הוא ימסרני׃</span> <span class="verse"><a name="24">24</a>הן בן האדם הלוך ילך לו ככתוב עליו אבל אוי לאיש ההוא אשר על ידו ימסר בן האדם טוב לאיש ההוא אם לא נולד׃</span> <span class="verse"><a name="25">25</a>ויען יהודה המסר אותו ויאמר רבי האני הוא ויאמר אליו אתה אמרת׃</span> <span class="verse"><a name="26">26</a>ובאכלם ויקח ישוע את הלחם ויברך ויבצע ויתן לתלמידים ויאמר קחו ואכלו זה הוא גופי׃</span> <span class="verse"><a name="27">27</a>ויקח את הכוס ויברך ויתן להם לאמר שתו ממנה כלכם׃</span> <span class="verse"><a name="28">28</a>כי זה הוא דמי דם הברית החדשה הנשפך בעד רבים לסליחת חטאים׃</span> <span class="verse"><a name="29">29</a>ואני אמר לכם כי מעתה שתה לא אשתה מתנובת הגפן הזאת עד היום ההוא אשר אשתה אתה עמכם חדשה במלכות אבי׃</span> <span class="verse"><a name="30">30</a>ויהי אחרי גמרם את ההלל ויצאו אל הר הזיתים׃</span> <span class="verse"><a name="31">31</a>אז אמר אליהם ישוע אתם כלכם תכשלו בי בלילה הזה כי כתוב אכה את הרעה ותפוצין הצאן׃</span> <span class="verse"><a name="32">32</a>ואחרי קומי אלך לפניכם הגלילה׃</span> <span class="verse"><a name="33">33</a>ויען פטרוס ויאמר לו גם כי יכשלו בך כלם אני לעולם לא אכשל׃</span> <span class="verse"><a name="34">34</a>ויאמר אליו ישוע אמן אמר אני לך כי בלילה הזה בטרם יקרא התרנגול תכחש בי שלש פעמים׃</span> <span class="verse"><a name="35">35</a>ויאמר אליו פטרוס גם כי יהיה עלי למות אתך כחש לא אכחש בך וכן אמרו גם כל התלמידים׃</span> <span class="verse"><a name="36">36</a>אחרי כן בא אתם ישוע אל חצר הנקרא גת שמני ויאמר אל התלמידים שבו לכם פה עד אשר אלך שמה והתפללתי׃</span> <span class="verse"><a name="37">37</a>ויקח אתו את פטרוס ואת שני בני זבדי ויחל להעצב ולמוג׃</span> <span class="verse"><a name="38">38</a>ויאמר להם נפשי מרה לי עד מות עמדו פה ושקדו עמי׃</span> <span class="verse"><a name="39">39</a>וילך מעט האלה ויפל על פניו ויתפלל לאמר אבי אם יוכל להיות תעבר נא מעלי הכוס הזאת אך לא כרצוני כי אם כרצונך׃</span> <span class="verse"><a name="40">40</a>ויבא אל התלמידים וימצאם ישנים ויאמר אל פטרוס הנה לא היה ביכלתכם לשקד עמי שעה אחת׃</span> <span class="verse"><a name="41">41</a>שקדו והתפללו פן תבאו לידי נסיון הן הרוח היא חפצה והבשר הוא רפה׃</span> <span class="verse"><a name="42">42</a>ויוסף ללכת לו שנית ויתפלל לאמר אבי אם לא תוכל הכוס הזאת לעבר ממני מבלי שתותי אתה יהי כרצונך׃</span> <span class="verse"><a name="43">43</a>ויבא וימצאם גם בפעם הזאת ישנים כי עיניהם היו כבדות׃</span> <span class="verse"><a name="44">44</a>ויניחם ויוסף ללכת ויתפלל שלישית באמרו עוד הפעם כדבר הזה׃</span> <span class="verse"><a name="45">45</a>ויבא אל התלמידים ויאמר אליהם נומו מעתה ונוחו הנה השעה קרובה ובן האדם נמסר לידי חטאים׃</span> <span class="verse"><a name="46">46</a>קומו ונלכה הנה הלך וקרב המסר אותי׃</span> <span class="verse"><a name="47">47</a>עודנו מדבר והנה בא יהודה אחד משנים העשר ועמו המון רב ברחבות ובמקלות מאת ראשי הכהנים וזקני העם׃</span> <span class="verse"><a name="48">48</a>והמסר אתו נתן להם אות לאמר האיש אשר אשקהו זה הוא תפשוהו׃</span> <span class="verse"><a name="49">49</a>ומיד נגש אל ישוע ויאמר שלום לך רבי וינשק לו׃</span> <span class="verse"><a name="50">50</a>ויאמר אליו ישוע רעי על מה באת ויגשו וישלחו את ידיהם בישוע ויתפשו אתו׃</span> <span class="verse"><a name="51">51</a>והנה אחד מן האנשים אשר עם ישוע שלח ידו וישלף חרבו ויך את עבד הכהן הגדול ויקצץ את אזנו׃</span> <span class="verse"><a name="52">52</a>ויאמר אליו ישוע השב את חרבך אל תערה כי כל אחזי חרב בחרב יאבדו׃</span> <span class="verse"><a name="53">53</a>או היחשב לבך כי לא יכלתי לשאל עתה מאת אבי והוא יצוה לי יותר משנים עשר לגיונות של מלאכים׃</span> <span class="verse"><a name="54">54</a>ואיככה אפוא ימלאו הכתובים כי כן היה תהיה׃</span> <span class="verse"><a name="55">55</a>בשעה ההיא אמר ישוע אל המון העם כעל פריץ יצאתם בחרבות ובמקלות לתפשני ויום יום הייתי ישב ומלמד אצלכם במקדש ולא החזקתם בי׃</span> <span class="verse"><a name="56">56</a>וכל זאת היתה למלאת כתבי הנביאים אז עזבוהו התלמידים כלם וינוסו׃</span> <span class="verse"><a name="57">57</a>והאנשים אשר תפשו את ישוע הוליכהו אל קיפא הכהן הגדול אשר נקהלו שם הסופרים והזקנים׃</span> <span class="verse"><a name="58">58</a>ופטרוס הלך אחריו מרחוק עד לחצר הכהן הגדול ויבא פנימה וישב לו אצל המשרתים לראות את אחרית הדבר׃</span> <span class="verse"><a name="59">59</a>והכהנים הגדולים והסופרים וכל הסנהדרין בקשו עדות שקר בישוע להמיתו ולא מצאו׃</span> <span class="verse"><a name="60">60</a>ואף בעמד שם עדי שקר רבים לא מצאו ובאחרונה נגשו שני עדי שקר׃</span> <span class="verse"><a name="61">61</a>ויאמרו זה אמר יש ביכלתי להרס את היכל האלהים ולשוב לבנותו בשלשת ימים׃</span> <span class="verse"><a name="62">62</a>ויקם הכהן הגדול ויאמר אליו האינך משיב דבר על אשר ענו בך אלה׃</span> <span class="verse"><a name="63">63</a>וישוע החריש ויען הכהן הגדול ויאמר לו משביעך אני באלהים חיים שתאמר לנו אם אתה הוא המשיח בן האלהים׃</span> <span class="verse"><a name="64">64</a>ויאמר אליו ישוע אתה אמרת אבל אני אמר לכם כי מעתה תראו את בן האדם ישב לימין הגבורה ובא עם ענני השמים׃</span> <span class="verse"><a name="65">65</a>ויקרע הכהן הגדול את בגדיו ויאמר הוא גדף ומה לנו עוד לבקש עדים הנה עתה שמעתם את גדופו׃</span> <span class="verse"><a name="66">66</a>מה דעתכם ויענו ויאמרו איש מות הוא׃</span> <span class="verse"><a name="67">67</a>וירקו בפניו ויכהו באגרוף ואחרים הכהו על הלחי׃</span> <span class="verse"><a name="68">68</a>ויאמרו הנבא לנו המשיח מי הוא המכה אותך׃</span> <span class="verse"><a name="69">69</a>ופטרוס ישב מחוץ לבית בחצר ותגש אליו שפחה לאמר גם אתה היית עם ישוע הגלילי׃</span> <span class="verse"><a name="70">70</a>ויכחש בפני כלם לאמר לא ידעתי מה את אמרת׃</span> <span class="verse"><a name="71">71</a>ויצא אל פתח השער ותרא אותו אחרת ותאמר לאנשים אשר שם גם זה היה עם ישוע הנצרי׃</span> <span class="verse"><a name="72">72</a>ויוסף לכחש וישבע לאמר לא ידעתי את האיש׃</span> <span class="verse"><a name="73">73</a>וכמעט אחרי כן ויגשו העמדים שם ויאמרו אל פטרוס אמת כי גם אתה מהם כי גם לשונך מגלה אותך׃</span> <span class="verse"><a name="74">74</a>ויחל להחרים את נפשו ולהשבע לאמר לא ידעתי את האיש ומיד קרא התרנגול׃</span> <span class="verse"><a name="75">75</a>ויזכר פטרוס את דבר ישוע אשר אמר אליו לאמר בטרם יקרא התרנגול תכחש בי שלש פעמים ויצא החוצה וימרר בבכי׃</span> </p></div</div></div></body></html>