<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/gen/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/gen">Genesis</a> &gt <strong>Chapter 7</strong></div><p><span class="verse"><a name="1">1</a>ויאמר יהוה לנח בא אתה וכל ביתך אל התבה כי אתך ראיתי צדיק לפני בדור הזה׃</span> <span class="verse"><a name="2">2</a>מכל הבהמה הטהורה תקח לך שבעה שבעה איש ואשתו ומן הבהמה אשר לא טהרה הוא שנים איש ואשתו׃</span> <span class="verse"><a name="3">3</a>גם מעוף השמים שבעה שבעה זכר ונקבה לחיות זרע על פני כל הארץ׃</span> <span class="verse"><a name="4">4</a>כי לימים עוד שבעה אנכי ממטיר על הארץ ארבעים יום וארבעים לילה ומחיתי את כל היקום אשר עשיתי מעל פני האדמה׃</span> <span class="verse"><a name="5">5</a>ויעש נח ככל אשר צוהו יהוה׃</span> <span class="verse"><a name="6">6</a>ונח בן שש מאות שנה והמבול היה מים על הארץ׃</span> <span class="verse"><a name="7">7</a>ויבא נח ובניו ואשתו ונשי בניו אתו אל התבה מפני מי המבול׃</span> <span class="verse"><a name="8">8</a>מן הבהמה הטהורה ומן הבהמה אשר איננה טהרה ומן העוף וכל אשר רמש על האדמה׃</span> <span class="verse"><a name="9">9</a>שנים שנים באו אל נח אל התבה זכר ונקבה כאשר צוה אלהים את נח׃</span> <span class="verse"><a name="10">10</a>ויהי לשבעת הימים ומי המבול היו על הארץ׃</span> <span class="verse"><a name="11">11</a>בשנת שש מאות שנה לחיי נח בחדש השני בשבעה עשר יום לחדש ביום הזה נבקעו כל מעינת תהום רבה וארבת השמים נפתחו׃</span> <span class="verse"><a name="12">12</a>ויהי הגשם על הארץ ארבעים יום וארבעים לילה׃</span> <span class="verse"><a name="13">13</a>בעצם היום הזה בא נח ושם וחם ויפת בני נח ואשת נח ושלשת נשי בניו אתם אל התבה׃</span> <span class="verse"><a name="14">14</a>המה וכל החיה למינה וכל הבהמה למינה וכל הרמש הרמש על הארץ למינהו וכל העוף למינהו כל צפור כל כנף׃</span> <span class="verse"><a name="15">15</a>ויבאו אל נח אל התבה שנים שנים מכל הבשר אשר בו רוח חיים׃</span> <span class="verse"><a name="16">16</a>והבאים זכר ונקבה מכל בשר באו כאשר צוה אתו אלהים ויסגר יהוה בעדו׃</span> <span class="verse"><a name="17">17</a>ויהי המבול ארבעים יום על הארץ וירבו המים וישאו את התבה ותרם מעל הארץ׃</span> <span class="verse"><a name="18">18</a>ויגברו המים וירבו מאד על הארץ ותלך התבה על פני המים׃</span> <span class="verse"><a name="19">19</a>והמים גברו מאד מאד על הארץ ויכסו כל ההרים הגבהים אשר תחת כל השמים׃</span> <span class="verse"><a name="20">20</a>חמש עשרה אמה מלמעלה גברו המים ויכסו ההרים׃</span> <span class="verse"><a name="21">21</a>ויגוע כל בשר הרמש על הארץ בעוף ובבהמה ובחיה ובכל השרץ השרץ על הארץ וכל האדם׃</span> <span class="verse"><a name="22">22</a>כל אשר נשמת רוח חיים באפיו מכל אשר בחרבה מתו׃</span> <span class="verse"><a name="23">23</a>וימח את כל היקום אשר על פני האדמה מאדם עד בהמה עד רמש ועד עוף השמים וימחו מן הארץ וישאר אך נח ואשר אתו בתבה׃</span> <span class="verse"><a name="24">24</a>ויגברו המים על הארץ חמשים ומאת יום׃</span> </p></div</div></div></body></html>