<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/gen/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/gen">Genesis</a> &gt <strong>Chapter 2</strong></div><p><span class="verse"><a name="1">1</a>ויכלו השמים והארץ וכל צבאם׃</span> <span class="verse"><a name="2">2</a>ויכל אלהים ביום השביעי מלאכתו אשר עשה וישבת ביום השביעי מכל מלאכתו אשר עשה׃</span> <span class="verse"><a name="3">3</a>ויברך אלהים את יום השביעי ויקדש אתו כי בו שבת מכל מלאכתו אשר ברא אלהים לעשות׃</span> <span class="verse"><a name="4">4</a>אלה תולדות השמים והארץ בהבראם ביום עשות יהוה אלהים ארץ ושמים׃</span> <span class="verse"><a name="5">5</a>וכל שיח השדה טרם יהיה בארץ וכל עשב השדה טרם יצמח כי לא המטיר יהוה אלהים על הארץ ואדם אין לעבד את האדמה׃</span> <span class="verse"><a name="6">6</a>ואד יעלה מן הארץ והשקה את כל פני האדמה׃</span> <span class="verse"><a name="7">7</a>וייצר יהוה אלהים את האדם עפר מן האדמה ויפח באפיו נשמת חיים ויהי האדם לנפש חיה׃</span> <span class="verse"><a name="8">8</a>ויטע יהוה אלהים גן בעדן מקדם וישם שם את האדם אשר יצר׃</span> <span class="verse"><a name="9">9</a>ויצמח יהוה אלהים מן האדמה כל עץ נחמד למראה וטוב למאכל ועץ החיים בתוך הגן ועץ הדעת טוב ורע׃</span> <span class="verse"><a name="10">10</a>ונהר יצא מעדן להשקות את הגן ומשם יפרד והיה לארבעה ראשים׃</span> <span class="verse"><a name="11">11</a>שם האחד פישון הוא הסבב את כל ארץ החוילה אשר שם הזהב׃</span> <span class="verse"><a name="12">12</a>וזהב הארץ ההוא טוב שם הבדלח ואבן השהם׃</span> <span class="verse"><a name="13">13</a>ושם הנהר השני גיחון הוא הסובב את כל ארץ כוש׃</span> <span class="verse"><a name="14">14</a>ושם הנהר השלישי חדקל הוא ההלך קדמת אשור והנהר הרביעי הוא פרת׃</span> <span class="verse"><a name="15">15</a>ויקח יהוה אלהים את האדם וינחהו בגן עדן לעבדה ולשמרה׃</span> <span class="verse"><a name="16">16</a>ויצו יהוה אלהים על האדם לאמר מכל עץ הגן אכל תאכל׃</span> <span class="verse"><a name="17">17</a>ומעץ הדעת טוב ורע לא תאכל ממנו כי ביום אכלך ממנו מות תמות׃</span> <span class="verse"><a name="18">18</a>ויאמר יהוה אלהים לא טוב היות האדם לבדו אעשה לו עזר כנגדו׃</span> <span class="verse"><a name="19">19</a>ויצר יהוה אלהים מן האדמה כל חית השדה ואת כל עוף השמים ויבא אל האדם לראות מה יקרא לו וכל אשר יקרא לו האדם נפש חיה הוא שמו׃</span> <span class="verse"><a name="20">20</a>ויקרא האדם שמות לכל הבהמה ולעוף השמים ולכל חית השדה ולאדם לא מצא עזר כנגדו׃</span> <span class="verse"><a name="21">21</a>ויפל יהוה אלהים תרדמה על האדם ויישן ויקח אחת מצלעתיו ויסגר בשר תחתנה׃</span> <span class="verse"><a name="22">22</a>ויבן יהוה אלהים את הצלע אשר לקח מן האדם לאשה ויבאה אל האדם׃</span> <span class="verse"><a name="23">23</a>ויאמר האדם זאת הפעם עצם מעצמי ובשר מבשרי לזאת יקרא אשה כי מאיש לקחה זאת׃</span> <span class="verse"><a name="24">24</a>על כן יעזב איש את אביו ואת אמו ודבק באשתו והיו לבשר אחד׃</span> <span class="verse"><a name="25">25</a>ויהיו שניהם ערומים האדם ואשתו ולא יתבששו׃</span> </p></div</div></div></body></html>