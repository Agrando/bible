<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/gen/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/gen">Genesis</a> &gt <strong>Chapter 31</strong></div><p><span class="verse"><a name="1">1</a>וישמע את דברי בני לבן לאמר לקח יעקב את כל אשר לאבינו ומאשר לאבינו עשה את כל הכבד הזה׃</span> <span class="verse"><a name="2">2</a>וירא יעקב את פני לבן והנה איננו עמו כתמול שלשום׃</span> <span class="verse"><a name="3">3</a>ויאמר יהוה אל יעקב שוב אל ארץ אבותיך ולמולדתך ואהיה עמך׃</span> <span class="verse"><a name="4">4</a>וישלח יעקב ויקרא לרחל וללאה השדה אל צאנו׃</span> <span class="verse"><a name="5">5</a>ויאמר להן ראה אנכי את פני אביכן כי איננו אלי כתמל שלשם ואלהי אבי היה עמדי׃</span> <span class="verse"><a name="6">6</a>ואתנה ידעתן כי בכל כחי עבדתי את אביכן׃</span> <span class="verse"><a name="7">7</a>ואביכן התל בי והחלף את משכרתי עשרת מנים ולא נתנו אלהים להרע עמדי׃</span> <span class="verse"><a name="8">8</a>אם כה יאמר נקדים יהיה שכרך וילדו כל הצאן נקדים ואם כה יאמר עקדים יהיה שכרך וילדו כל הצאן עקדים׃</span> <span class="verse"><a name="9">9</a>ויצל אלהים את מקנה אביכם ויתן לי׃</span> <span class="verse"><a name="10">10</a>ויהי בעת יחם הצאן ואשא עיני וארא בחלום והנה העתדים העלים על הצאן עקדים נקדים וברדים׃</span> <span class="verse"><a name="11">11</a>ויאמר אלי מלאך האלהים בחלום יעקב ואמר הנני׃</span> <span class="verse"><a name="12">12</a>ויאמר שא נא עיניך וראה כל העתדים העלים על הצאן עקדים נקדים וברדים כי ראיתי את כל אשר לבן עשה לך׃</span> <span class="verse"><a name="13">13</a>אנכי האל בית אל אשר משחת שם מצבה אשר נדרת לי שם נדר עתה קום צא מן הארץ הזאת ושוב אל ארץ מולדתך׃</span> <span class="verse"><a name="14">14</a>ותען רחל ולאה ותאמרנה לו העוד לנו חלק ונחלה בבית אבינו׃</span> <span class="verse"><a name="15">15</a>הלוא נכריות נחשבנו לו כי מכרנו ויאכל גם אכול את כספנו׃</span> <span class="verse"><a name="16">16</a>כי כל העשר אשר הציל אלהים מאבינו לנו הוא ולבנינו ועתה כל אשר אמר אלהים אליך עשה׃</span> <span class="verse"><a name="17">17</a>ויקם יעקב וישא את בניו ואת נשיו על הגמלים׃</span> <span class="verse"><a name="18">18</a>וינהג את כל מקנהו ואת כל רכשו אשר רכש מקנה קנינו אשר רכש בפדן ארם לבוא אל יצחק אביו ארצה כנען׃</span> <span class="verse"><a name="19">19</a>ולבן הלך לגזז את צאנו ותגנב רחל את התרפים אשר לאביה׃</span> <span class="verse"><a name="20">20</a>ויגנב יעקב את לב לבן הארמי על בלי הגיד לו כי ברח הוא׃</span> <span class="verse"><a name="21">21</a>ויברח הוא וכל אשר לו ויקם ויעבר את הנהר וישם את פניו הר הגלעד׃</span> <span class="verse"><a name="22">22</a>ויגד ללבן ביום השלישי כי ברח יעקב׃</span> <span class="verse"><a name="23">23</a>ויקח את אחיו עמו וירדף אחריו דרך שבעת ימים וידבק אתו בהר הגלעד׃</span> <span class="verse"><a name="24">24</a>ויבא אלהים אל לבן הארמי בחלם הלילה ויאמר לו השמר לך פן תדבר עם יעקב מטוב עד רע׃</span> <span class="verse"><a name="25">25</a>וישג לבן את יעקב ויעקב תקע את אהלו בהר ולבן תקע את אחיו בהר הגלעד׃</span> <span class="verse"><a name="26">26</a>ויאמר לבן ליעקב מה עשית ותגנב את לבבי ותנהג את בנתי כשביות חרב׃</span> <span class="verse"><a name="27">27</a>למה נחבאת לברח ותגנב אתי ולא הגדת לי ואשלחך בשמחה ובשרים בתף ובכנור׃</span> <span class="verse"><a name="28">28</a>ולא נטשתני לנשק לבני ולבנתי עתה הסכלת עשו׃</span> <span class="verse"><a name="29">29</a>יש לאל ידי לעשות עמכם רע ואלהי אביכם אמש אמר אלי לאמר השמר לך מדבר עם יעקב מטוב עד רע׃</span> <span class="verse"><a name="30">30</a>ועתה הלך הלכת כי נכסף נכספתה לבית אביך למה גנבת את אלהי׃</span> <span class="verse"><a name="31">31</a>ויען יעקב ויאמר ללבן כי יראתי כי אמרתי פן תגזל את בנותיך מעמי׃</span> <span class="verse"><a name="32">32</a>עם אשר תמצא את אלהיך לא יחיה נגד אחינו הכר לך מה עמדי וקח לך ולא ידע יעקב כי רחל גנבתם׃</span> <span class="verse"><a name="33">33</a>ויבא לבן באהל יעקב ובאהל לאה ובאהל שתי האמהת ולא מצא ויצא מאהל לאה ויבא באהל רחל׃</span> <span class="verse"><a name="34">34</a>ורחל לקחה את התרפים ותשמם בכר הגמל ותשב עליהם וימשש לבן את כל האהל ולא מצא׃</span> <span class="verse"><a name="35">35</a>ותאמר אל אביה אל יחר בעיני אדני כי לוא אוכל לקום מפניך כי דרך נשים לי ויחפש ולא מצא את התרפים׃</span> <span class="verse"><a name="36">36</a>ויחר ליעקב וירב בלבן ויען יעקב ויאמר ללבן מה פשעי מה חטאתי כי דלקת אחרי׃</span> <span class="verse"><a name="37">37</a>כי מששת את כל כלי מה מצאת מכל כלי ביתך שים כה נגד אחי ואחיך ויוכיחו בין שנינו׃</span> <span class="verse"><a name="38">38</a>זה עשרים שנה אנכי עמך רחליך ועזיך לא שכלו ואילי צאנך לא אכלתי׃</span> <span class="verse"><a name="39">39</a>טרפה לא הבאתי אליך אנכי אחטנה מידי תבקשנה גנבתי יום וגנבתי לילה׃</span> <span class="verse"><a name="40">40</a>הייתי ביום אכלני חרב וקרח בלילה ותדד שנתי מעיני׃</span> <span class="verse"><a name="41">41</a>זה לי עשרים שנה בביתך עבדתיך ארבע עשרה שנה בשתי בנתיך ושש שנים בצאנך ותחלף את משכרתי עשרת מנים׃</span> <span class="verse"><a name="42">42</a>לולי אלהי אבי אלהי אברהם ופחד יצחק היה לי כי עתה ריקם שלחתני את עניי ואת יגיע כפי ראה אלהים ויוכח אמש׃</span> <span class="verse"><a name="43">43</a>ויען לבן ויאמר אל יעקב הבנות בנתי והבנים בני והצאן צאני וכל אשר אתה ראה לי הוא ולבנתי מה אעשה לאלה היום או לבניהן אשר ילדו׃</span> <span class="verse"><a name="44">44</a>ועתה לכה נכרתה ברית אני ואתה והיה לעד ביני ובינך׃</span> <span class="verse"><a name="45">45</a>ויקח יעקב אבן וירימה מצבה׃</span> <span class="verse"><a name="46">46</a>ויאמר יעקב לאחיו לקטו אבנים ויקחו אבנים ויעשו גל ויאכלו שם על הגל׃</span> <span class="verse"><a name="47">47</a>ויקרא לו לבן יגר שהדותא ויעקב קרא לו גלעד׃</span> <span class="verse"><a name="48">48</a>ויאמר לבן הגל הזה עד ביני ובינך היום על כן קרא שמו גלעד׃</span> <span class="verse"><a name="49">49</a>והמצפה אשר אמר יצף יהוה ביני ובינך כי נסתר איש מרעהו׃</span> <span class="verse"><a name="50">50</a>אם תענה את בנתי ואם תקח נשים על בנתי אין איש עמנו ראה אלהים עד ביני ובינך׃</span> <span class="verse"><a name="51">51</a>ויאמר לבן ליעקב הנה הגל הזה והנה המצבה אשר יריתי ביני ובינך׃</span> <span class="verse"><a name="52">52</a>עד הגל הזה ועדה המצבה אם אני לא אעבר אליך את הגל הזה ואם אתה לא תעבר אלי את הגל הזה ואת המצבה הזאת לרעה׃</span> <span class="verse"><a name="53">53</a>אלהי אברהם ואלהי נחור ישפטו בינינו אלהי אביהם וישבע יעקב בפחד אביו יצחק׃</span> <span class="verse"><a name="54">54</a>ויזבח יעקב זבח בהר ויקרא לאחיו לאכל לחם ויאכלו לחם וילינו בהר׃</span> <span class="verse"><a name="55">55</a>וישכם לבן בבקר וינשק לבניו ולבנותיו ויברך אתהם וילך וישב לבן למקמו׃</span> </p></div</div></div></body></html>