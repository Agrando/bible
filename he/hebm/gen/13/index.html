<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/gen/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/gen">Genesis</a> &gt <strong>Chapter 13</strong></div><p><span class="verse"><a name="1">1</a>ויעל אברם ממצרים הוא ואשתו וכל אשר לו ולוט עמו הנגבה׃</span> <span class="verse"><a name="2">2</a>ואברם כבד מאד במקנה בכסף ובזהב׃</span> <span class="verse"><a name="3">3</a>וילך למסעיו מנגב ועד בית אל עד המקום אשר היה שם אהלה בתחלה בין בית אל ובין העי׃</span> <span class="verse"><a name="4">4</a>אל מקום המזבח אשר עשה שם בראשנה ויקרא שם אברם בשם יהוה׃</span> <span class="verse"><a name="5">5</a>וגם ללוט ההלך את אברם היה צאן ובקר ואהלים׃</span> <span class="verse"><a name="6">6</a>ולא נשא אתם הארץ לשבת יחדו כי היה רכושם רב ולא יכלו לשבת יחדו׃</span> <span class="verse"><a name="7">7</a>ויהי ריב בין רעי מקנה אברם ובין רעי מקנה לוט והכנעני והפרזי אז ישב בארץ׃</span> <span class="verse"><a name="8">8</a>ויאמר אברם אל לוט אל נא תהי מריבה ביני וביניך ובין רעי ובין רעיך כי אנשים אחים אנחנו׃</span> <span class="verse"><a name="9">9</a>הלא כל הארץ לפניך הפרד נא מעלי אם השמאל ואימנה ואם הימין ואשמאילה׃</span> <span class="verse"><a name="10">10</a>וישא לוט את עיניו וירא את כל ככר הירדן כי כלה משקה לפני שחת יהוה את סדם ואת עמרה כגן יהוה כארץ מצרים באכה צער׃</span> <span class="verse"><a name="11">11</a>ויבחר לו לוט את כל ככר הירדן ויסע לוט מקדם ויפרדו איש מעל אחיו׃</span> <span class="verse"><a name="12">12</a>אברם ישב בארץ כנען ולוט ישב בערי הככר ויאהל עד סדם׃</span> <span class="verse"><a name="13">13</a>ואנשי סדם רעים וחטאים ליהוה מאד׃</span> <span class="verse"><a name="14">14</a>ויהוה אמר אל אברם אחרי הפרד לוט מעמו שא נא עיניך וראה מן המקום אשר אתה שם צפנה ונגבה וקדמה וימה׃</span> <span class="verse"><a name="15">15</a>כי את כל הארץ אשר אתה ראה לך אתננה ולזרעך עד עולם׃</span> <span class="verse"><a name="16">16</a>ושמתי את זרעך כעפר הארץ אשר אם יוכל איש למנות את עפר הארץ גם זרעך ימנה׃</span> <span class="verse"><a name="17">17</a>קום התהלך בארץ לארכה ולרחבה כי לך אתננה׃</span> <span class="verse"><a name="18">18</a>ויאהל אברם ויבא וישב באלני ממרא אשר בחברון ויבן שם מזבח ליהוה׃</span> </p></div</div></div></body></html>