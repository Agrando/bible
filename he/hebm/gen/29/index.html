<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/gen/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/gen">Genesis</a> &gt <strong>Chapter 29</strong></div><p><span class="verse"><a name="1">1</a>וישא יעקב רגליו וילך ארצה בני קדם׃</span> <span class="verse"><a name="2">2</a>וירא והנה באר בשדה והנה שם שלשה עדרי צאן רבצים עליה כי מן הבאר ההוא ישקו העדרים והאבן גדלה על פי הבאר׃</span> <span class="verse"><a name="3">3</a>ונאספו שמה כל העדרים וגללו את האבן מעל פי הבאר והשקו את הצאן והשיבו את האבן על פי הבאר למקמה׃</span> <span class="verse"><a name="4">4</a>ויאמר להם יעקב אחי מאין אתם ויאמרו מחרן אנחנו׃</span> <span class="verse"><a name="5">5</a>ויאמר להם הידעתם את לבן בן נחור ויאמרו ידענו׃</span> <span class="verse"><a name="6">6</a>ויאמר להם השלום לו ויאמרו שלום והנה רחל בתו באה עם הצאן׃</span> <span class="verse"><a name="7">7</a>ויאמר הן עוד היום גדול לא עת האסף המקנה השקו הצאן ולכו רעו׃</span> <span class="verse"><a name="8">8</a>ויאמרו לא נוכל עד אשר יאספו כל העדרים וגללו את האבן מעל פי הבאר והשקינו הצאן׃</span> <span class="verse"><a name="9">9</a>עודנו מדבר עמם ורחל באה עם הצאן אשר לאביה כי רעה הוא׃</span> <span class="verse"><a name="10">10</a>ויהי כאשר ראה יעקב את רחל בת לבן אחי אמו ואת צאן לבן אחי אמו ויגש יעקב ויגל את האבן מעל פי הבאר וישק את צאן לבן אחי אמו׃</span> <span class="verse"><a name="11">11</a>וישק יעקב לרחל וישא את קלו ויבך׃</span> <span class="verse"><a name="12">12</a>ויגד יעקב לרחל כי אחי אביה הוא וכי בן רבקה הוא ותרץ ותגד לאביה׃</span> <span class="verse"><a name="13">13</a>ויהי כשמע לבן את שמע יעקב בן אחתו וירץ לקראתו ויחבק לו וינשק לו ויביאהו אל ביתו ויספר ללבן את כל הדברים האלה׃</span> <span class="verse"><a name="14">14</a>ויאמר לו לבן אך עצמי ובשרי אתה וישב עמו חדש ימים׃</span> <span class="verse"><a name="15">15</a>ויאמר לבן ליעקב הכי אחי אתה ועבדתני חנם הגידה לי מה משכרתך׃</span> <span class="verse"><a name="16">16</a>וללבן שתי בנות שם הגדלה לאה ושם הקטנה רחל׃</span> <span class="verse"><a name="17">17</a>ועיני לאה רכות ורחל היתה יפת תאר ויפת מראה׃</span> <span class="verse"><a name="18">18</a>ויאהב יעקב את רחל ויאמר אעבדך שבע שנים ברחל בתך הקטנה׃</span> <span class="verse"><a name="19">19</a>ויאמר לבן טוב תתי אתה לך מתתי אתה לאיש אחר שבה עמדי׃</span> <span class="verse"><a name="20">20</a>ויעבד יעקב ברחל שבע שנים ויהיו בעיניו כימים אחדים באהבתו אתה׃</span> <span class="verse"><a name="21">21</a>ויאמר יעקב אל לבן הבה את אשתי כי מלאו ימי ואבואה אליה׃</span> <span class="verse"><a name="22">22</a>ויאסף לבן את כל אנשי המקום ויעש משתה׃</span> <span class="verse"><a name="23">23</a>ויהי בערב ויקח את לאה בתו ויבא אתה אליו ויבא אליה׃</span> <span class="verse"><a name="24">24</a>ויתן לבן לה את זלפה שפחתו ללאה בתו שפחה׃</span> <span class="verse"><a name="25">25</a>ויהי בבקר והנה הוא לאה ויאמר אל לבן מה זאת עשית לי הלא ברחל עבדתי עמך ולמה רמיתני׃</span> <span class="verse"><a name="26">26</a>ויאמר לבן לא יעשה כן במקומנו לתת הצעירה לפני הבכירה׃</span> <span class="verse"><a name="27">27</a>מלא שבע זאת ונתנה לך גם את זאת בעבדה אשר תעבד עמדי עוד שבע שנים אחרות׃</span> <span class="verse"><a name="28">28</a>ויעש יעקב כן וימלא שבע זאת ויתן לו את רחל בתו לו לאשה׃</span> <span class="verse"><a name="29">29</a>ויתן לבן לרחל בתו את בלהה שפחתו לה לשפחה׃</span> <span class="verse"><a name="30">30</a>ויבא גם אל רחל ויאהב גם את רחל מלאה ויעבד עמו עוד שבע שנים אחרות׃</span> <span class="verse"><a name="31">31</a>וירא יהוה כי שנואה לאה ויפתח את רחמה ורחל עקרה׃</span> <span class="verse"><a name="32">32</a>ותהר לאה ותלד בן ותקרא שמו ראובן כי אמרה כי ראה יהוה בעניי כי עתה יאהבני אישי׃</span> <span class="verse"><a name="33">33</a>ותהר עוד ותלד בן ותאמר כי שמע יהוה כי שנואה אנכי ויתן לי גם את זה ותקרא שמו שמעון׃</span> <span class="verse"><a name="34">34</a>ותהר עוד ותלד בן ותאמר עתה הפעם ילוה אישי אלי כי ילדתי לו שלשה בנים על כן קרא שמו לוי׃</span> <span class="verse"><a name="35">35</a>ותהר עוד ותלד בן ותאמר הפעם אודה את יהוה על כן קראה שמו יהודה ותעמד מלדת׃</span> </p></div</div></div></body></html>