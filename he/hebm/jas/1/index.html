<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/jas/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/jas">James</a> &gt <strong>Chapter 1</strong></div><p><span class="verse"><a name="1">1</a>יעקב עבד אלהים ואדנינו ישוע המשיח שאל לשלום שנים עשר השבטים הנפוצים׃</span> <span class="verse"><a name="2">2</a>אך לשמחה חשבו לכם אחי כאשר תבאו בנסינות שונים׃</span> <span class="verse"><a name="3">3</a>בדעתכם כי בחן אמונתכם מביא לידי סבלנות׃</span> <span class="verse"><a name="4">4</a>והסבלנות שלמה תהיה בפעלה להיותכם שלמים ותמימים ולא תחסרו כל דבר׃</span> <span class="verse"><a name="5">5</a>ואיש מכם כי יחסר חכמה יבקשנה מאלהים הנותן לכל בנדיבה ובאין גערה ותנתן לו׃</span> <span class="verse"><a name="6">6</a>רק יבקש באמונה ובבלי ספק כי בעל ספק דומה לגלי הים הסער והנגרש׃</span> <span class="verse"><a name="7">7</a>והאיש ההוא אל ידמה בנפשו כי ישא דבר מאת יהוה׃</span> <span class="verse"><a name="8">8</a>איש אשר חלק לבו הפכפך הוא בכל דרכיו׃</span> <span class="verse"><a name="9">9</a>אבל האח השפל יתהלל ברוממתו׃</span> <span class="verse"><a name="10">10</a>והעשיר יתהלל בשפלותו כי יעבר כציץ החציר׃</span> <span class="verse"><a name="11">11</a>כי זרח השמש בחמתו וייבש את החציר ויבל ציצו וחסד מראהו אבד כן יבול העשיר בהליכותיו׃</span> <span class="verse"><a name="12">12</a>אשרי האיש העמד בנסיונו כי כאשר נבחן ישא עטרת החיים אשר הבטיח יהוה לאהביו׃</span> <span class="verse"><a name="13">13</a>אל יאמר המנסה האלהים נסני כי האלהים איננו מנסה ברע והוא לא ינסה איש׃</span> <span class="verse"><a name="14">14</a>כי אם ינסה כל איש בתאות נפשו אשר תסיתהו ותפתהו׃</span> <span class="verse"><a name="15">15</a>ואחרי כן הרתה התאות ותלד חטא והחטא כי נשלם יוליד את המות׃</span> <span class="verse"><a name="16">16</a>אל תתעו אחי אהובי׃</span> <span class="verse"><a name="17">17</a>כל מתנה טובה וכל מנחה שלמה תרד ממעל מאת אבי האורות אשר חלוף וכל צל שנוי אין עמו׃</span> <span class="verse"><a name="18">18</a>הוא בחפצו ילד אותנו בדבר האמת להיותנו כמו ראשית בכורי יצוריו׃</span> <span class="verse"><a name="19">19</a>על זאת אחי אהובי יהי כל איש מהיר לשמע קשה לדבר וקשה לכעוס׃</span> <span class="verse"><a name="20">20</a>כי כעס אדם לא יפעל צדקת אלהים׃</span> <span class="verse"><a name="21">21</a>לכן הסירו מעליכם כל טנוף ותרבות רעה וקבלו בענוה את הדבר הנטוע בכם אשר יכל להושיע את נפשתיכם׃</span> <span class="verse"><a name="22">22</a>והיו עשי הדבר ולא שמעיו לבד לרמות את נפשכם׃</span> <span class="verse"><a name="23">23</a>כי האיש אשר רק שמע את הדבר ולא עשהו נמשל לאיש מביט את תאר הויתו במראה׃</span> <span class="verse"><a name="24">24</a>כי הביט אל מראהו וילך לו וברגע שכח מה תארו׃</span> <span class="verse"><a name="25">25</a>אבל המשקיף בתורה השלמה תורת החרות ומחזיק בה אשר איננו שמע ושכח כי אם עשה בפעל אשרי האיש ההוא במעשהו׃</span> <span class="verse"><a name="26">26</a>איש מכם אם ידמה להיות עבד אלהים ואיננו שם רסן ללשנו כי אם מתעה הוא את לבבו עבדתו אך לריק תהיה׃</span> <span class="verse"><a name="27">27</a>זאת העבודה הטהורה והברה לפני האלהים אבינו לבקר את היתומים והאלמנות בלחצם ולשמר את עצמו נקי מחלאת העולם׃</span> </p></div</div></div></body></html>