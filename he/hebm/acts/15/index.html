<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 15</strong></div><p><span class="verse"><a name="1">1</a>ואנשים ירדו מיהודה וילמדו את האחים לאמר אם לא תמולו כדת משה לא תושעון׃</span> <span class="verse"><a name="2">2</a>ויהי על זאת ריב ומחלקת לא קלה לפולוס ולבר נבא עמהם ויגזרו כי פולוס ובר נבא ואחרים מהם יעלו ירושלים אל השליחים והזקנים על אדות השאלה הזאת׃</span> <span class="verse"><a name="3">3</a>ותלוה אתם הקהלה ויעברו את פינוקיא ואת שמרון מספרים את תשובת הגוים וישמחו את כל האחים שמחה גדולה׃</span> <span class="verse"><a name="4">4</a>ויהי כבאם ירושלים ויקבלו אתם הקהלה והשליחים והזקנים ויגידו להם את אשר הגדיל האלהים לעשות עמהם׃</span> <span class="verse"><a name="5">5</a>ויקומו אנשים מאמינים מכת הפרושים ויאמרו כי חובה היא למול אתם ולצותם לשמר את תורת משה׃</span> <span class="verse"><a name="6">6</a>ויקהלו השליחים והזקנים לעין בדבר הזה׃</span> <span class="verse"><a name="7">7</a>ויהי ברבות המחלקת קם פטרוס ויאמר אליהם אנשים אחים אתם ידעתם כי מימים ראשים בי בחר האלהים מכלנו אשר ישמעו הגוים מפי את דבר הבשורה ויאמינו׃</span> <span class="verse"><a name="8">8</a>והאלהים ידע הלבבות העיד עליהם בתתו גם להם את רוח הקדש כאשר נתן לנו׃</span> <span class="verse"><a name="9">9</a>ולא הבדיל בינינו וביניהם כי טהר את לבבם על ידי האמונה׃</span> <span class="verse"><a name="10">10</a>ועתה מה תנסו את האלהים לשום על על צוארי התלמידים אשר גם אבותינו גם אנחנו לא יכלנו לשאת׃</span> <span class="verse"><a name="11">11</a>אבל בחסד ישוע המשיח אדנינו נאמין להושע כמוהם כמונו׃</span> <span class="verse"><a name="12">12</a>ויחרישו כל הקהל וישמעו אל בר נבא ואל פולוס מספרים את האתות והמופתים אשר הרבה האלהים לעשות על ידיהם בקרב הגוים׃</span> <span class="verse"><a name="13">13</a>ויכלו לדבר ויען יעקב ויאמר אנשים אחים שמעו אלי׃</span> <span class="verse"><a name="14">14</a>שמעון ספר איך האלהים ראה לו בראשונה לקחת מבין הגוים עם לשמו׃</span> <span class="verse"><a name="15">15</a>ולזאת מסכימים דברי הנביאים ככתוב׃</span> <span class="verse"><a name="16">16</a>אחרי זאת אשוב ואקים את סכת דויד הנפלת והרסותיה אקים ובניתיה׃</span> <span class="verse"><a name="17">17</a>למען ידרשו שארית אדם את יהוה וכל הגוים אשר נקרא שמי עליהם נאם יהוה עשה כל אלה׃</span> <span class="verse"><a name="18">18</a>נודעים לאלהים מעולם כל מעשיו׃</span> <span class="verse"><a name="19">19</a>ועל כן אני דן שלא להחמיר על השבים מן הגוים לאלהים׃</span> <span class="verse"><a name="20">20</a>רק לכתב אליהם אשר ירחקו מטמאת האלילים ומן הזנות ומבשר הנחנק ומן הדם׃</span> <span class="verse"><a name="21">21</a>כי משה מדרת עולם יש לו מגידיו בכל עיר ועיר ויקרא בבתי הכנסיות מדי שבת בשבתו׃</span> <span class="verse"><a name="22">22</a>וייטב בעיני השליחים והזקנים עם כל הקהל לבחר מהם אנשים ולשלח אתם אל אנטיוכיא עם פולוס ובר נבא את יהודה המכנה בר שבא ואת סילא אנשי שם בין האחים׃</span> <span class="verse"><a name="23">23</a>ויכתבו וישלחו על ידם לאמר אנחנו השליחים והזקנים והאחים שאלים לשלום האחים אשר מן הגוים באנטיוכיא ובסוריא ובקיליקיא׃</span> <span class="verse"><a name="24">24</a>יען וביען שמענו כי יצאו מאתנו מבלבלים אתכם ומקלקלים נפשתיכם בדברים באמרם לכם להמול ולשמר את התורה אשר לא צוינו אותם׃</span> <span class="verse"><a name="25">25</a>לכן טוב בעיני כלנו יחדו לבחר אנשים לשלחם אליכם עם חביבינו בר נבא ופולוס׃</span> <span class="verse"><a name="26">26</a>אנשים אשר מסרו נפשם על שם אדנינו ישוע המשיח׃</span> <span class="verse"><a name="27">27</a>על כן שלחנו את יהודה ואת סילא אשר גם המה יגידו זאת בפיהם׃</span> <span class="verse"><a name="28">28</a>כי טוב לפני רוח הקדש ולפנינו לבלתי שום עליכם משא אחר לבד מאלה הדברים הצריכים׃</span> <span class="verse"><a name="29">29</a>אשר תרחקו מזבחי אלילים ומן הדם ומבשר הנחנק ומן הזנות אם מאלה תשמרו את נפשתיכם תיטיבו לעשות ושלום לכם׃</span> <span class="verse"><a name="30">30</a>וישלחו האנשים ויבאו אל אנטיוכיא ויקהילו את העם ויתנו להם את האגרת׃</span> <span class="verse"><a name="31">31</a>ויקראו אתה וישמחו על הנחמה׃</span> <span class="verse"><a name="32">32</a>ויהודה וסילא אשר גם הם נביאים נחמו האחים בדברים רבים ויחזקום׃</span> <span class="verse"><a name="33">33</a>ויהיו שם ימים אחדים וישלחום האחים בשלום אל השליחים׃</span> <span class="verse"><a name="34">34</a>וייטב בעיני סילא לשבת שם׃</span> <span class="verse"><a name="35">35</a>ופולוס ובר נבא ישבו באנטיוכיא וילמדו ויבשרו את דבר יהוה המה וגם רבים אחרים עמם׃</span> <span class="verse"><a name="36">36</a>ויהי מקץ ימים ויאמר פולוס אל בר נבא לכה ונשובה ונפקדה את אחינו בכל עיר ועיר אשר קראנו שם את דבר יהוה ונראה מה המה׃</span> <span class="verse"><a name="37">37</a>ובר נבא יעץ לקחת אתם את יוחנן המכנה מרקוס׃</span> <span class="verse"><a name="38">38</a>אך פולוס לא אבה לקחת אתם את האיש אשר סר מעליהם בפמפוליא ולא הלך אתם במלאכתם׃</span> <span class="verse"><a name="39">39</a>ויהי רגז עד אשר נפרדו איש מאחיו ויקח בר נבא את מרקוס ויסע באניה אל קפרוס׃</span> <span class="verse"><a name="40">40</a>ופולוס בחר לו את סילא וימסרהו האחים אל חסד יהוה ויצא׃</span> <span class="verse"><a name="41">41</a>ויעבר בסוריא ובקיליקיא ויחזק את הקהלות׃</span> </p></div</div></div></body></html>