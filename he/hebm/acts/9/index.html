<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 9</strong></div><p><span class="verse"><a name="1">1</a>ושאול עודנו יפח זעם ורצח על תלמידי האדון ויבא אל הכהן הגדול׃</span> <span class="verse"><a name="2">2</a>וישאל מאתו מכתבים לדמשק אל בתי הכנסיות למען אשר יאסר את אשר ימצא בדרך ההיא אנשים או נשים ויביאם ירושלים׃</span> <span class="verse"><a name="3">3</a>ויהי הוא הלך וקרב לדמשק והנה פתאם נגה עליו מסביב אור מן השמים׃</span> <span class="verse"><a name="4">4</a>ויפל ארצה וישמע קול מדבר אליו שאול שאול למה תרדפני׃</span> <span class="verse"><a name="5">5</a>ויאמר מי אתה אדני ויאמר האדון אנכי ישוע אשר אתה רודף קשה לך לבעט בדרבנות׃</span> <span class="verse"><a name="6">6</a>והוא חרד ונבעת ויאמר אדני מה תחפץ ואעשה ויען האדון קום לך העירה ויאמר לך את אשר עליך לעשות׃</span> <span class="verse"><a name="7">7</a>והאנשים אשר הלכו אתו עמדו נאלמים כי שמעו את הקול ואיש לא הביטו׃</span> <span class="verse"><a name="8">8</a>ויקם שאול מן הארץ ובפתחו את עיניו לא ראה איש ויחזיקו בידו ויוליכהו לדמשק׃</span> <span class="verse"><a name="9">9</a>ויחשכו עיניו מראות שלשת ימים ולא אכל ולא שתה׃</span> <span class="verse"><a name="10">10</a>ותלמיד אחד היה בדמשק חנניה שמו ויאמר אליו האדון במחזה חנניה ויאמר הנני אדני׃</span> <span class="verse"><a name="11">11</a>ויאמר אליו האדון קום לך אל הרחוב הנקרא הישר ושאל בבית יהודה לאיש טרסי ושמו שאול כי הנה הוא מתפלל׃</span> <span class="verse"><a name="12">12</a>וירא במחזה והנה איש ושמו חנניה בא החדרה ושם עליו את ידו למען ישוב ויראה׃</span> <span class="verse"><a name="13">13</a>ויען חנניה ויאמר אדני שמעתי רבים מספרים על האיש הזה כמה רעות עשה לקדושיך בירושלים׃</span> <span class="verse"><a name="14">14</a>וגם פה רשיון יש לו מאת ראשי הכהנים לאסר את כל הקראים בשמך׃</span> <span class="verse"><a name="15">15</a>ויאמר אליו האדון לך כי כלי חפץ הוא לי לשאת את שמי לפני גוים ומלכים ולפני בני ישראל׃</span> <span class="verse"><a name="16">16</a>כי אני אראהו כמה יש לו לסבל למען שמי׃</span> <span class="verse"><a name="17">17</a>וילך חנניה ויבא הביתה וישם את ידיו עליו ויאמר שאול אחי האדון ישוע הנראה אליך בדרך אשר באת בה שלחני למען תשוב ותראה ותמלא רוח הקדש׃</span> <span class="verse"><a name="18">18</a>וכרגע נפלו מעל עיניו כמו קשקשים וישב פתאם לראות ויקם ויטבל׃</span> <span class="verse"><a name="19">19</a>ויאכל לחם ויחזק וישב שאול ימים אחדים עם התלמידים אשר בדמשק׃</span> <span class="verse"><a name="20">20</a>וימהר ויקרא בבתי הכנסיות את המשיח לאמר כי הוא הוא בן האלהים׃</span> <span class="verse"><a name="21">21</a>וישתוממו כל השמעים ויאמרו הלא זה הוא אשר האביד בירושלים את קראי השם הזה ולמען זאת בא הנה להביאם אסורים לפני ראשי הכהנים׃</span> <span class="verse"><a name="22">22</a>ושאול היה הולך וחזק ויהם את היהודים ישבי דמשק בהוכיחו כי זה הוא המשיח׃</span> <span class="verse"><a name="23">23</a>ויהי כי ארכו לו שם הימים ויועצו היהודים יחדו להמיתו׃</span> <span class="verse"><a name="24">24</a>ויודע לשאול ארבם והמה שמרו את השערים יומם ולילה למען ימיתהו׃</span> <span class="verse"><a name="25">25</a>ויקחו אתו התלמידים לילה ויורידהו בסל בעד החומה׃</span> <span class="verse"><a name="26">26</a>ויהי כבוא שאול ירושלימה ויבקש להלות אל התלמידים וייראו כלם מפניו ולא האמינו כי תלמיד הוא׃</span> <span class="verse"><a name="27">27</a>ויקח אתו בר נבא ויביאהו אל השליחים ויספר להם את אשר ראה בדרך את האדון וכי הוא דבר אליו ואיך בדמשק השמיע בבטחון את שם ישוע׃</span> <span class="verse"><a name="28">28</a>ויהי אתם יוצא ובא בירושלים׃</span> <span class="verse"><a name="29">29</a>ויקרא בבטחון בשם האדון ישוע וידבר ויתוכח גם עם היהודים היונים והם זממו להמיתו׃</span> <span class="verse"><a name="30">30</a>וישמעו האחים ויורידו אתו לקסרין וישלחהו אל טרסוס׃</span> <span class="verse"><a name="31">31</a>ויהי שלום לקהלות בכל מקמות יהודה והגליל ושמרון ותבנינה ותתהלכנה ביראת האדון ותרבינה בנחמת רוח הקדש׃</span> <span class="verse"><a name="32">32</a>ויהי בסבב פטרוס בכל המקמות וירד גם אל הקדושים אשר ישבו בלד׃</span> <span class="verse"><a name="33">33</a>וימצא שם איש שמו אניס והוא שכב על משכבו זה שמנה שנים והוא נכה אברים׃</span> <span class="verse"><a name="34">34</a>ויאמר אליו פטרוס אניס רפאך ישוע המשיח קום הצע לך אתה ויקם פתאם׃</span> <span class="verse"><a name="35">35</a>ויראו אותו כל ישבי לד והשרון ויפנו אל האדון׃</span> <span class="verse"><a name="36">36</a>ותלמידה ביפו ושמה טביתא תרגומו צביה והיא מלאה מעשים טובים וצדקות אשר עשתה׃</span> <span class="verse"><a name="37">37</a>ויהי בימים ההם ותחלה ותמת וירחצו אתה וישימוה בעליה׃</span> <span class="verse"><a name="38">38</a>ולד קרובה היא ליפו וישמעו התלמידים כי פטרוס שם וישלחו אליו שני אנשים ויפצרו בו לבלתי העצל לעבר אליהם׃</span> <span class="verse"><a name="39">39</a>ויקם פטרוס וילך אתם ובבאו העלהו אל העליה ותנשנה אליו כל האלמנות בוכיות ומראות לו את הכתנת ואת הבגדים אשר עשתה צביה בעודה עמהן׃</span> <span class="verse"><a name="40">40</a>ויוצא פטרוס את כלם החוצה ויכרע על ברכיו ויתפלל ויפן אל גויתה ויאמר טביתא קומי ותפתח את עיניה ותרא את פטרוס ותתעודד׃</span> <span class="verse"><a name="41">41</a>וישלח ידו ויקם אתה ויקרא את הקדושים ואת האלמנות ויעמד אתה חיה לפניהם׃</span> <span class="verse"><a name="42">42</a>ויודע הדבר בכל יפו ויאמינו רבים באדון׃</span> <span class="verse"><a name="43">43</a>ויואל לשבת ביפו ימים רבים עם בורסי אחד ושמו שמעון׃</span> </p></div</div></div></body></html>