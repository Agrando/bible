<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 28</strong></div><p><span class="verse"><a name="1">1</a>וכאשר נמלטנו נודע לנו כי שם האי מליטי׃</span> <span class="verse"><a name="2">2</a>והנכרים לא המעיטו חסדם עמנו כי בערו אש ויאספו את כלנו אליהם מפני הגשם היורד ומפני הקר׃</span> <span class="verse"><a name="3">3</a>ופולוס אסף לו ערמת קצים וישם על המוקד ומן החם יצא אפעה ויאחז בידו׃</span> <span class="verse"><a name="4">4</a>ויראו הנכרים את החיה תלויה על ידו ויאמרו איש אל רעהו אכן רצח האיש הזה אשר הנקמה לא הניחה לו לחיות אף כי נמלט מן הים׃</span> <span class="verse"><a name="5">5</a>והוא נער את החיה מעל ידו אל תוך האש ולא הרעה לו מאומה׃</span> <span class="verse"><a name="6">6</a>והם הוחילו אשר יצבה גופו או אשר יפל מת פתאם ויחילו עד בוש והנה לא קרהו כל אסון ויהפך לבם ויאמרו כי אלהים הוא׃</span> <span class="verse"><a name="7">7</a>ובסביבו המקום ההוא היו שדות אשר לראש אנשי האי ושמו פובליוס הוא הביא אתנו לביתו ויכלכל אתנו בטובו שלשת ימים׃</span> <span class="verse"><a name="8">8</a>ואבי פובליוס מוטל למשכב בקדחת ובמחלה המעים ויבא אליו פולוס ויתפלל וישם עליו את ידיו וירפאהו׃</span> <span class="verse"><a name="9">9</a>ואחרי המעשה הזה באו גם החלים האחרים אשר באי וירפאו׃</span> <span class="verse"><a name="10">10</a>ויכבדנו כבוד גדול ובלכתנו משם ספקו לנו די צרכנו׃</span> <span class="verse"><a name="11">11</a>ואחרי שלשת חדשים עברנו משם באניה אלכסנדרית אשר ישבה באי בימי הסתו ואות דגלה התאומים׃</span> <span class="verse"><a name="12">12</a>ונבא אל סרקוסא ונשב שם שלשת ימים׃</span> <span class="verse"><a name="13">13</a>משם סבנו ונבא אל רגיון ובנשב רוח דרומית ביום המחרת באנו ביום השני אל פוטיולי׃</span> <span class="verse"><a name="14">14</a>ושם מצאנו אחים ויבקשו ממנו לשבת אתם שבעת ימים ובכן הלכנו אל רומי׃</span> <span class="verse"><a name="15">15</a>וישמעו האחים את בואנו ויצאו משם לקראתנו עד לשוק אפיוס ועד לשלשת החניות וירא אתם פולוס ויודה לאלהים ויתחזק׃</span> <span class="verse"><a name="16">16</a>ואחר באנו אל רומי העביר שר המאה את האסירים אל שר הצבא ולפולוס הניחו לשבת לבדו עם איש הצבא השמר אותו׃</span> <span class="verse"><a name="17">17</a>ויהי אחרי שלשת ימים ויקרא פולוס אליו את ראשי היהודים ויקהלו אליו ויאמר אליהם אנשים אחים אף כי לא מעלתי מעל בעמנו ובחקות אבותינו אסרוני בירושלים וימסרוני לידי הרומיים׃</span> <span class="verse"><a name="18">18</a>והם אחרי חקרם אתי אמרו לפטרני כי לא נמצא בי משפט מות׃</span> <span class="verse"><a name="19">19</a>והיהודים קמו בי ואאנס לקרא את הקיסר לדיני אך אין נפשי לשטון את עמי בדבר׃</span> <span class="verse"><a name="20">20</a>ובעבור זאת קראתי לכם לראותכם ולדבר עמכם כי בגלל תקות ישראל אסור אני בכבל הזה׃</span> <span class="verse"><a name="21">21</a>ויאמרו אליו לא קבלנו על אדותיך אגרות מארץ יהודה ולא בא הנה אחד מן האחים אשר הגיד או דבר עליך דבר רע׃</span> <span class="verse"><a name="22">22</a>אמנם חפצים אנחנו לשמע את אשר בלבבך כי נודע לנו אשר בכל מקום יריבו אל הכת הזאת׃</span> <span class="verse"><a name="23">23</a>וישימו לו יום מועד ויבאו אליו רבים אל מלונו ויעד בהם ויבאר את מלכות אלהים ויוכח להם עניני ישוע מתורת משה ומן הנביאים מבקר עד ערב׃</span> <span class="verse"><a name="24">24</a>ויש אשר שמעו אל דבריו ויש אשר לא האמינו׃</span> <span class="verse"><a name="25">25</a>ויחלקו בדעתם ויסורו ללכת לדרכם בדבר פולוס הדבר האחד הזה היטב דבר רוח הקדש לאבותינו בפי ישעיהו הנביא לאמר׃</span> <span class="verse"><a name="26">26</a>לך ואמרת לעם הזה שמעו שמוע ואל תבינו וראו ראו ואל תדעו׃</span> <span class="verse"><a name="27">27</a>כי שמן לב העם הזה ואזניו כבדו ואת עיניו השע פן יראה בעיניו ובאזניו ישמע ולבבו יבין ושב ורפאתיו׃</span> <span class="verse"><a name="28">28</a>לכן דעו כי לגוים נשלחה תשועת אלהים והמה ישמעו׃</span> <span class="verse"><a name="29">29</a>ויהי בדברו זאת הלכו מאתו היהודים ויתוכחו הרבה איש עם רעהו׃</span> <span class="verse"><a name="30">30</a>ופולוס ישב שנתים ימים בביתו אשר שכר לו ויקבל את כל הבאים אליו׃</span> <span class="verse"><a name="31">31</a>ויקרא את מלכות האלהים וילמד את דרכי ישוע המשיח אדנינו בכל בטחון לבו ואין מנע׃</span> </p></div</div></div></body></html>