<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 14</strong></div><p><span class="verse"><a name="1">1</a>ויהי באיקניון ויבאו יחדו אל בית כנסת היהודים וידברו שם עד כי האמין המון רב מן היהודים ומן היונים׃</span> <span class="verse"><a name="2">2</a>אך היהודים אשר לא האמינו עוררו והכעיסו את נפשות הגוים על האחים׃</span> <span class="verse"><a name="3">3</a>וישבו שם ימים רבים וילמדו בבטחונם ביהוה העמיד על דבר חסדו בעשותו על ידם אתות ומופתים׃</span> <span class="verse"><a name="4">4</a>ויחלק המון העיר לחצי אלה נטו אחרי היהודים ואלה אחרי השליחים׃</span> <span class="verse"><a name="5">5</a>ויהי רגשת הגוים והיהודים עם ראשיהם להתעלל בהם ולסקלם׃</span> <span class="verse"><a name="6">6</a>ויודע להם ויברחו לערי לוקוניא אל לוסטרא ודרבי וסביבותן׃</span> <span class="verse"><a name="7">7</a>ויבשרו שם הבשורה׃</span> <span class="verse"><a name="8">8</a>ואיש נכה רגלים היה בלוסטרא והוא ישב פסח מבטן אמו ולא הלך מימיו׃</span> <span class="verse"><a name="9">9</a>וישמע את פולוס מדבר והוא הסתכל בו וירא כי אמונה בו להושע׃</span> <span class="verse"><a name="10">10</a>ויאמר בקול גדול עמד הכן על רגליך וידלג ויתהלך׃</span> <span class="verse"><a name="11">11</a>והמון העם כראותם את אשר עשה פולוס נשאו את קולם ויאמרו בלשון לוקונית ירדו אלינו האלהים בדמות אנשים׃</span> <span class="verse"><a name="12">12</a>ויקראו לבר נבא בל ולפולוס קראו הרמיס באשר הוא ראש המדברים׃</span> <span class="verse"><a name="13">13</a>וכהן בית בל אשר מחוץ לעירם הביא השערה שורים ועטרות ויחפץ לזבח הוא והמון העם׃</span> <span class="verse"><a name="14">14</a>ויהי כשמע זאת השליחים פולוס ובר נבא ויקרעו את בגדיהם וירוצו אל תוך העם׃</span> <span class="verse"><a name="15">15</a>ויצעקו לאמר אנשים למה תעשו כזאת גם אנחנו בני אדם חלשים כמוכם ונבשרה אתכם למען שוב תשובו מן הבליכם אלה אל אלהים חיים אשר עשה את השמים ואת הארץ ואת הים ואת כל אשר בם׃</span> <span class="verse"><a name="16">16</a>ואשר בדרות קדם הניח לכל הגוים ללכת בדרכיהם׃</span> <span class="verse"><a name="17">17</a>וגם לא חדל להעיד על עצמו וייטב לנו בתתו מטר מן השמים ועתות שבע וימלא לבותינו מזון וששון׃</span> <span class="verse"><a name="18">18</a>ואף בדברים האלה כמעט לא עצרו כח לכלוא את העם מזבח להם׃</span> <span class="verse"><a name="19">19</a>ויבאו שמה יהודים מן אנטיוכיא ומן איקניון ויסיתו את העם וירגמו את פולוס באבנים ויסחבהו חוצה לעיר בחשבם כי מת׃</span> <span class="verse"><a name="20">20</a>ויסבו אתו התלמידים ויקם ויבא העירה וממחרת יצא אל דרבי הוא ובר נבא׃</span> <span class="verse"><a name="21">21</a>ויבשרו את הבשורה בעיר ההיא ואחרי העמידם תלמידים הרבה שבו אל לוסטרא ואיקניון ואנטיוכיא׃</span> <span class="verse"><a name="22">22</a>ויחזקו את נפשות התלמידים ויזהירו אתם לעמד באמונה וכי רק בצרות רבות בוא נבוא אל מלכות האלהים׃</span> <span class="verse"><a name="23">23</a>ויבחרו להם זקנים בכל קהלה וקהלה ויתפללו ויצומו ויפקידום ביד האדון אשר האמינו בו׃</span> <span class="verse"><a name="24">24</a>ויעברו בפיסדיא ויבאו אל פמפוליא׃</span> <span class="verse"><a name="25">25</a>וישמיעו את דבר יהוה בפרגי וירדו אל אטליא׃</span> <span class="verse"><a name="26">26</a>ומשם באו באניה אל אנטיוכיא אשר נמסרו שם לחסד אלהים על המלאכה אשר מלאו אתה׃</span> <span class="verse"><a name="27">27</a>ובבאם שמה הקהילו את העדה ויגידו את כל אשר עשה אתם האלהים ואת אשר פתח לגוים פתח האמונה׃</span> <span class="verse"><a name="28">28</a>וישבו שם עם התלמידים ימים לא מעטים׃</span> </p></div</div></div></body></html>