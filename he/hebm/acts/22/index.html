<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 22</strong></div><p><span class="verse"><a name="1">1</a>אנשים אחים ואבות שמעו נא את דברי התנצלותי אליכם׃</span> <span class="verse"><a name="2">2</a>ויהי כשמעם כי הוא מדבר אליהם בלשון עברית ויחשו עוד יותר׃</span> <span class="verse"><a name="3">3</a>ויאמר איש יהודי אנכי נולד בטרסוס אשר בקיליקיא ומגדל בעיר הזאת לרגלי גמליאל ומלמד לפי דקדוקי תורת אבותינו ואהי מקנא לאלהים כמוכם כלכם היום׃</span> <span class="verse"><a name="4">4</a>וארדף את הדרך הזאת עד מות ואהי אסר ומסגיר לכלא אנשים ונשים׃</span> <span class="verse"><a name="5">5</a>כאשר גם יעיד עלי הכהן הגדול וכל בית הזקנים אשר מהם לקחתי מכתבים ואלך אל האחים לדמשק לאסר אף את הנמצאים שמה להביאם ירושלים למען יוסרו׃</span> <span class="verse"><a name="6">6</a>ויהי אנכי הלך וקרב לדמשק כעת צהרים ופתאם נגה עלי מסביב אור גדול מן השמים׃</span> <span class="verse"><a name="7">7</a>ואפל ארצה ואשמע קול מדבר אלי שאול שאול למה תרדפני׃</span> <span class="verse"><a name="8">8</a>ואען ואמר מי אתה אדני ויאמר אלי אני ישוע הנצרי אשר אתה רדפו׃</span> <span class="verse"><a name="9">9</a>והאנשים אשר אתי ראו את האור וייראו ואת קול המדבר אלי לא שמעו׃</span> <span class="verse"><a name="10">10</a>ואמר מה אעשה אדני ויאמר אלי האדון קום לך אל דמשק ושם יאמר לך את כל אשר צוית לעשות׃</span> <span class="verse"><a name="11">11</a>ואני לא יכלתי לראות מפני זהר האור ההוא והאנשים אשר אתי הוליכוני ביד ואבא לדמשק׃</span> <span class="verse"><a name="12">12</a>ואיש חסיד כפי התורה ושמו חנניה אשר קנה לו שם טוב בקרב כל היהודים הישבים שם׃</span> <span class="verse"><a name="13">13</a>ויבא אלי ויעמד ויאמר אלי שאול אחי שוב ראה ובשעה ההיא נפקחו עיני וראיתיהו׃</span> <span class="verse"><a name="14">14</a>ויאמר אלהי אבותינו בחר בך לדעת את רצונו ולראות את הצדיק ולשמע קול מפיהו׃</span> <span class="verse"><a name="15">15</a>כי היו תהיה לו לעד אל כל בני האדם על כל אשר ראית ושמעת׃</span> <span class="verse"><a name="16">16</a>ועתה למה תתמהמה קום והטבל והתרחץ מחטאתיך בקראך בשמו׃</span> <span class="verse"><a name="17">17</a>ויהי בשובי אל ירושלים ואתפלל במקדש ותהי עלי יד יהוה׃</span> <span class="verse"><a name="18">18</a>וארא אותו מדבר אלי חושה צא במהרה מירושלים כי לא יקבלו את עדותך עלי׃</span> <span class="verse"><a name="19">19</a>ואמר הלא הם יודעים את אשר השלכתי אל הכלא והלקיתי בבתי הכנסיות את המאמינים בך׃</span> <span class="verse"><a name="20">20</a>ובהשפך דם אסטפנוס עדך אף אני עמדתי שם חפץ בהרגתו ושומר את בגדי הרגיו׃</span> <span class="verse"><a name="21">21</a>ויאמר אלי לך כי אני אל הגיום עד למרחוק אשלחך׃</span> <span class="verse"><a name="22">22</a>וישמעו אליו עד הדבר הזה וישאו את קולם ויאמרו הסירו איש כזה מעל האדמה כי איננו ראוי כי יחיה׃</span> <span class="verse"><a name="23">23</a>ויהי בהיותם צעקים ומשליכים את בגדיהם מעליהם וזרקים עפר השמימה׃</span> <span class="verse"><a name="24">24</a>ויצו שר האלף להוליכו אל המצד ויאמר לבדקו במלקות למען ידע מדוע המה ככה צעקים עליו׃</span> <span class="verse"><a name="25">25</a>ויהי כאשר אסר להכותו ברצועות ויאמר אל שר המאה העמד עליו האף רשיון לכם להכות איש רומי בלא דין ומשפט׃</span> <span class="verse"><a name="26">26</a>וילך שר המאה כשמעו את הדבר הזה ויגד לשר האלף לאמר ראה מה תעשה כי האיש הזה רומי הוא׃</span> <span class="verse"><a name="27">27</a>ויבא שר האלף ויאמר אמר לי הרומי אתה ויאמר הן׃</span> <span class="verse"><a name="28">28</a>ויען שר האלף אני בכסף רב קניתי לי משפט האזרחות הזאת ויאמר פולוס ואני אף נולדתי בה׃</span> <span class="verse"><a name="29">29</a>אז הרפו ממנו האנשים אשר באו לבדקו וגם שר האלף ירא בדעתו כי רומי הוא והוא אסר אותו׃</span> <span class="verse"><a name="30">30</a>וממחרת בקש לדעת אל נכון על מה שטנים אותו היהודים ויתר מוסרותיו ויצו להביא את ראשי הכהנים ואת כל הסנהדרין ויורד את פולוס ויעמידהו בתוכם׃</span> </p></div</div></div></body></html>