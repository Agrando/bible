<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 13</strong></div><p><span class="verse"><a name="1">1</a>ואנשים נביאים ומלמדים היו באנטיוכיא בקהלה אשר בה בר נבא ושמעון הנקרא ניגר ולוקיוס הקוריני ומנחם אשר גדל עם הורדוס שר הרבע ושאול׃</span> <span class="verse"><a name="2">2</a>ויהי בשרתם את יהוה ובצומם ויאמר רוח הקדש הבדילו לי את בר נבא ואת שאול למלאכה אשר קראתים לה׃</span> <span class="verse"><a name="3">3</a>ויצומו ויתפללו ויסמכו את ידיהם עליהם וישלחום׃</span> <span class="verse"><a name="4">4</a>והמה המשלחים על ידי רוח הקדש ירדו אל סלוקיא ומשם באו באניה אל קפרוס׃</span> <span class="verse"><a name="5">5</a>ויבאו אל עיר סלמיס ויגידו את דבר האלהים בבתי הכנסיות אשר ליהודים ויהי להם גם יוחנן למשרת׃</span> <span class="verse"><a name="6">6</a>ויעברו בכל האי עד פפוס וימצאו איש מגוש אחד נביא שקר איש יהודי ושמו בר ישוע׃</span> <span class="verse"><a name="7">7</a>אשר היה עם סרגיוס פולוס שר המדינה איש נבון והוא קרא אליו את בר נבא ואת שאול ויתאו לשמע את דבר האלהים׃</span> <span class="verse"><a name="8">8</a>ויעמד לנגדם אלימא המגוש כי זה תרגום שמו ויבקש להטות את השר מן האמונה׃</span> <span class="verse"><a name="9">9</a>ושאול הנקרא גם פולוס מלא רוח הקדש ויסתכל בו׃</span> <span class="verse"><a name="10">10</a>ויאמר אתה המלא כל מרמה וכל עולה בן בליעל ושונא כל צדק הלא תחדל לסלף את דרכי יהוה הישרים׃</span> <span class="verse"><a name="11">11</a>ועתה הנה יד יהוה בך והיית עור ולא תראה את השמש עד עת מועד ותפל עליו פתאם אפלה וחשכה ויפן הנה והנה ויבקש איש להוליכו בידו׃</span> <span class="verse"><a name="12">12</a>והשר כאשר ראה את המעשה האמין וישתומם על תורת האדון׃</span> <span class="verse"><a name="13">13</a>ויצאו פולוס והאנשים אשר אתו מפפוס וירדו באניה ויבאו אל פרגי אשר בפמפוליא ויעזב אתם יוחנן וישב ירושלים׃</span> <span class="verse"><a name="14">14</a>והמה נסעו מפרגי ויבאו אל אנטיוכיא אשר בפיסדיא ויבאו אל בית הכנסת ביום השבת וישבו׃</span> <span class="verse"><a name="15">15</a>ויהי אחר קריאת התורה והנביאים וישלחו אליהם ראשי הכנסת לאמר אנשים אחים אם יש לכם דבר מוסר לעם דברו׃</span> <span class="verse"><a name="16">16</a>ויקם פולוס וינף ידו ויאמר אנשי ישראל ויראי אלהים שמעו׃</span> <span class="verse"><a name="17">17</a>אלהי העם הזה אלהי ישראל בחר באבותינו וירומם את העם בהיותם גרים בארץ מצרים ובזרוע רמה הוציאם משם׃</span> <span class="verse"><a name="18">18</a>וישא אתם ויכלכלם במדבר כארבעים שנה׃</span> <span class="verse"><a name="19">19</a>וישמד שבעה גוים בארץ כנען ויחלק את ארצם להם לנחלה׃</span> <span class="verse"><a name="20">20</a>ואחרי כן נתן להם שפטים כארבע מאות וחמשים שנה עד ימי שמואל הנביא׃</span> <span class="verse"><a name="21">21</a>וישאלו מלך ויתן להם אלהים את שאול בן קיש איש משבט בנימן ארבעים שנה׃</span> <span class="verse"><a name="22">22</a>וכהסירו אותו ויקם את דוד למלך עליהם אשר גם העיד עליו לאמר מצאתי דוד את בן ישי איש כלבבי והוא יעשה את כל חפצי׃</span> <span class="verse"><a name="23">23</a>וזה הוא אשר מזרעו הקים האלהים כפי ההבטחה גואל לישראל את ישוע׃</span> <span class="verse"><a name="24">24</a>אשר לפני בואו קדם יוחנן לקרא את טבילת התשובה אל כל עם ישראל׃</span> <span class="verse"><a name="25">25</a>ויהי ככלות יוחנן את מרוצתו ויאמר למי תחשבוני לא אני הוא כי הנה הוא בא אחרי ואני נקלתי מהתיר את נעלי רגליו׃</span> <span class="verse"><a name="26">26</a>אנשים אחים בני משפחת אברהם ויראי אלהים אשר בקרבכם לכם שלוח דבר הישועה הזאת׃</span> <span class="verse"><a name="27">27</a>כי ישבי ירושלים וראשיהם יען אשר לא הכירהו מלאו במשפטם אשר שפטהו את דברי הנביאים הנקראים בכל שבת׃</span> <span class="verse"><a name="28">28</a>ואף כי לא מצאו בו משפט מות שאלו מאת פילטוס להמיתו׃</span> <span class="verse"><a name="29">29</a>וכאשר השלימו את כל הדברים הכתובים עליו הורידו אותו מן העץ ויניחהו בקבר׃</span> <span class="verse"><a name="30">30</a>אבל האלהים הקימו מן המתים׃</span> <span class="verse"><a name="31">31</a>וירא ימים רבים אל העלים אתו מן הגליל ירושלימה והמה עתה עדיו אל העם׃</span> <span class="verse"><a name="32">32</a>ואנחנו מבשרים אתכם את בשורת ההבטחה אשר היתה לאבותינו כי אתה מלא האלהים לבנינו בהקימו את ישוע׃</span> <span class="verse"><a name="33">33</a>ככתוב במזמור השני בני אתה היום ילדתיך׃</span> <span class="verse"><a name="34">34</a>ועל אשר הקים אתו מן המתים לבלתי שוב עוד לשחת כה אמר אתן לכם חסדי דוד הנאמנים׃</span> <span class="verse"><a name="35">35</a>על כן הוא אמר גם במקום אחר לא תתן חסידך לראות שחת׃</span> <span class="verse"><a name="36">36</a>כי דוד גוע אחרי שרתו בדורו לעצת האלהים ויאסף אל אבותיו וירא את השחת׃</span> <span class="verse"><a name="37">37</a>ואשר האלהים הקים אותו הוא לא ראה השחת׃</span> <span class="verse"><a name="38">38</a>לכן אנשים אחים יודע לכם כי על ידי זה הגד לכם סליחת החטאים׃</span> <span class="verse"><a name="39">39</a>ובכל אשר לא יכלתם להצטדק בתורת משה כל המאמין יצדק על ידו׃</span> <span class="verse"><a name="40">40</a>לכן השמרו לכם פן יבוא עליכם הנאמר בנביאים׃</span> <span class="verse"><a name="41">41</a>ראו בגדים והתמהו ושמו כי פעל פעל אני בימיכם פעל אשר לא תאמינו כי יספר לכם׃</span> <span class="verse"><a name="42">42</a>ובצאת היהודים מבית הכנסת בקשו מהם הגוים לדבר אליהם את הדברים האלה בשבת הבאה׃</span> <span class="verse"><a name="43">43</a>ורבים מן היהודים ומגרי הצדק הלכו אחרי פולוס ובר נבא בהפרד הקהל והמה דברו על לבם ויזהירום לעמד בחסד האלהים׃</span> <span class="verse"><a name="44">44</a>ובשבת השנית נקהלה כמעט כל העיר לשמע את דבר יהוה׃</span> <span class="verse"><a name="45">45</a>ויהי כראות היהודים את המון העם וימלאו קנאה ויכחישו את דברי פולוס הכחש וגדף׃</span> <span class="verse"><a name="46">46</a>אז הגידו פולוס ובר נבא על פניהם לאמר בדין היה להשמיע אתכם בראשונה את דבר האלהים ועתה אחרי אשר מאסתם אותו ואינכם זכים בעיניכם לחיי העולם לכן הננו פנים אל הגוים׃</span> <span class="verse"><a name="47">47</a>כי כן צוה עלינו האדון נתתיך לאור גוים להיות ישועתי עד קצה הארץ׃</span> <span class="verse"><a name="48">48</a>וישמחו הגוים כשמעם ויהללו את דבר יהוה ויאמינו כל אשר היו מוכנים לחיי עולם׃</span> <span class="verse"><a name="49">49</a>ויפרץ דבר יהוה בכל המקום׃</span> <span class="verse"><a name="50">50</a>אך היהודים הסיתו את הנשים החסידות והחשובות ואת אצילי העיר ויעוררו רדיפה על פולוס ובר נבא ויגרשום מגבולם׃</span> <span class="verse"><a name="51">51</a>והמה נערו עליהם את העפר מעל רגליהם וילכו לאיקניון׃</span> <span class="verse"><a name="52">52</a>והתלמידים מלאו שמחה ורוח הקדש׃</span> </p></div</div></div></body></html>