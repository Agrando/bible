<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 16</strong></div><p><span class="verse"><a name="1">1</a>ויבא אל דרבי ואל לוסטרא והנה שם תלמיד אחד ושמו טימותיוס והוא בן אשה יהודית מאמנת ואביו יוני׃</span> <span class="verse"><a name="2">2</a>ויהי לו שם טוב בין האחים אשר בלוסטרא ובאיקניון׃</span> <span class="verse"><a name="3">3</a>בו בחר פולוס אשר יצא אתו ויקח וימל אתו בעבור היהודים אשר במקמות ההם כי כלם ידעו את אביו כי יוני הוא׃</span> <span class="verse"><a name="4">4</a>ויהי בעברם בערים וימסרו להם לשמר את הפקודים אשר גזרו השליחים והזקנים אשר בירושלים׃</span> <span class="verse"><a name="5">5</a>ותתחזקנה הקהלות באמונה וירב מספרן יום יום׃</span> <span class="verse"><a name="6">6</a>ויעברו בפרוגיא ובארץ גלטיא כי מנעם רוח הקדש מהשמיע את הדבר באסיא׃</span> <span class="verse"><a name="7">7</a>וכבאם אל מוסיא הואילו ללכת אל ביתוניא ולא הניח להם הרוח׃</span> <span class="verse"><a name="8">8</a>ויחלפו ממוסיא וירדו אל טרואס׃</span> <span class="verse"><a name="9">9</a>וחזון נראה אל פולוס בלילה והנה איש מוקדון נצב והוא מבקש ממנו לאמר עבר אל מקדוניא ועזרנו׃</span> <span class="verse"><a name="10">10</a>וכראתו את המחזה מיד בקשנו ללכת אל מקדוניא בהביננו כי האלהים קראנו שמה לבשר אתם הבשורה׃</span> <span class="verse"><a name="11">11</a>ונצא מן טרואס ונרד באניה ונבא דרך ישרה אל סמותרקיא וממחרת אל נפוליס׃</span> <span class="verse"><a name="12">12</a>ומשם אל פילפי ראשית ערי הפלך של מקדוניא והיא בת חורין ונשב בעיר הזאת ימים אחדים׃</span> <span class="verse"><a name="13">13</a>וביום השבת יצאנו אל מחוץ לעיר אל יד הנהר אשר שם מקום תפלה כמנהגם ונשב ונדבר אל הנשים הנקהלות שמה׃</span> <span class="verse"><a name="14">14</a>ואשה יראת אליהם ושמה לודיא מכרת ארגמן מעיר תיאטירא שמעה ויפתח יהוה את לבה להקשיב אל דברי פולוס׃</span> <span class="verse"><a name="15">15</a>ותטבל היא ובני ביתה ותבקש ממנו לאמר אם חשבתם אתי נאמנה לאדון באו נא אל ביתי ושבו בו ותפצר בנו׃</span> <span class="verse"><a name="16">16</a>ויהי בלכתנו למקום התפלה ותפגע בנו שפחה בעלת אוב אשר עשתה הון רב לאדניה בקסמיה׃</span> <span class="verse"><a name="17">17</a>ותלך אחרי פולוס ואחרינו הלוך וקרוא לאמר האנשים האלה עבדי אל עליון המה המודיעים אתנו ארח הישועה׃</span> <span class="verse"><a name="18">18</a>וכן עשתה ימים רבים וירע בעיני פולוס הדבר הזה ויפן ויאמר אל הרוח אנכי מצוך בשם ישוע המשיח לצאת ממנה ויצא בשעה ההיא׃</span> <span class="verse"><a name="19">19</a>ויראו אדניה כי אזלה תוחלת בצעם ויתפשו את פולוס ואת סילא ויסחבום אל הרחוב לפני זקני העיר׃</span> <span class="verse"><a name="20">20</a>ויביאום אל השרים ויאמרו האנשים האלה עכרים את עירנו והם יהודים׃</span> <span class="verse"><a name="21">21</a>ומודיעים חקות אשר לא נכון לנו לקבלם ולעשתם כי רומיים אנחנו׃</span> <span class="verse"><a name="22">22</a>ויקם גם העם עליהם והשרים קרעו את בגדיהם מעליהם ויצוו להכותם בשוטים׃</span> <span class="verse"><a name="23">23</a>ויהי אחרי הכות אתם מכה רבה וישליכום במשמר ויצוו את שומר האסורים לשמרם היטב׃</span> <span class="verse"><a name="24">24</a>והוא כאשר צוה כן השליכם בחדר המשמר הפנימי וישם את רגליהם בסד׃</span> <span class="verse"><a name="25">25</a>ויהי כחצות הלילה ויתפללו פולוס וסילא ויזמרו לאלהים והאסורים מקשיבים אליהם׃</span> <span class="verse"><a name="26">26</a>ופתאם היה רעש גדול עד אשר זעו מוסדות בית הכלא וכרגע נפתחו כל הדלתות ומוסרות כלם נתקו׃</span> <span class="verse"><a name="27">27</a>ושומר האסורים נעור משנתו ויהי כראתו את דלתות המשמר נפתחות וישלף חרבו ויבקש לאבד את עצמו בחשבו כי ברחו האסורים׃</span> <span class="verse"><a name="28">28</a>ויקרא פולוס בקול גדול לאמר אל תעש לך מאומה רע כי פה אנחנו כלנו׃</span> <span class="verse"><a name="29">29</a>וישאל נרות וידלג פנימה והוא מרעיד ויפל לרגלי פולוס וסילא׃</span> <span class="verse"><a name="30">30</a>ויוציאם החוצה ויאמר אדני מה עלי לעשות למען אושע׃</span> <span class="verse"><a name="31">31</a>ויאמרו האמן באדון ישוע המשיח ותושע אתה וביתך׃</span> <span class="verse"><a name="32">32</a>ויגידו לו את דבר יהוה ולכל אשר בביתו׃</span> <span class="verse"><a name="33">33</a>ויקחם בלילה בשעה ההיא וירחץ את חבורתיהם וימהר להטבל הוא וכל אשר לו׃</span> <span class="verse"><a name="34">34</a>ויעלם אל ביתו וישם שלחן לפניהם ויגל עם כל ביתו על היותו מאמין באלהים׃</span> <span class="verse"><a name="35">35</a>ובחית הבקר שלחו השרים את השוטרים לאמר שלח את האנשים ההם׃</span> <span class="verse"><a name="36">36</a>ויגד שמר האסורים לפולוס את הדברים האלה לאמר שלחו השרים לפטר אתכם ועתה צאו ולכו בשלום׃</span> <span class="verse"><a name="37">37</a>ויאמר פולוס אליהם הכה הכונו נגד כל העם בלא דין ומשפט ואנחנו אנשים רומיים וישליכו אתנו במשמר ועתה נסתר יגרשונו אל נא כי אם יבאו המה ויוציאונו׃</span> <span class="verse"><a name="38">38</a>ויגידו השטרים לשרים את הדברים האלה ויהי כשמעם כי רומיים הם וייראו׃</span> <span class="verse"><a name="39">39</a>ויבאו ויחלו פניהם ויוציאום וישאלו מהם לצאת מן העיר׃</span> <span class="verse"><a name="40">40</a>ויצאו מן המשמר ויבאו אל בית לודיא ויראו את האחים ויזהירום וילכו לדרכם׃</span> </p></div</div></div></body></html>