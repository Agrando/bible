<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 21</strong></div><p><span class="verse"><a name="1">1</a>ויהי כאשר נפרדנו מהם ונרד באניה ונבוא דרך ישרה אל קוס וממחרת אל רודוס ומשם אל פטרה׃</span> <span class="verse"><a name="2">2</a>שם מצאנו אניה עברת אל פינוקיא ונרד בה ונעבר׃</span> <span class="verse"><a name="3">3</a>ונרא את פני קפרוס ונעזבנה לשמאל ונעבר אל סוריא ונגיע אל צור כי שמה יוציאו את מעמסת האניה׃</span> <span class="verse"><a name="4">4</a>ונמצא את התלמידים ונשב שם שבעת ימים והם אמרו אל פולוס על פי הרוח לבלתי עלות ירושלים׃</span> <span class="verse"><a name="5">5</a>ויהי אחרי מלאת לנו הימים האלה ונצא ללכת לדרכנו וילוו אתנו כלם עם נשיהם ועם טפם עד מחוץ לעיר ונכרע על ברכינו על חוף הים ונתפלל׃</span> <span class="verse"><a name="6">6</a>ונברך איש את רעהו ונעל אל האניה והמה שבו איש לביתו׃</span> <span class="verse"><a name="7">7</a>ואנחנו כלינו את דרך הים ונרד מצור אל עכו ונשאל לשלום האחים ונשב אתם יום אחד׃</span> <span class="verse"><a name="8">8</a>וממחרת נסענו פולוס ואשר אתו ונבא אל קסרין ונלך אל בית פילפוס המבשר אשר הוא אחד מן השבעה ונשב עמו׃</span> <span class="verse"><a name="9">9</a>ולו היו ארבע בנות בתולות מתנבאות׃</span> <span class="verse"><a name="10">10</a>ויהי בהיותנו שם ימים רבים וירד נביא אחד מיהודה ושמו אגבוס׃</span> <span class="verse"><a name="11">11</a>ויבא אצלנו ויקח את אזור פולוס ויאסר בו את ידיו ואת רגליו ויאמר כה אמר רוח הקדש ככה יאסרו היהודים בירושלים את האיש אשר לו האזור הזה ויסגירהו בידי הגוים׃</span> <span class="verse"><a name="12">12</a>ויהי כאשר שמענו את זאת ונבקש ממנו אנחנו ואנשי המקום אשר לא יעלה ירושלים׃</span> <span class="verse"><a name="13">13</a>ויען פולוס ויאמר מה לכם אשר תבכו ותשברו לבבי כי נכון אנכי לא לבד להאסר כי גם למות בירושלים על שם ישוע האדון׃</span> <span class="verse"><a name="14">14</a>ולא אבה שמע ונרף ממנו לאמר רצון יהוה יעשה׃</span> <span class="verse"><a name="15">15</a>ואחרי הימים האלה נשאנו את כלינו ונעל ירושלים׃</span> <span class="verse"><a name="16">16</a>וילכו אתנו גם תלמידים מקסרין ויביאו אתנו ללון בבית איש כתי ושמו מנסון והוא תלמיד ישן׃</span> <span class="verse"><a name="17">17</a>ויהי כבאנו ירושלים ויקבלו אתנו האחים בשמחה׃</span> <span class="verse"><a name="18">18</a>וממחרת היום נכנס פולוס עמנו אל יעקב ויבאו שמה כל הזקנים׃</span> <span class="verse"><a name="19">19</a>וישאלם לשלום ויספר אחת לאחת את אשר עשה האלהים לגוים בשרותו׃</span> <span class="verse"><a name="20">20</a>וישמעו ויהללו את האלהים ויאמרו אליו הנך ראה אחינו כמה רבבות יהודים באו להאמין וכלם מקנאים לתורה׃</span> <span class="verse"><a name="21">21</a>והם שמעו עליך שמועה כי תלמד את כל היהודים אשר בקרב הגוים לסור ממשה באמרך כי אין עליהם למול את בניהם וללכת בחקות התורה׃</span> <span class="verse"><a name="22">22</a>ועתה מה לעשות הנה האסף יאסף המון העם כי ישמעו כי באת׃</span> <span class="verse"><a name="23">23</a>לכן עשה זאת אפוא אשר נאמר אליך׃</span> <span class="verse"><a name="24">24</a>הנה יש אתנו ארבעה אנשים אשר נדר עליהם אתם קח לך והטהר אתם ושלם ההוצאות בעדם למען אשר יגלחו את ראשם וידעו כלם כי שמועת שוא שמעו עליך וכי אתה בעצמך מתהלך בחקות התורה׃</span> <span class="verse"><a name="25">25</a>ועל דבר המאמינים בגוים כתבנו וגזרנו אשר לא ישמרו דבר מאלה רק להשמר מזבחי אלילים ומן הדם ומבשר הנחנק ומן הזנות׃</span> <span class="verse"><a name="26">26</a>ויקח פולוס את האנשים ויטהר אתם וממחרת בא אל המקדש ויגד כי מלאו ימי טהרתם עד כי הקרב קרבן כל אחד מהם׃</span> <span class="verse"><a name="27">27</a>ויהי כאשר קרבו שבעת הימים לכלות והיהודים אשר מאסיא ראו אתו במקדש ויעוררו את כל ההמון וישלחו בו את ידיהם׃</span> <span class="verse"><a name="28">28</a>ויצעקו לאמר אנשי ישראל עזרו זה הוא האיש המלמד את כל אדם אשר בכל הארץ סרה על העם הזה ועל התורה ועל המקום הזה וגם הביא אל המקדש אנשים יונים ויחלל את המקום הקדוש הזה׃</span> <span class="verse"><a name="29">29</a>כי היו ראים את טרופימוס האפסי בעיר אתו ויחשבו כי פולוס הביא אתו אל המקדש׃</span> <span class="verse"><a name="30">30</a>ותהם כל העיר וירץ העם ויקבץ ויאחזו את פולוס וימשכהו אל מחוץ למקדש ופתאם סגרו הדלתות׃</span> <span class="verse"><a name="31">31</a>והמה מבקשים להמיתו והשמועה באה אל שר האלף של הגדוד כי כל ירושלים נבוכה׃</span> <span class="verse"><a name="32">32</a>וימהר ויקח אתו אנשי צבא ושרי מאות וירץ אליהם ויהי כראותם את שר האלף ואת אנשי הצבא ויחדלו מהכות את פולוס׃</span> <span class="verse"><a name="33">33</a>ויגש שר האלף ויחזק בו ויצו לאסרו בנחשתים וישאל מי הוא זה ומה עשה׃</span> <span class="verse"><a name="34">34</a>ויענו מן העם אלה בכה ואלה בכה ולא יכל לדעת מאומה אל נכון מרב השאון ויצו להוליכו אל המצד׃</span> <span class="verse"><a name="35">35</a>ויהי כבואו עד המעלות וישאהו אנשי הצבא מפני חמת העם׃</span> <span class="verse"><a name="36">36</a>כי עם רב הלך אחריו והם צעקים ואמרים הסר אתו׃</span> <span class="verse"><a name="37">37</a>וכאשר הקריב פולוס להאסף אל המצד אמר אל שר האלף התניח לי לדבר אליך דבר ויאמר הידעת יונית׃</span> <span class="verse"><a name="38">38</a>האם אינך המצרי אשר לפני הימים האלה העיר מרד והוציא המדברה ארבעת אלפים אנשי דמים׃</span> <span class="verse"><a name="39">39</a>ויאמר פולוס איש יהודי אנכי מטרסוס בן עיר קיליקיא אשר איננה בלי שם ועתה אשאלה מאתך הניחה לי לדבר אל העם׃</span> <span class="verse"><a name="40">40</a>וינח לו ויעמד פולוס על המעלות הניף ידו אל העם ותהי דממה רבה וידבר בלשון עברית ויאמר׃</span> </p></div</div></div></body></html>