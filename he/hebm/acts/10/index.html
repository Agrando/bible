<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 10</strong></div><p><span class="verse"><a name="1">1</a>ואיש היה בקסרין ושמו קרניליוס שר מאה מן הגדוד הנקרא האיטלקי׃</span> <span class="verse"><a name="2">2</a>והוא חסיד וירא אלהים עם כל בני ביתו ועשה צדקות הרבה לעם ומתפלל תמיד לאלהים׃</span> <span class="verse"><a name="3">3</a>ומחזה נראה אליו כשעה התשיעית ליום וירא מלאך אלהים בא אליו פנימה ואמר קרניליוס׃</span> <span class="verse"><a name="4">4</a>ויבט אליו ויירא ויאמר מה זה אדני ויאמר אליו תפלותיך וצדקותיך עלו לזכרון לפני האלהים׃</span> <span class="verse"><a name="5">5</a>ועתה שלח לך אנשים אל יפו והבא אליך את שמעון המכנה פטרוס׃</span> <span class="verse"><a name="6">6</a>הוא מתגורר עם בורסי אחד שמעון שמו אשר ביתו על יד הים הוא יאמר לך את אשר עליך לעשות׃</span> <span class="verse"><a name="7">7</a>וילך לו המלאך הדבר אל קרניליוס ויקרא אל שנים מעבדי ביתו ואל איש מלחמה אחד ירא אלהים מן העמדים תמיד לפניו לשרתו׃</span> <span class="verse"><a name="8">8</a>ויספר להם את כל הדברים וישלחם אל יפו׃</span> <span class="verse"><a name="9">9</a>ויהי ממחרת והמה הלכים בדרך וקרבים לעיר ויעל פטרוס על הגג להתפלל כשעה הששית׃</span> <span class="verse"><a name="10">10</a>והוא רעב ויתאו לטעם לחם ובהכינם לו נפלה תרדמה עליו׃</span> <span class="verse"><a name="11">11</a>וירא את השמים נפתחים והנה כלי ירד אליו כדמות מטפחת בד גדולה ויורד בארבע כנפותיו על הארץ׃</span> <span class="verse"><a name="12">12</a>ובתוכו מכל בהמת הארץ וחיה ורמש ועוף השמים׃</span> <span class="verse"><a name="13">13</a>ויהי קול אליו לאמר קום פטרוס זבח ואכל׃</span> <span class="verse"><a name="14">14</a>ויאמר פטרוס חלילה לי אדני כי מעולם לא אכלתי כל פגול וטמא׃</span> <span class="verse"><a name="15">15</a>ויהי עוד קול אליו פעם שנית לאמר את אשר טהר האלהים אתה אל תטמאנו׃</span> <span class="verse"><a name="16">16</a>וכן היה שלש פעמים והכלי שב והעלה השמימה׃</span> <span class="verse"><a name="17">17</a>ויהי בהתפעם רוח פטרוס על המראה אשר ראה והנה האנשים השלוחים מאת קרניליוס שאלו לבית שמעון ויעמדו על הפתח׃</span> <span class="verse"><a name="18">18</a>ויקראו וידרשו היש מתגורר שם שמעון המכנה פטרוס׃</span> <span class="verse"><a name="19">19</a>ופטרוס עודנו חשב עם לבבו על המראה והרוח אמר אליו הנה שלשה אנשים מבקשים אותך׃</span> <span class="verse"><a name="20">20</a>לכן קום רד ולכה נא אתם ואל תתמהמה כי אנכי שלחתים׃</span> <span class="verse"><a name="21">21</a>וירד פטרוס אל האנשים הנשלחים אליו מאת קרניליוס ויאמר אנכי האיש אשר אתם מבקשים למה זה באתם הנה׃</span> <span class="verse"><a name="22">22</a>ויאמרו קרניליוס שר מאה איש צדיק וירא אלהים ולו שם טוב בכל עם היהודים צוה על פי מלאך קדוש לקרא לך אל ביתו ולשמע דברים מפיך׃</span> <span class="verse"><a name="23">23</a>ויקרא אתם אליו ויאספם הביתה ויהי ממחרת ויצא פטרוס אתם ומקצת האחים אשר ביפו הלכו עמו׃</span> <span class="verse"><a name="24">24</a>ולמחרתו באו אל קסרין וקרניליוס מחכה להם ועמו בני משפחתו וקרוביו ומידעיו הנקהלים אליו׃</span> <span class="verse"><a name="25">25</a>ויהי כבוא פטרוס ויצא קרניליוס לקראתו ויפל לרגליו וישתחו׃</span> <span class="verse"><a name="26">26</a>ויקם אותו פטרוס ויאמר קום כי גם אני אנוש אנכי׃</span> <span class="verse"><a name="27">27</a>וידבר אתו ויבא הביתה וימצא רבים נאספים שמה׃</span> <span class="verse"><a name="28">28</a>ויאמר אליהם אתם ידעתם כי אסור הוא לאיש יהודי להלות ולקרב אל נכרי ואתי הורה אלהים לבלתי אמר חל או טמא על כל אדם׃</span> <span class="verse"><a name="29">29</a>ובעבור זאת כאשר נקראתי לא נמנעתי מהלך ועתה אשאלכם מדוע קראתם לי׃</span> <span class="verse"><a name="30">30</a>ויאמר קרניליוס זה ארבעה ימים הייתי צם עד השעה הזאת ובשעה התשיעית התפללתי בתוך ביתי והנה איש נצב לפני בלבוש זהר׃</span> <span class="verse"><a name="31">31</a>ויאמר קרניליוס נשמעה תפלתך וצדקותיך היו לזכרון לפני האלהים׃</span> <span class="verse"><a name="32">32</a>ועתה שלח אל יפו וקרא אליך את שמעון המכנה פטרוס מתגורר הוא בבית שמעון הבורסי על הים אשר בבואו ידבר לך׃</span> <span class="verse"><a name="33">33</a>ואמהר ואשלח אליך ואתה היטבת לעשות אשר באת אלי והננו כלנו פה לפני האלהים לשמע את כל אשר צוית מאת יהוה׃</span> <span class="verse"><a name="34">34</a>ויפתח פטרוס את פיו ויאמר עתה ידעתי באמת כי האלהים איננו נשא פנים׃</span> <span class="verse"><a name="35">35</a>כי אם בכל עם ועם הירא אותו ועשה צדק רצוי הוא לפניו׃</span> <span class="verse"><a name="36">36</a>וישלח את דברו לבני ישראל ויבשר את השלום על ידי ישוע המשיח והוא אדון הכל׃</span> <span class="verse"><a name="37">37</a>אתם ידעתם את הדבר הנעשה בכל יהודה החל מן הגליל אחרי הטבילה אשר קרא אותה יוחנן׃</span> <span class="verse"><a name="38">38</a>את אשר משח האלהים את ישוע הנצרי ברוח הקדש ובגבורה ויעבר בארץ עשה חסד ורפא את כל הנכבשים תחת יד השטן כי האלהים היה עמו׃</span> <span class="verse"><a name="39">39</a>ואנחנו עדים על כל אשר עשה בארץ היהודים ובירושלים ואשר הרגהו בהוקיעם אתו על העץ׃</span> <span class="verse"><a name="40">40</a>אותו הקים האלהים ביום השלישי ויתנהו להראות בגלוי׃</span> <span class="verse"><a name="41">41</a>לא לכל העם כי אם לנו העדים אשר האלהים בחר בהם מראש אשר אכלנו ושתינו אתו אחרי קומו מן המתים׃</span> <span class="verse"><a name="42">42</a>ויצו אתנו להשמיע לעם ולהעיד כי אתו שם האלהים לשופט החיים והמתים׃</span> <span class="verse"><a name="43">43</a>ועליו כל הנביאים מעידים כי יקבלו סליחת החטאים בשמו כל המאמינים בו׃</span> <span class="verse"><a name="44">44</a>עוד פטרוס מדבר הדברים האלה ורוח הקדש צלחה על כל השמעים את הדבר׃</span> <span class="verse"><a name="45">45</a>והמאמינים בני המילה אשר באו את פטרוס השתוממו כי מתנת רוח הקדש נשפכה גם על הגוים׃</span> <span class="verse"><a name="46">46</a>כי שמעו אתם ממללים בלשנות ומגדלים את האלהים׃</span> <span class="verse"><a name="47">47</a>ויען פטרוס ויאמר היוכל איש למנע את המים מטבל את אלה אשר קבלו את רוח הקדש גם הם כמנו׃</span> <span class="verse"><a name="48">48</a>ויצו לטבל אתם בשם האדון ויבקשו ממנו לשבת אתם ימים אחדים׃</span> </p></div</div></div></body></html>