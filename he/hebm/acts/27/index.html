<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 27</strong></div><p><span class="verse"><a name="1">1</a>וכאשר נגמר הדין כי נעבר באניה אל איטליא מסרו את פולוס ומקצת אסירים אחרים אל שר המאה לגדוד אגוסטוס ושמו יוליוס׃</span> <span class="verse"><a name="2">2</a>ונרד אל אניה אדרמטית נכנים לבוא על פני חוף אסיא ונעבר הימה ויהי אתנו ארסטרכוס מוקדון מן תסלוניקי׃</span> <span class="verse"><a name="3">3</a>וממחרת הגענו אל צידון ויוליוס עשה עם פולוס חסד וינח לו ללכת אל מידעיו להעזר בידם׃</span> <span class="verse"><a name="4">4</a>ונלך משם ונעבר בסביבות קפרוס כי הרוחות היו לנגדנו׃</span> <span class="verse"><a name="5">5</a>ונעבר את הים אשר לפני קיליקיא ופמפוליא ונבא אל מורא אשר בלוקיא׃</span> <span class="verse"><a name="6">6</a>וימצא שם שר המאה אניה אלכסנדרית באה לאיטליא ויעבירנו לתוכה׃</span> <span class="verse"><a name="7">7</a>והאניה הלכה בכבדות ימים רבים ואחרי אשר יגענו ובאנו אל מול קנידוס לא הניחנו הרוח לחתר אל היבשה ונעבר מצד לקריטי על פני הר סלמוני׃</span> <span class="verse"><a name="8">8</a>ואחרי אשר עברנו בתלאות באנו למקום אחד נקרא קלילמני אשר קרובה לו עיר ושמה לסיא׃</span> <span class="verse"><a name="9">9</a>ויהי מקץ ימים רבים כאשר באה עת הסכנה לירדי הים כי גם הצום כבר עבר ויזהר אתם פולוס׃</span> <span class="verse"><a name="10">10</a>ויאמר אליהם אנשים ראה אני כי הליכתנו תהיה אך מרי ונזק גדול לא לבד למעמסה ולאניה כי אם גם לנפשותינו׃</span> <span class="verse"><a name="11">11</a>ושר המאה לא שמע אל דברי פולוס כי אם אל רב החבל ואל בעל האניה׃</span> <span class="verse"><a name="12">12</a>ובאשר החוף איננו טוב לעמד בו בימי הסתיו יעצו הרבים לעבר משם לאמר אולי נוכל הגיע לפיניכס וישבנו שם בימי הסתו והוא חוף בקריטי פונה דרך הדרום מערבה ודרך הצפון מערבה׃</span> <span class="verse"><a name="13">13</a>ורוח נשבת לאט מדרום ויחשבו כי תצלח עצתם בידם ויעלו העוגין ויעברו לעמת שפת קריטי׃</span> <span class="verse"><a name="14">14</a>ויהי כמעט אחרי כן ותפגע בה רוח נחשל הנקראה אוריקלידון׃</span> <span class="verse"><a name="15">15</a>ותטרף האניה ולא יכלה לעמד נגד הרוח ונרף ידינו ממנה וננדף׃</span> <span class="verse"><a name="16">16</a>ותרץ האניה אל עבר אי קטן הנקרא קלודה וכמעט לא יכלנו לאחז העברה׃</span> <span class="verse"><a name="17">17</a>ואחרי משכם אותה אליהם ויקחו לעזר את כל אשר השיגה ידם ויחשבו את דפני האניה ומיראתם פן יפלו אל בין רכסי החול הורידו את כלי המפרש וכה נדפו׃</span> <span class="verse"><a name="18">18</a>ויהי הסער הולך וסער עלינו וממחרת הטילו את המעמסה אל הים׃</span> <span class="verse"><a name="19">19</a>וביום השלישי הטלנו בידינו את כלי האניה אל הים׃</span> <span class="verse"><a name="20">20</a>ויהי ימים רבים גם השמש גם הכוכבים לא נראו והסערה חזקה עלינו עד מאד ותכרת ממנו כל תקות ישועה׃</span> <span class="verse"><a name="21">21</a>ופולוס עמד בתוכם אחרי האריכם בצום ויאמר אנשים לו שמעתם אלי ולא יצאתם מקריטי כי אז לא קרנו הנזק הזה במריכם׃</span> <span class="verse"><a name="22">22</a>ועתה אני אמר אליכם חזקו ואמצו כי לא תאבד נפש מכם בלתי הספינה לבדה׃</span> <span class="verse"><a name="23">23</a>כי בלילה הזה נצב עלי מלאך האלהים אשר לו אנכי ואשר אני עבד אתו׃</span> <span class="verse"><a name="24">24</a>ויאמר אל תירא פולוס עליך עוד לעמד לפני הקיסר ועתה הנה נתן לך האלהים את כל ההלכים אתך באניה׃</span> <span class="verse"><a name="25">25</a>על כן אנשים חזקו ואמצו כי מאמין אני לאלהים כי כן יהיה כאשר נאמר אלי׃</span> <span class="verse"><a name="26">26</a>אך השלך נשלך אל אחד האיים׃</span> <span class="verse"><a name="27">27</a>ויהי כבוא ליל ארבעה עשר לטלטולנו בים אדריה כחצות הלילה ויחשבו המלחים כי קרבה להם יבשת׃</span> <span class="verse"><a name="28">28</a>ויורידו את האנך וימצאו עמק הים עשרים קומה ויעברו מעט ויוסיפו להוריד את האנך וימצאו קומות חמש עשרה׃</span> <span class="verse"><a name="29">29</a>וייראו פן יפגעו בשני הסלעים וישליכו מעל אחורי האניה ארבעה עוגינים אל הים ויכספו לאור היום׃</span> <span class="verse"><a name="30">30</a>והמלחים בקשו לברח מן האניה ויורידו את העברה אל הים באמרם כי יש את נפשם לשלח עוגינים גם מראש האניה׃</span> <span class="verse"><a name="31">31</a>ויאמר פולוס אל שר המאה ואל אנשי הצבא לאמר אם אלה לא ישבו אתנו באניה לא תוכלו אתם להושע׃</span> <span class="verse"><a name="32">32</a>ויקצצו אנשי הצבא את חבלי העברה ויתנוה לנפול׃</span> <span class="verse"><a name="33">33</a>והבקר טרם יאור ופולוס מבקש מכלם לטעם לחם לאמר היום יום ארבעה עשר אשר חכיתם צמים ולא טעמתם מאומה׃</span> <span class="verse"><a name="34">34</a>על כן קרא אני אתכם לטעם לחם כי הוא למחיתכם כי איש איש מכם לא יפל משערת ראשו ארצה׃</span> <span class="verse"><a name="35">35</a>הוא דבר את הדברים האלה והוא לקח את הלחס ויודה לאלהים לפני כלם ויבצע ויחל לאכל׃</span> <span class="verse"><a name="36">36</a>ויאמץ לב כלם ויטעמו אכל גם המה׃</span> <span class="verse"><a name="37">37</a>ואנחנו כל נפש אשר באניה מאתים ושבעים ושש׃</span> <span class="verse"><a name="38">38</a>ויאכלו לשבעה ויקלו מעל האניה ויטילו את הצדה אל הים׃</span> <span class="verse"><a name="39">39</a>הבקר אור ולא הכירו את הארץ אבל ראו כמפרץ וחוף לו ויועצו לנהג אליו את האניה אם יוכלו׃</span> <span class="verse"><a name="40">40</a>ויגדעו את העוגינים ויעזבום לים ויתירו גם את מיתרי המנהיג ויפרשו מפרש התרן אל פני הרוח ויבקשו לבא אל החוף׃</span> <span class="verse"><a name="41">41</a>ויפגעו במקום אשר הים משני עבריו ותדבק בו האניה ותעמד ראשה לא ינוע ואחוריה נשברו משאון הגלים׃</span> <span class="verse"><a name="42">42</a>ותהי עצת אנשי הצבא להמית את האסירים פן ישחה איש מהם וימלט׃</span> <span class="verse"><a name="43">43</a>ושר המאה חפץ להציל את פולוס וינא את עצתם ויאמר מי ידע לשחות ירד ויעבר ליבשה בראשנה והנשארים אלה על קרשים ואלה על שברי האניה׃</span> <span class="verse"><a name="44">44</a>ויהי כן וימלטו כלם אל היבשה׃</span> </p></div</div></div></body></html>