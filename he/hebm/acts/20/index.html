<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 20</strong></div><p><span class="verse"><a name="1">1</a>ואחרי אשר שקטה המהומה קרא פולוס לתלמידים ויברכם ויצא ללכת אל מקדוניא׃</span> <span class="verse"><a name="2">2</a>ויעבר במדינות ההן ויזהר אתם בדברים רבים ויבא אל ארץ יון׃</span> <span class="verse"><a name="3">3</a>וישב שם שלשה חדשים ויהי באמרו ללכת אל סוריא ויארבו לו היהודים ויגמר בלבו לשוב דרך מקדוניא׃</span> <span class="verse"><a name="4">4</a>וילכו אתו עד לאסיא סופטרוס הברואי ומן התסלוניקים ארסטרכוס וסקונדוס וגיוס הדרבי וטימותיוס ומן אסיא טוכיקוס וטרופימוס׃</span> <span class="verse"><a name="5">5</a>ואלה הלכו לפנינו ויוחילו לנו בטרואס׃</span> <span class="verse"><a name="6">6</a>ואנחנו יצאנו מן פילפי אחרי ימי חג המצות ומקץ חמשה ימים באנו באניה אליהם אל טרואס ונשב שם שבעת ימים׃</span> <span class="verse"><a name="7">7</a>ויהי באחד בשבת כאשר נאספו התלמידים לבצע הלחם וידבר אתם פולוס כי אמר ללכת משם למחרת היום ויארך הדבר עד חצות הלילה׃</span> <span class="verse"><a name="8">8</a>ונרות רבים היו בעליה אשר נאספנו שם׃</span> <span class="verse"><a name="9">9</a>ובחור אחד שמו אבטוכוס ישב בחלון וירדם בהאריך פולוס את אמרתו ותגבר עליו שנתו ויפל מהמדור השלישי למטה וישאהו מת׃</span> <span class="verse"><a name="10">10</a>וירד פולוס ויגהר עליו ויחבקהו ויאמר אל תבהלו כי נשמתו בו׃</span> <span class="verse"><a name="11">11</a>ואחר עלה ויבצע הלחם ויטעם וירב לשיח אתם עד אור הבקר ויצא ללכת לדרכו׃</span> <span class="verse"><a name="12">12</a>והם הביאו את הנער חי וינחמו עד מאד׃</span> <span class="verse"><a name="13">13</a>ואנחנו קדמנו לרדת באניה ונעבר אסוסה למען נקח שם אתנו את פולוס כי כן צוה והוא חשב בלבו ללכת שמה ברגליו׃</span> <span class="verse"><a name="14">14</a>ויפגש אתנו באסוס ונקח אתו ונבא אל מיטוליני׃</span> <span class="verse"><a name="15">15</a>ומשם יצאנו באניה ונפגע ממחרת אל מול כיוס וביום השלישי עברנו אל סמוס ונלן בטרוגוליון ולמחרתו באנו אל מיליטוס׃</span> <span class="verse"><a name="16">16</a>כי פולוס אמר לעבר מעל פני אפסוס פן יצטרך להתמהמה באסיא כי אץ לבוא אם יוכל עד חג השבועות ירושלים׃</span> <span class="verse"><a name="17">17</a>וממיליטוס שלח אל אפסוס ויקרא את זקני הקהלה׃</span> <span class="verse"><a name="18">18</a>ויבאו אליו ויאמר להם אתם ידעתם איך הייתי עמכם בכל עת מן היום הראשון אשר דרכה רגלי באסיא׃</span> <span class="verse"><a name="19">19</a>אשר עבדתי את האדון בכל ענוה ובדמעות הרבה ובמסות המצאות אתי בנכלי היהודים׃</span> <span class="verse"><a name="20">20</a>איך לא כחדתי מכם כל דבר תועלת והגדתיו לכם ולמדתי אתכם ברבים ובכל בית ובית׃</span> <span class="verse"><a name="21">21</a>ואעיד ליהודים וליונים את התשובה לאלהים ואת האמונה באדנינו ישוע המשיח׃</span> <span class="verse"><a name="22">22</a>ועתה הנני אסיר הרוח ללכת ירושלים ואינני יודע מה יקרני שם׃</span> <span class="verse"><a name="23">23</a>אפס כי רוח הקדש מעיד בכל עיר ועיר לאמר כי מוסרות וצרות נכונו לי׃</span> <span class="verse"><a name="24">24</a>אבל לא אחוש לאחת מהנה וגם נפשי לא יקרה בעיני למען אשלים בשמחה את מרוצתי ואת השרות אשר קבלתי מאת האדון ישוע להעיד על בשורת חסד אליהם׃</span> <span class="verse"><a name="25">25</a>ועתה הנה ידע אנכי כי אתם כלכם אשר התהלכתי בקרבכם הלוך והשמע את מלכות יהוה כי לא תוסיפו עוד ראות פני׃</span> <span class="verse"><a name="26">26</a>על כן מעיד אני בכם היום הזה כי נקי אנכי מדמי כלכם׃</span> <span class="verse"><a name="27">27</a>כי לא כחדתי מהגיד לכם את עצת האלהים כלה׃</span> <span class="verse"><a name="28">28</a>לכן שמרו את נפשותיכם ואת כל העדר אשר הקים אתכם רוח הקדש לפקידים בו לרעות את עדת האלהים אשר קנה לו בדם נפשו׃</span> <span class="verse"><a name="29">29</a>כי ידע אני אשר אחרי צאתי יבואו בתוככם זאבים עזים אשר לא יחוסו על העדר׃</span> <span class="verse"><a name="30">30</a>וגם מקרבכם יקומו אנשים דברי תהפכות להטות אחריהם את התלמידים׃</span> <span class="verse"><a name="31">31</a>על כן שקדו וזכרו כי שלש שנים יומם ולילה לא חדלתי לדבר על לב כל אחד מכם בדמעות׃</span> <span class="verse"><a name="32">32</a>ועתה אחי אני מסר אתכם לאלהים ולדבר חסדו אשר לו היכלת לבנות אתכם ולתת לכם נחלה בקרב כל המקדשים׃</span> <span class="verse"><a name="33">33</a>לא חמדתי כסף איש או זהבו או לבושו׃</span> <span class="verse"><a name="34">34</a>ואתם ידעתם כי ידי אלה עבדו בעד צרכי ובעד צרכי ההלכים אתי׃</span> <span class="verse"><a name="35">35</a>ובכל הראיתי אתכם כי כן עלינו לעמל ולתמך את החלשים ולזכר את דברי האדון ישוע כי הוא אמר טוב אשר תתן משתקח׃</span> <span class="verse"><a name="36">36</a>ואחרי דברו את הדברים האלה כרע על ברכיו ויתפלל עם כלם׃</span> <span class="verse"><a name="37">37</a>ויבכו כלם בכי גדול ויפלו על צוארי פולוס וינשקו לו׃</span> <span class="verse"><a name="38">38</a>וביותר התעצבו על הדבר אשר דבר כי לא יוסיפו עוד לראות פניו וילוהו אל האניה׃</span> </p></div</div></div></body></html>