<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 8</strong></div><p><span class="verse"><a name="1">1</a>ושאול גם הוא היה רצה בהרגתו ותהי ביום ההוא רדיפה גדולה על הקהלה אשר בירושלים ויפצו כלם בערי יהודה ושמרון לבד מן השליחים׃</span> <span class="verse"><a name="2">2</a>וישאו אנשים חסידים את אסטפנוס ויקברהו ויספדו עליו מספד גדול׃</span> <span class="verse"><a name="3">3</a>ושאול החריב את הקהלה וישוטט בבתים ויסחב משם אנשים ונשים ויסגירם לכלא׃</span> <span class="verse"><a name="4">4</a>והנפוצים עברו בארץ ויבשרו את הדבר׃</span> <span class="verse"><a name="5">5</a>ופילפוס ירד אל עיר שמרון ויכרז להם את המשיח׃</span> <span class="verse"><a name="6">6</a>ויקשב המון העם בלב אחד אל אמרי פילפוס בשמעם ובראותם את האתות אשר עשה׃</span> <span class="verse"><a name="7">7</a>כי רבים היו אחוזי רוחות הטמאה והרוחות יצאו מהם צעקות בקול גדול ורבים נכי אברים ופסחים וירפאו׃</span> <span class="verse"><a name="8">8</a>ותהי שמחה גדולה בעיר ההיא׃</span> <span class="verse"><a name="9">9</a>ואיש אחד ושמו שמעון היה מלפנים בעיר מכשף ומשמים את עם שמרון באמרו על נפשו כי גדול הוא׃</span> <span class="verse"><a name="10">10</a>ויקשיבו אליו מקטנם ועד גדולם לאמר זה הוא גבורת האלהים הגדולה׃</span> <span class="verse"><a name="11">11</a>ויקשיבו אליו על היותו משמים אותם בכשפיו ימים רבים׃</span> <span class="verse"><a name="12">12</a>ויהי כאשר האמינו לפילפוס בבשרו את מלכות האלהים ואת שם ישוע המשיח ויטבלו אנשים ונשים׃</span> <span class="verse"><a name="13">13</a>ויאמן שמעון גם הוא ויטבל וידבק בפילפוס וירא את האתות והמפתים הגדלים אשר נעשו וישתומם׃</span> <span class="verse"><a name="14">14</a>וישמעו השליחים אשר בירושלים כי קבלה שמרון את דבר האלהים וישלחו אליהם את פטרוס ואת יוחנן׃</span> <span class="verse"><a name="15">15</a>וירדו שמה ויתפללו בעדם אשר יקבלו את רוח הקדש׃</span> <span class="verse"><a name="16">16</a>כי הרוח לא צלחה עד עתה על אחד מהם והם רק נטבלים בשם האדון ישוע׃</span> <span class="verse"><a name="17">17</a>ויסמכו את ידיהם עליהם ויקבלו את רוח הקדש׃</span> <span class="verse"><a name="18">18</a>ויהי בראות שמעון כי בסמיכות ידי השליחים נתן רוח הקדש ויבא לפניהם כסף׃</span> <span class="verse"><a name="19">19</a>ויאמר תנו נא גם לי את היכלת הזאת אשר יקבל את רוח הקדש כל אשר אשים עליו את ידי׃</span> <span class="verse"><a name="20">20</a>ויאמר אליו פטרוס כספך יהי אתך לאבדון יען חשבת לקנות במחיר את מתת האלהים׃</span> <span class="verse"><a name="21">21</a>אין לך חלק וגורל בדבר הזה כי לבבך איננו ישר לפני האלהים׃</span> <span class="verse"><a name="22">22</a>ועתה שוב מרעתך זאת והתחנן אל האלהים אולי תסלח לך מזמת לבבך׃</span> <span class="verse"><a name="23">23</a>כי ראה אנכי כי באת לידי מרורת רוש וחרצבות רשע׃</span> <span class="verse"><a name="24">24</a>ויען שמעון ויאמר העתירו אתם בעדי אל יהוה לבלתי בוא עלי דבר מכל אשר אמריתם׃</span> <span class="verse"><a name="25">25</a>והמה אחרי אשר העידה ודברו את דבר יהוה שבו ירושלים ויבשרו את הבשורה בכפרים רבים אשר לשמרונים׃</span> <span class="verse"><a name="26">26</a>וידבר מלאך יהוה אל פילפוס לאמר קום לך הנגבה על הדרך הירדת מירושלים עזתה והיא חרבה׃</span> <span class="verse"><a name="27">27</a>ויקם וילך והנה איש כושי והוא סריס ושליט לקנדק מלכת כוש וממנה על כל גנזיה אשר עלה אל ירושלים להשתחות׃</span> <span class="verse"><a name="28">28</a>ויהי בשובו והוא ישב על מרכבתו וקרא בספר ישעיה הנביא׃</span> <span class="verse"><a name="29">29</a>ויאמר הרוח אל פילפוס גשה והלוה על המרכבה הזאת׃</span> <span class="verse"><a name="30">30</a>וירץ פילפוס אליה וישמע אתו קרא בספר ישעיה הנביא ויאמר הגם תבין את אשר אתה קורא׃</span> <span class="verse"><a name="31">31</a>ויאמר ואיככה אוכל אם אין איש אשר יורני ויבקש מאת פילפוס לעלות ולשבת אצלו׃</span> <span class="verse"><a name="32">32</a>וענין הכתוב אשר קרא זה הוא כשה לטבח יובל וכרחל לפני גוזזיה נאלמה ולא יפתח פיו׃</span> <span class="verse"><a name="33">33</a>בעצר משפטו לקח ואת דורו מי ישוחח כי נגזרו מארץ חייו׃</span> <span class="verse"><a name="34">34</a>ויען הסריס ויאמר אל פילפוס אשאלה ממך על מי הנביא מדבר את זאת על נפשו או על איש אחר׃</span> <span class="verse"><a name="35">35</a>ויפתח פילפוס את פיו ויחל מן הכתוב הזה ויבשר אותו את ישוע׃</span> <span class="verse"><a name="36">36</a>ויהי בעברם בדרך ויבאו אל מקום מים ויאמר הסריס הנה מים מה ימנעני מהטבל׃</span> <span class="verse"><a name="37">37</a>ויאמר פילפוס אם מאמין אתה בכל לבבך מתר לך ויען ויאמר אני מאמין כי ישוע המשיח בן האלהים הוא׃</span> <span class="verse"><a name="38">38</a>ויצו להעמיד את המרכבה וירדו שניהם אל תוך המים פילפוס והסריס ויטבל אותו׃</span> <span class="verse"><a name="39">39</a>ויהי כי עלו מן המים וישא רוח יהוה את פילפוס ולא יסף הסריס לראותו כי הלך לדרכו שמח׃</span> <span class="verse"><a name="40">40</a>ופילפוס נמצא באשדוד ויעבר ויבשר בכל הערים עד באו לקסרין׃</span> </p></div</div></div></body></html>