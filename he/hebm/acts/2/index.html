<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 2</strong></div><p><span class="verse"><a name="1">1</a>וביום מלאת שבעת השבעות ויתאספו כלם לב אחד׃</span> <span class="verse"><a name="2">2</a>ויהי פתאם קול רעש מן השמים כקול רוח סערה וימלא את כל הבית אשר ישבו בו׃</span> <span class="verse"><a name="3">3</a>ותראינה אליהם לשנות נחלקות ומראיהן כאש ותנוחינה אחת אחת על כל אחד מהם׃</span> <span class="verse"><a name="4">4</a>וימלאו כלם רוח הקדש ויחלו לדבר בלשנות אחרות כאשר נתנם הרוח להטיף׃</span> <span class="verse"><a name="5">5</a>ובירושלים שכנו יהודים אנשי חסד מכל גוי וגוי אשר תחת השמים׃</span> <span class="verse"><a name="6">6</a>ויהי בהיות קול הרעש ההוא ויקבצו עם רב ויהיו נבכים כי איש איש שמע אתם מדברים בשפת עמו׃</span> <span class="verse"><a name="7">7</a>וישתוממו ויתמהו ויאמרו איש אל רעהו הנה כל אלה המדברים הלא גלילים המה׃</span> <span class="verse"><a name="8">8</a>ואיך אנחנו שמעים אתם איש כשפת ארץ מולדתנו׃</span> <span class="verse"><a name="9">9</a>פרתיים ומדים ועילמים וישבי ארם נהרים יהודה וקפודקיה פנטוס ואסיא׃</span> <span class="verse"><a name="10">10</a>פרוגיא ופמפוליא מצרים וחבל לוב אשר על יד קוריני והבאים מרומי גם יהודים גם גרים׃</span> <span class="verse"><a name="11">11</a>כרתים וערבים הנה אנחנו שמעים אתם מספרים בלשנותינו גדלות האלהים׃</span> <span class="verse"><a name="12">12</a>וישתוממו כלם ויבהלו ויאמרו איש אל אחיו מה תהיה זאת׃</span> <span class="verse"><a name="13">13</a>ואחרים לעגו ויאמרו כי מלאי עסיס המה׃</span> <span class="verse"><a name="14">14</a>אז יעמד פטרוס ועשתי העשר עמו וישא את קולו וידבר אליהם אנשי יהודה וישבי ירושלים כלכם זאת תודע לכם והאזינו אל דברי׃</span> <span class="verse"><a name="15">15</a>כי אלה לא שכורים המה כאשר חשבתם כי שעה שלישית ביום עתה׃</span> <span class="verse"><a name="16">16</a>אבל זה הוא האמור על ידי יואל הנביא׃</span> <span class="verse"><a name="17">17</a>והיה באחרית הימים נאם אלהים אשפך את רוחי על כל בשר ונבאו בניכם ובנתיכם ובחוריכם חזינות יראו וזקניכם חלמות יחלמון׃</span> <span class="verse"><a name="18">18</a>וגם על עבדי ועל שפחותי בימים ההמה אשפך את רוחי ונבאו׃</span> <span class="verse"><a name="19">19</a>ונתתי מופתים בשמים ממעל ואתות בארץ מתחת דם ואש ותימרות עשן׃</span> <span class="verse"><a name="20">20</a>השמש יהפך לחשך והירח לדם לפני בוא יום יהוה הגדול והנורא׃</span> <span class="verse"><a name="21">21</a>והיה כל אשר יקרא בשם יהוה ימלט׃</span> <span class="verse"><a name="22">22</a>אנשי ישראל שמעו הדברים האלה ישוע הנצרי האיש אשר נאמן לכם מאת האלהים בגבורות ובמופתים ובאתות אשר האלהים עשה על ידו בתוככם כאשר ידעתם גם אתם׃</span> <span class="verse"><a name="23">23</a>אתו הנמסר על פי עצת האלהים הנחרצה וידיעתו מקום לקחתם ובידי רשעים הוקעתם והרגתם אתו׃</span> <span class="verse"><a name="24">24</a>והאלהים הקימו מן המתים בהתיר את חבלי המות באשר נמנע מן המות לעצר אתו׃</span> <span class="verse"><a name="25">25</a>כי דוד אמר עליו שויתי יהוה לנגדי תמיד כי מימיני בל אמוט׃</span> <span class="verse"><a name="26">26</a>לכן שמח לבי ויגל כבודי אף בשרי ישכן לבטח׃</span> <span class="verse"><a name="27">27</a>כי לא תעזב נפשי לשאול לא תתן חסידך לראות שחת׃</span> <span class="verse"><a name="28">28</a>תודיעני ארחות חיים שבע שמחות את פניך׃</span> <span class="verse"><a name="29">29</a>אנשים אחים הניחו לי ואדברה באזני כלכם על דוד אבינו אשר גם מת גם נקבר וקבורתו אתנו היא עד היום הזה׃</span> <span class="verse"><a name="30">30</a>והוא בהיותו נביא ומדעתו את השבועה אשר נשבע לו האלהים להקים את המשיח כפי הבשר מפרי חלציו להושיבו על כסאו׃</span> <span class="verse"><a name="31">31</a>לכן בחזותו מראש דבר על תקומת המשיח כי לא נעזבה נפשו לשאול וגם בשרו לא ראה שחת׃</span> <span class="verse"><a name="32">32</a>את ישוע זה הקים אלהים מן המתים ואנחנו כלנו עדיו׃</span> <span class="verse"><a name="33">33</a>ועתה אחרי הנשאו בימין האלהים לקח מאת האב את הבטחת רוח הקדש וישפך את אשר אתם ראים ושמעים׃</span> <span class="verse"><a name="34">34</a>כי דוד לא עלה השמימה והנה הוא אמר נאם יהוה לאדני שב לימיני׃</span> <span class="verse"><a name="35">35</a>עד אשית איביך הדם לרגליך׃</span> <span class="verse"><a name="36">36</a>לכן ידע נא בית ישראל כלו כי לאדון ולמשיח שמו האלהים את ישוע זה אשר צלבתם׃</span> <span class="verse"><a name="37">37</a>ויהי כשמעם התעצבו אל לבם ויאמרו אל פטרוס ואל שאר השליחים אנשים אחים מה עלינו לעשות׃</span> <span class="verse"><a name="38">38</a>ויאמר פטרוס אליהם שובו מדרכיכם והטבלו כל איש מכם על שם ישוע המשיח לסליחת חטאיכם וקבלתם את מתנת רוח הקדש׃</span> <span class="verse"><a name="39">39</a>כי לכם ההבטחה ולבניכם ולכל הרחוקים לכל אשר קרא יהוה אלהינו׃</span> <span class="verse"><a name="40">40</a>ויעד עוד בהם באמרים אחרים הרבה ויזהר אתם לאמר המלטו נא מדור תהפכות הזה׃</span> <span class="verse"><a name="41">41</a>ויקבלו את דברו בשמחה ויטבלו וביום ההוא נוספו כשלשת אלפי נפש׃</span> <span class="verse"><a name="42">42</a>ויהיו שקדים על תורת השליחים ועל ההתחברות ועל בציעת הלחם ועל התפלה׃</span> <span class="verse"><a name="43">43</a>ותפל אימה על כל נפש ומופתים רבים ואתות נעשו על ידי השליחים בירושלים׃</span> <span class="verse"><a name="44">44</a>וכל המאמינים התאחדו יחד ויהי להם הכל בשתפות׃</span> <span class="verse"><a name="45">45</a>ואת אחזתם ואת רכושם מכרו ויחלקו אתם לכלם לאיש איש די מחסורו׃</span> <span class="verse"><a name="46">46</a>ויום יום היו שקדים במקדש לב אחד ויבצעו את הלחם בבית בבית׃</span> <span class="verse"><a name="47">47</a>ויאכלו מזונם בגילה ובתם לבב וישבחו את האלהים וימצאו חן בעיני כל העם והאדון הוסיף יום יום על העדה את הנושעים׃</span> </p></div</div></div></body></html>