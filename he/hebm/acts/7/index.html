<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 7</strong></div><p><span class="verse"><a name="1">1</a>ויאמר הכהן הגדול האמת הוא אשר דברו׃</span> <span class="verse"><a name="2">2</a>ויען ויאמר אנשים אחים ואבות שמעו אלהי הכבוד נראה אל אברהם אבינו בהיותו בארם נהרים לפני שבתו בחרן׃</span> <span class="verse"><a name="3">3</a>ויאמר אליו לך לך מארצך וממולדתך ובא אל הארץ אשר אראך׃</span> <span class="verse"><a name="4">4</a>ויצא מארץ כשדים וישב בחרן ואחרי מות אביו העביר אתו משם אל הארץ הזאת אשר אתם ישבים בה עתה׃</span> <span class="verse"><a name="5">5</a>ולא נתן לו נחלה בה אף לא מדרך כף רגל ויבטח לתתה לאחזה לו ולזרעו אחריו ועוד לא היה לו בן׃</span> <span class="verse"><a name="6">6</a>ויאמר לו אלהים כי גר יהיה זרעו בארץ לא להם ועבדום וענו אתם ארבע מאות שנה׃</span> <span class="verse"><a name="7">7</a>וגם את הגוי אשר יעבדו דן אנכי אמר אלהים ואחרי כן יצאו ויעבדוני במקום הזה׃</span> <span class="verse"><a name="8">8</a>ויתן לו את ברית המילה ובכן הוליד את יצחק וימל אתו ביום השמיני ויצחק הוליד את יעקב ויעקב הוליד את שנים עשר האבות׃</span> <span class="verse"><a name="9">9</a>ויקנאו האבות ביוסף וימכרו אותו מצרימה ואלהים היה עמו׃</span> <span class="verse"><a name="10">10</a>ויצילהו מכל צרותיו ויתן לו חן וחכמה לפני פרעה מלך מצרים וישימהו שליט על מצרים ועל כל ביתו׃</span> <span class="verse"><a name="11">11</a>ויהי רעב על כל ארץ מצרים וכנען וצרה גדולה ואבותינו לא מצאו אכל׃</span> <span class="verse"><a name="12">12</a>וישמע יעקב כי יש שבר במצרים וישלח שמה את אבותינו בפעם הראשונה׃</span> <span class="verse"><a name="13">13</a>ובפעם השנית התודע יוסף אל אחיו ומולדת יוסף נגלתה לפרעה׃</span> <span class="verse"><a name="14">14</a>וישלח יוסף ויקרא ליעקב אביו ולכל משפחתו בשבעים וחמש נפש׃</span> <span class="verse"><a name="15">15</a>וירד יעקב מצרימה וימת הוא ואבותינו׃</span> <span class="verse"><a name="16">16</a>ויובאו שכמה ויושמו בקבר אשר קנה אברהם בכספו מיד בני חמור אבי שכם׃</span> <span class="verse"><a name="17">17</a>ויהי כאשר קרבה עת ההבטחה אשר נשבע אלהים לאברהם ויגדל העם וירב במצרים׃</span> <span class="verse"><a name="18">18</a>עד כי קם מלך אחר אשר לא ידע את יוסף׃</span> <span class="verse"><a name="19">19</a>וזה התחכם למשפחתנו וירע לאבותינו ויצו אתם להשליך את עלליהם אל פני השדה לבלתי החיותם׃</span> <span class="verse"><a name="20">20</a>בעת ההיא נולד משה ויהי טוב לאלהים ויהי אמון בבית אביו שלשה ירחים׃</span> <span class="verse"><a name="21">21</a>וכאשר השלך אספה אתו בת פרעה ותגדלהו לה לבן׃</span> <span class="verse"><a name="22">22</a>וילמד משה בכל חכמת מצרים ויהי גבור בדברים ובמעשים׃</span> <span class="verse"><a name="23">23</a>ובמלאת לו ארבעים שנה עלה על לבו לפקד את אחיו בני ישראל׃</span> <span class="verse"><a name="24">24</a>וירא איש אחד מעשק חנם ויושע לו ויקם נקמת המכה בהכותו את המצרי׃</span> <span class="verse"><a name="25">25</a>ויחשב בלבבו כי יבינו אחיו אשר על ידו יתן האלהים להם תשועה והם לא הבינו׃</span> <span class="verse"><a name="26">26</a>ויהי ביום השני ויבא בתוכם והם נצים ויבקש לעשות שלום ביניהם לאמר אנשים אחים אתם ולמה תעשקו איש את אחיו׃</span> <span class="verse"><a name="27">27</a>והעשק את רעהו הדפו לאמר מי שמך לאיש שר ושפט עלינו׃</span> <span class="verse"><a name="28">28</a>הלהרגני אתה אמר כאשר הרגת אתמל את המצרי׃</span> <span class="verse"><a name="29">29</a>ויברח משה על הדבר הזה ויהי גר בארץ מדין ויולד שם שני בנים׃</span> <span class="verse"><a name="30">30</a>ובמלאת ארבעים שנה נראה אליו מלאך יהוה במדבר הר סיני בלבת אש מתוך הסנה׃</span> <span class="verse"><a name="31">31</a>וירא משה ויתמה על המראה ובסורו לראות ויהי קול יהוה אליו׃</span> <span class="verse"><a name="32">32</a>אנכי אלהי אבותיך אלהי אברהם אלהי יצחק ואלהי יעקב ויחרד משה ויירא מהביט׃</span> <span class="verse"><a name="33">33</a>ויאמר אליו יהוה של נעליך מעל רגליך כי המקום אשר אתה עומד עליו אדמת קדש הוא׃</span> <span class="verse"><a name="34">34</a>ראה ראיתי את עני עמי אשר במצרים ואת נאקתם שמעתי וארד להצילם ועתה לכה ואשלחך מצרימה׃</span> <span class="verse"><a name="35">35</a>הוא משה אשר כחשו בו לאמר מי שמך לשר ושפט אתו שלח האלהים לשר וגאל ביד המלאך הנראה אליו בסנה׃</span> <span class="verse"><a name="36">36</a>והוא הוציאם ויעש אתות ומפתים בארץ מצרים ובים סוף ובמדבר ארבעים שנה׃</span> <span class="verse"><a name="37">37</a>הוא משה אשר אמר אל בני ישראל נביא מקרב אחיכם כמני יקים לכם יהוה אלהיכם אליו תשמעון׃</span> <span class="verse"><a name="38">38</a>הוא אשר היה בקהל במדבר עם המלאך הדבר אליו בהר סיני ועם אבותינו ואשר קבל דברים חיים לתת לנו׃</span> <span class="verse"><a name="39">39</a>הוא אשר אבותינו לא אבו לשמע לו כי אם מאסו אתו ולבבם פנה מצרימה׃</span> <span class="verse"><a name="40">40</a>ויאמרו אל אהרן עשה לנו אלהים אשר ילכו לפנינו כי זה משה אשר העלנו מארץ מצרים לא ידענו מה היה לו׃</span> <span class="verse"><a name="41">41</a>ויעשו עגל בימים ההם ויזבחו זבחים לאליל וישמחו במעשה ידיהם׃</span> <span class="verse"><a name="42">42</a>ויפן מהם האלהים ויתנם לעבד את צבא השמים כאשר כתוב בספר הנביאים הזבחים ומנחה הגשתם לי במדבר ארבעים שנה בית ישראל׃</span> <span class="verse"><a name="43">43</a>ונשאתם את סכת מלכם ואת כוכב אלהיכם רמפן הצלמים אשר עשיתם להשתחות להם והגליתי אתכם מהלאה לבבל׃</span> <span class="verse"><a name="44">44</a>משכן העדות היה לאבותינו במדבר כאשר צוה המדבר אל משה לעשות אתו כתבנית אשר ראה׃</span> <span class="verse"><a name="45">45</a>ואבותינו לקחהו וגם הביאהו אתם הם ויהושע ברשתם את ארצות הגוים אשר גרש אתם אלהים מפני אבותינו עד ימי דוד׃</span> <span class="verse"><a name="46">46</a>והוא מצא חן בעיני אלהים וישאל למצא משכנות לאלהי יעקב׃</span> <span class="verse"><a name="47">47</a>ושלמה בנה לו בית׃</span> <span class="verse"><a name="48">48</a>אבל העליון לא ישכן בהיכלות מעשי ידים כאשר אמר הנביא׃</span> <span class="verse"><a name="49">49</a>השמים כסאי והארץ הדם רגלי אי זה בית אשר תבנו לי אמר יהוה ואי זה מקום מנוחתי׃</span> <span class="verse"><a name="50">50</a>הלא את כל אלה ידי עשתה׃</span> <span class="verse"><a name="51">51</a>קשי ערף וערלי לב ואזנים ממרים הייתם תמיד ברוח הקדש כאבותיכם גם אתם׃</span> <span class="verse"><a name="52">52</a>מי מהנביאים אשר לא רדפוהו אבותיכם אף המיתו את המבשרים מקדם ביאת הצדיק אשר עתה הייתם אתם מוסריו ומרצחיו׃</span> <span class="verse"><a name="53">53</a>אתם אשר קבלתם את התורה על ידי מלאכות המלאכים ולא שמרתם אותה׃</span> <span class="verse"><a name="54">54</a>ויהי כשמעם את אלה התרגזו בלבבם ויחרקו עליו שניהם׃</span> <span class="verse"><a name="55">55</a>והוא מלא רוח הקדש ויבט השמימה וירא את כבוד אלהים ואת ישוע נצב לימין האלהים׃</span> <span class="verse"><a name="56">56</a>ויאמר הנני ראה את השמים נפתחים ואת בן האדם נצב לימין האלהים׃</span> <span class="verse"><a name="57">57</a>ויצעקו בקול גדול ויאטמו את אזניהם ויתנפלו עליו כלם יחד׃</span> <span class="verse"><a name="58">58</a>וידחפהו חוצה לעיר ויסקלו אתו באבנים והעדים פשטו את בגדיהם לרגלי בחור אחד ושמו שאול׃</span> <span class="verse"><a name="59">59</a>ויסקלו את אסטפנוס והוא משוע ואמר אדני ישוע קבל את רוחי׃</span> <span class="verse"><a name="60">60</a>ויכרע על ברכיו ויצעק בקול גדול יהוה אל תשמר להם את החטא הזה ויהי אחרי דברו כדבר הזה ויישן׃</span> </p></div</div></div></body></html>