<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/acts/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/acts">Acts</a> &gt <strong>Chapter 11</strong></div><p><span class="verse"><a name="1">1</a>וישמעו השליחים והאחים אשר ביהודה כי קבלו גם הגוים את דבר האלהים׃</span> <span class="verse"><a name="2">2</a>ויהי כאשר עלה פטרוס ירושלים ויריבו עמו בני המילה לאמר׃</span> <span class="verse"><a name="3">3</a>אל אנשים אשר להם ערלה באת ותאכל אתם לחם׃</span> <span class="verse"><a name="4">4</a>ויחל פטרוס ויספר להם את כל אשר קרהו לאמר׃</span> <span class="verse"><a name="5">5</a>מתפלל הייתי בעיר יפו וארדם וארא מראה והנה כלי כדמות מטפחת בד גדולה יורד מן השמים ותורד בארבע כנפותיה ותבא עדי׃</span> <span class="verse"><a name="6">6</a>והסתכלתי בה ואבין וארא את בהמת הארץ ואת החיה ורמש האדמה ועוף השמים׃</span> <span class="verse"><a name="7">7</a>ואשמע גם קול האמר אלי קום פטרוס זבח ואכל׃</span> <span class="verse"><a name="8">8</a>ואמר חלילה לי אדני כי כל פגול וטמא לא בא בפי מעולם׃</span> <span class="verse"><a name="9">9</a>ויענני הקול שנית מן השמים ויאמר את אשר טהר האלהים אתה אל תטמאנו׃</span> <span class="verse"><a name="10">10</a>וכן היה שלש פעמים והכל שב והעלה השמימה׃</span> <span class="verse"><a name="11">11</a>והנה כרגע שלשה אנשים עמדים על פתח הבית אשר אנכי שם והמה שלוחים אלי מקסרין׃</span> <span class="verse"><a name="12">12</a>ויאמר אלי הרוח ללכת אתם ולבלתי התמהמה וילכו אתי גם ששת האחים האלה ונבוא אל בית האיש׃</span> <span class="verse"><a name="13">13</a>ויגד לנו את אשר ראה המלאך נצב בביתו ואמר אליו שלח אל יפו אנשים וקרא אליך את שמעון המכנה פטרוס׃</span> <span class="verse"><a name="14">14</a>והוא ידבר אליך דברים אשר תושע בהם אתה וכל ביתך׃</span> <span class="verse"><a name="15">15</a>וכאשר החלותי לדבר צלחה עליהם רוח הקדש כאשר צלחה עלינו בתחלה׃</span> <span class="verse"><a name="16">16</a>ואזכר את דבר האדון אשר אמר יוחנן הטביל במים ואתם תטבלו ברוח הקדש׃</span> <span class="verse"><a name="17">17</a>ועתה אם מתנה אחת נתן האלהים להם ולנו המאמינים באדון ישוע המשיח מי אנכי כי אעצר לאלהים׃</span> <span class="verse"><a name="18">18</a>ויהי כשמעם זאת ויחרישו ויהללו את האלהים ויאמרו אכן גם לגוים נתן האלהים התשובה לחיים׃</span> <span class="verse"><a name="19">19</a>והנפוצים מפני הצרה אשר היתה על אודת אסטפנוס הלכו ובאו עד פינוקיא וקפרוס ואנטיוכיא ולא דברו את הדבר כי אם אל היהודים לבדם׃</span> <span class="verse"><a name="20">20</a>ויהי בתוכם אנשי קפרוס וקוריני אשר באו אל אנטיוכיא וידברו גם אל היונים ויבשרו אתם את האדון ישוע׃</span> <span class="verse"><a name="21">21</a>ותהי עמהם יד יהוה ומספר רב האמינו וישובו אל האדון׃</span> <span class="verse"><a name="22">22</a>וישמע הדבר באזני הקהלה אשר בירושלים וישלחו את בר נבא אל אנטיוכיא׃</span> <span class="verse"><a name="23">23</a>ויבא שמה וישמח כראתו את חסד האלהים ויזהר את כלם לדבקה באדון בלב נכון׃</span> <span class="verse"><a name="24">24</a>כי איש טוב היה ומלא רוח הקדש ואמונה ויאספו לאדון עם רב׃</span> <span class="verse"><a name="25">25</a>וילך בר נבא משם אל טרסוס לבקש את שאול וימצא אתו ויביאהו אל אנטיוכיא׃</span> <span class="verse"><a name="26">26</a>ויהיו ישבים יחד בקהלה שנה תמימה ומלמדים עם רב אז הוחל באנטיוכיא לקרא את התלמידים בשם משיחיים׃</span> <span class="verse"><a name="27">27</a>ויהי בימים ההם ויבאו נביאים מירושלים אל אנטיוכיא׃</span> <span class="verse"><a name="28">28</a>ויקם אחד מהם ושמו אגבוס ויגד על פי הרוח כי רעב גדול יבוא על כל ישבי תבל ויהי כן בימי קלודיוס׃</span> <span class="verse"><a name="29">29</a>ויועצו התלמידים לשלח איש איש מאשר תשיג ידו לעזרת האחים הישבים ביהודה׃</span> <span class="verse"><a name="30">30</a>וכן גם עשו וישלחו אל הזקנים על ידי בר נבא ושאול׃</span> </p></div</div></div></body></html>