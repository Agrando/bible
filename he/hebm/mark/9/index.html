<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mark/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mark">Mark</a> &gt <strong>Chapter 9</strong></div><p><span class="verse"><a name="1">1</a>ויאמר אליהם אמן אמר אני לכם כי יש מן העמדים פה אשר לא יטעמו מות עד כי יראו מלכות האלהים באה בגבורה׃</span> <span class="verse"><a name="2">2</a>ואחרי ששת ימים לקח ישוע את פטרוס ואת יעקב ואת יוחנן ויעלם על הר גבה אתו לבדם וישתנה לעיניהם׃</span> <span class="verse"><a name="3">3</a>ובגדיו נהיו מזהירים לבנים מאד כשלג אשר לא יוכל כובס בארץ להלבין כמוהם׃</span> <span class="verse"><a name="4">4</a>וירא אליהם אליהו ומשה מדברים עם ישוע׃</span> <span class="verse"><a name="5">5</a>ויען פטרוס ויאמר אל ישוע רבי טוב היותנו פה נעשה נא שלש סכות לך אחת ולמשה אחת ולאליהו אחת׃</span> <span class="verse"><a name="6">6</a>כי לא ידע מה ידבר כי היו נבהלים׃</span> <span class="verse"><a name="7">7</a>ויהי ענן סוכך עליהם ויצא מן הענן קול אמר זה בני ידידי אליו שמעו׃</span> <span class="verse"><a name="8">8</a>והמה הביטו כה וכה פתאם ולא ראו עוד איש בלתי את ישוע לבדו אתם׃</span> <span class="verse"><a name="9">9</a>וירדו מן ההר ויזהירם לבלתי הגיד לאיש את אשר ראו עד כי יקום בן האדם מן המתים׃</span> <span class="verse"><a name="10">10</a>וישמרו את הדבר בלבבם וידרשו לדעת מה היא התקומה מן המתים׃</span> <span class="verse"><a name="11">11</a>וישאלהו לאמר מה זה אמרים הסופרים כי אליהו בוא יבוא בראשונה׃</span> <span class="verse"><a name="12">12</a>ויען ויאמר להם הנה אליהו בא בראשונה וישיב את הכל ומה כתוב על בן האדם הלא כי יענה הרבה וימאס׃</span> <span class="verse"><a name="13">13</a>אבל אמר אני לכם גם בא אליהו וגם עשו לו כרצונם כאשר כתוב עליו׃</span> <span class="verse"><a name="14">14</a>ויהי כבואו אל התלמידים וירא עם רב סביבותם וסופרים מתוכחים אתם׃</span> <span class="verse"><a name="15">15</a>וכל העם כראותם אתו כן תמהו וירוצי אליו וישאלו לו לשלום׃</span> <span class="verse"><a name="16">16</a>וישאל את הסופרים מה אתם מתוכחים עמהם׃</span> <span class="verse"><a name="17">17</a>ויען אחד מן העם ויאמר רבי הבאתי אליך את בני אשר רוח אלם בקרבו׃</span> <span class="verse"><a name="18">18</a>והיה בכל מקום אשר יאחזהו הוא מרצץ אתו וירד רירו וחרק את שניו ויבש גופו ואמר אל תלמידיך לגרשו ולא יכלו׃</span> <span class="verse"><a name="19">19</a>ויען ויאמר להם הוי דור בלתי מאמין עד מתי אהיה עמכם עד מתי אסבל אתכם הביאו אתו לפני׃</span> <span class="verse"><a name="20">20</a>ויביאהו לפניו ויהי כאשר ראהו הרוח וירוצצנו פתאם ויפל ארצה ויתגולל ויורד רירו׃</span> <span class="verse"><a name="21">21</a>וישאל את אביו כמה ימים היתה לו זאת ויאמר מימי נעוריו׃</span> <span class="verse"><a name="22">22</a>ופעמים רבות הפיל אתו גם באש גם במים להאבידו אך אם יכל תוכל רחם עלינו ועזרנו׃</span> <span class="verse"><a name="23">23</a>ויאמר אליו ישוע לאמר אם תוכל להאמין כל יוכל המאמין׃</span> <span class="verse"><a name="24">24</a>ויתן אבי הילד את קלו בבכי ויאמר אני מאמין עזר נא לחסרון אמונתי׃</span> <span class="verse"><a name="25">25</a>וירא ישוע את העם מתקבץ אליו ויגער ברוח הטמא לאמר רוח אלם וחרש אני מצוך צא ממנו ואל תסף לבוא בו עוד׃</span> <span class="verse"><a name="26">26</a>ויצעק וירצץ אתו מאד ויצא ויהי כמת עד אשר אמרו רבים כי גוע׃</span> <span class="verse"><a name="27">27</a>ויחזק ישוע בידו ויניעהו ויקם׃</span> <span class="verse"><a name="28">28</a>ויהי כאשר בא הביתה וישאלהו תלמידיו בהיותם לבדם אתו מדוע אנחנו לא יכלנו לגרשו׃</span> <span class="verse"><a name="29">29</a>ויאמר אליהם המין הזה יצא לא יצא כי אם בתפלה ובצום׃</span> <span class="verse"><a name="30">30</a>ויצאו משם ויעברו בגליל ולא אבה להודע לאיש׃</span> <span class="verse"><a name="31">31</a>כי היה מלמד את תלמידיו לאמר אליהם כי עתיד בן האדם להמסר בידי בני אדם ויהרגהו ואחרי אשר נהרג יקום ביום השלישי׃</span> <span class="verse"><a name="32">32</a>והם לא הבינו את הדבר וייראו לשאל אותו׃</span> <span class="verse"><a name="33">33</a>ויבא אל כפר נחום ובהיותו בבית וישאל אותם מה התוכחתם איש עם רעהו בדרך׃</span> <span class="verse"><a name="34">34</a>ויחרישו כי התעשקו בדרך מי הוא הגדול בהם׃</span> <span class="verse"><a name="35">35</a>וישב ויקרא אל שנים העשר ויאמר אליהם איש כי יחפץ להיות הראשון הוא יהיה האחרון לכלם ומשרת כלם׃</span> <span class="verse"><a name="36">36</a>ויקח ילד ויעמידהו בתוכם ויחבקהו ויאמר להם׃</span> <span class="verse"><a name="37">37</a>כל אשר יקבל בשמי ילד אחד כזה הוא מקבל אותי וכל אשר אותי יקבל איננו מקבל אותי כי אם את אשר שלחני׃</span> <span class="verse"><a name="38">38</a>ויען יוחנן ויאמר אליו רבי ראינו איש מגרש שדים בשמך ואיננו הולך אחרינו ונכלאנו יען אשר לא הלך אחרינו׃</span> <span class="verse"><a name="39">39</a>ויאמר ישוע אל תכלאהו כי אין איש עשה גבורה בשמי ויוכל במהרה לדבר בי רעה׃</span> <span class="verse"><a name="40">40</a>כי כל אשר איננו נגדנו הוא בעדנו׃</span> <span class="verse"><a name="41">41</a>כי כל המשקה אתכם כוס מים בשמי על אשר אתם למשיח אמן אמר אני לכם כי לא יאבד שכרו׃</span> <span class="verse"><a name="42">42</a>וכל המכשיל אחד הקטנים המאמינים בי טוב לו שיתלה פלח רכב על צוארו והשלך בים׃</span> <span class="verse"><a name="43">43</a>ואם ידך תכשילך קצץ אתה טוב לך לבוא קטע לחיים מהיות לך שתי ידים ותלך אל גיהנם אל האש אשר לא תכבה׃</span> <span class="verse"><a name="44">44</a>אשר שם תולעתם לא תמות ואשם לא תכבה׃</span> <span class="verse"><a name="45">45</a>ואם רגלך תכשילך קצץ אתה טוב לך לבוא פסח לחיים מהיות לך שתי רגלים ותשלך לגיהנם אל האש אשר לא תכבה׃</span> <span class="verse"><a name="46">46</a>אשר שם תולעתם לא תמות ואשם לא תכבה׃</span> <span class="verse"><a name="47">47</a>ואם עינך תכשילך עקר אתה טוב לך לבוא אל מלכות האלהים בעין אחת מהיות לך שתי עינים ותשלך לגיהנם׃</span> <span class="verse"><a name="48">48</a>אשר שם תולעתם לא תמות ואשם לא תכבה׃</span> <span class="verse"><a name="49">49</a>כי כל איש באש ימלח וכל קרבן במלח ימלח׃</span> <span class="verse"><a name="50">50</a>טוב המלח ואם המלח יהיה תפל במה תתקנו אותו יהי לכם מלח בקרבכם ויהי שלום ביניכם׃</span> </p></div</div></div></body></html>