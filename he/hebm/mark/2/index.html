<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mark/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mark">Mark</a> &gt <strong>Chapter 2</strong></div><p><span class="verse"><a name="1">1</a>ויהי מקץ ימים בשובו אל כפר נחום וישמעו כי הוא בבית׃</span> <span class="verse"><a name="2">2</a>ויאספו רבים מהרה עד אפס מקום לעמד אף מחוץ לפתח וידבר אליהם את הדבר׃</span> <span class="verse"><a name="3">3</a>ויבאו אליו אנשים נשאים איש נכה אברים וישאהו בארבעה׃</span> <span class="verse"><a name="4">4</a>ולא יכלו לגשת אליו מפני העם ויסירו את הגג במקום אשר היה שם ויחתרו חתירה ויורידו את המשכב אשר שכב עליה נכה האברים׃</span> <span class="verse"><a name="5">5</a>ויהי כראות ישוע את אמונתם ויאמר אל נכה האברים בני נסלחו לך חטאתיך׃</span> <span class="verse"><a name="6">6</a>ויהיו מן הסופרים ישבים שם וחשבים בלבם לאמר׃</span> <span class="verse"><a name="7">7</a>מה ידבר זה גדופים כאלה מי יוכל לסלח חטאים בלתי האלהים לבדו׃</span> <span class="verse"><a name="8">8</a>וידע ישוע ברוחו כי ככה חשבו בלבבם ויאמר אליהם מדוע תחשבו כאלה בלבבכם׃</span> <span class="verse"><a name="9">9</a>מה הנקל האמר אל נכה האברים נסלחו לך חטאתיך אם אמור קום שא את משכבך והתהלך׃</span> <span class="verse"><a name="10">10</a>אך למען תדעון כי לבן האדם יש השלטן לסלח חטאים בארץ ויאמר אל נכה האברים׃</span> <span class="verse"><a name="11">11</a>לך אני אמר קום שא את משכבך ולך אל ביתך׃</span> <span class="verse"><a name="12">12</a>ויקם פתאם וישא את משכבו ויצא לעיני כלם עד כי השתממו כלם וישבחו את האלהים לאמר מעולם לא ראינו כזאת׃</span> <span class="verse"><a name="13">13</a>וישב לצאת אל יד הים ויבאו אליו כל העם וילמדם׃</span> <span class="verse"><a name="14">14</a>ויהי בעברו וירא את לוי בן חלפי ישב בבית המכס ויאמר אליו לכה אחרי ויקם וילך אחריו׃</span> <span class="verse"><a name="15">15</a>ויהי כאשר הסב בביתו ויסבו מוכסים וחטאים רבים עם ישוע ועם תלמידיו כי רבים היו ההלכים אחריו׃</span> <span class="verse"><a name="16">16</a>והסופרים והפרושים ראו אתו אכל עם המוכסים והחטאים ויאמרו אל תלמידיו למה זה עם החטאים והמוכסים אכל רבכם׃</span> <span class="verse"><a name="17">17</a>וישמע ישוע ויאמר החזקים אינם צריכים לרפא כי אם החלים לא באתי לקרא הצדיקים כי אם החטאים לתשובה׃</span> <span class="verse"><a name="18">18</a>ותלמידי יוחנן והפרושים היו צמים ויבאו ויאמרו אליו מדוע תלמידי יוחנן ותלמידי הפרושים צמים ותלמידיך אינם צמים׃</span> <span class="verse"><a name="19">19</a>ויאמר אליהם ישוע איך יוכלו בני החפה לצום בעוד החתן עמהם כל ימי היות החתן עמהם לא יוכלו לצום׃</span> <span class="verse"><a name="20">20</a>הנה ימים באים ולקח מאתם החתן ואז יצומו בימים ההם׃</span> <span class="verse"><a name="21">21</a>אין תפר מטלית בגד חדש על שמלה בלה כי אז ינתק מלויו החדש מן הבלה ותרע הקריעה׃</span> <span class="verse"><a name="22">22</a>ואין נתן יין חדש בנאדות בלים כי אז יבקע היין את הנאדות והיין ישפך והנאדות יאבדו אבל בנאדות חדשים ינתן היין החדש׃</span> <span class="verse"><a name="23">23</a>ויהי כעברו בשבת בין הקמה ויחלו תלמידיו לקטף מלילת בלכתם׃</span> <span class="verse"><a name="24">24</a>ויאמרו אליו הפרושים ראה מה המה עשים בשבת דבר אשר לא יעשה׃</span> <span class="verse"><a name="25">25</a>ויאמר אליהם הכי לא קראתם את אשר עשה דוד בהיתו חסר ורעב הוא ואשר היו אתו׃</span> <span class="verse"><a name="26">26</a>כי בא אל בית אלהים בימי אביתר הכהן הגדול ויאכל את לחם הפנים אשר לא נכון לאכלה כי אם לכהנים ויתן גם לאנשים אשר אתו׃</span> <span class="verse"><a name="27">27</a>ויאמר אליהם השבת נעשה בעבור האדם ולא האדם בעבור השבת׃</span> <span class="verse"><a name="28">28</a>לכן בן האדם אדון הוא גם לשבת׃</span> </p></div</div></div></body></html>