<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mark/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mark">Mark</a> &gt <strong>Chapter 8</strong></div><p><span class="verse"><a name="1">1</a>ויהי בימים ההם בהקבץ עם רב ואין להם מה יאכלו ויקרא אל תלמידיו ויאמר אליהם׃</span> <span class="verse"><a name="2">2</a>נכמרו רחמי על העם כי זה שלשת ימים עמדו עמדי ואין להם לחם לאכל׃</span> <span class="verse"><a name="3">3</a>והיה בשלחי אותם רעבים לבתיהם יתעלפו בדרך כי יש מהם אשר באו ממרחק׃</span> <span class="verse"><a name="4">4</a>ויענו אתו תלמידיו מאין יוכל איש להשביע את אלה פה במדבר לחם׃</span> <span class="verse"><a name="5">5</a>וישאל אותם כמה ככרות לחם יש לכם ויאמרו שבע׃</span> <span class="verse"><a name="6">6</a>ויצו את העם לשבת לארץ ויקח את שבע ככרות הלחם ויברך ויפרס ויתן אותם לתלמידיו לשום לפניהם וישימו לפני העם׃</span> <span class="verse"><a name="7">7</a>ויהי להם מעט דגים קטנים ויברך ויאמר לשום לפניהם גם את אלה׃</span> <span class="verse"><a name="8">8</a>ויאכלו וישבעו וישאו מן הפתותים הנותרים שבעת דודים׃</span> <span class="verse"><a name="9">9</a>והאכלים היו כארבעת אלפי איש וישלחם׃</span> <span class="verse"><a name="10">10</a>אז ירד באניה עם תלמידיו ויבא אל גלילות דלמונתא׃</span> <span class="verse"><a name="11">11</a>ויצאו הפרושים ויחלו להתוכח אתו וישאלו מעמו אות מן השמים והם מנסים אתו׃</span> <span class="verse"><a name="12">12</a>ויאנח ברוחו ויאמר מה הדור הזה מבקש לו אות אמן אמר אני לכם אם ינתן אות לדור הזה׃</span> <span class="verse"><a name="13">13</a>ויעזב אותם וירד באניה וישב ויעבר אל עבר הים׃</span> <span class="verse"><a name="14">14</a>וישכחו לקחת אתם לחם ולא היה להם באניה בלתי אם ככר לחם אחת׃</span> <span class="verse"><a name="15">15</a>ויזהר אותם לאמר ראו השמרו לכם משאר הפרושים ומשאר הורדוס׃</span> <span class="verse"><a name="16">16</a>ויחשבו ויאמרו איש אל רעהו על כי לחם אין אתנו׃</span> <span class="verse"><a name="17">17</a>וידע ישוע ויאמר להם מה תחשבו על כי לחם אין לכם העוד לא תשכילו ולא תבינו ולבכם עודנו מטמטם׃</span> <span class="verse"><a name="18">18</a>עינים לכם ולא תראו ואזנים לכם ולא תשמעו ולא תזכרו׃</span> <span class="verse"><a name="19">19</a>כאשר פרסתי את חמשת ככרות הלחם לחמשת אלפי איש כמה סלים מלאי פתותים נשאתם ויאמרו אליו שנים עשר׃</span> <span class="verse"><a name="20">20</a>ובשבע לארבעת אלפי איש כמה דודים מלאי פתותים נשאתם ויאמרו אליו שבעה׃</span> <span class="verse"><a name="21">21</a>ויאמר אליהם איך לא תבינו׃</span> <span class="verse"><a name="22">22</a>ויבא אל בית צידה ויביאו אליו איש עור ויתחננו לו לגעת בו׃</span> <span class="verse"><a name="23">23</a>ויאחז ביד העור ויוליכהו אל מחוץ לכפר וירק בעיניו וישם את ידיו עליו וישאלהו לאמר הראה אתה דבר׃</span> <span class="verse"><a name="24">24</a>ויבט ויאמר אראה את בני האדם כי מתהלכים כאילנות אני ראה׃</span> <span class="verse"><a name="25">25</a>ויוסף לשום את ידיו על עיניו ותפקחנה עיניו וירפא וירא הכל היטב עד למרחוק׃</span> <span class="verse"><a name="26">26</a>וישלחהו אל ביתו לאמר אל תבא בתוך הכפר ואל תדבר לאיש בכפר׃</span> <span class="verse"><a name="27">27</a>ויצא ישוע ותלמידיו ללכת אל כפרי קיסרין של פילפוס ויהי בדרך וישאל את תלמידיו ויאמר אליהם מה אמרים עלי האנשים מי אני׃</span> <span class="verse"><a name="28">28</a>ויענו ויאמרו יוחנן המטביל ויש אמרים אליהו ואחרים אמרים אחד מן הנביאים׃</span> <span class="verse"><a name="29">29</a>וישאל אתם לאמר ואתם מה תאמרו עלי מי אני ויען פטרוס ויאמר אליו אתה הוא המשיח׃</span> <span class="verse"><a name="30">30</a>ויצו אתם בגערה לבלתי דבר עליו לאיש׃</span> <span class="verse"><a name="31">31</a>ויחל ללמדם כי צריך בן האדם לענות הרבה וימאס על ידי הזקנים והכהנים הגדולים והסופרים ויומת ומקצה שלשת ימים קום יקום׃</span> <span class="verse"><a name="32">32</a>והוא בגלוי דבר את הדבר הזה ויקחהו פטרוס ויחל לגער בו׃</span> <span class="verse"><a name="33">33</a>ויפן אחריו ויבט את תלמידיו ויגער בפטרוס לאמר סור מעל פני השטן כי אין לבך לדברי האלהים כי אם לדברי האדם׃</span> <span class="verse"><a name="34">34</a>ויקרא אל העם ואל תלמידיו ויאמר אליהם החפץ ללכת אחרי יכחש בנפשו וישא את צלבו וילך אחרי׃</span> <span class="verse"><a name="35">35</a>כי כל אשר יחפץ להושיע את נפשו תאבד נפשו ממנו וכל אשר תאבד לו נפשו למעני ולמען הבשורה הוא יושיענה׃</span> <span class="verse"><a name="36">36</a>כי מה יסכן לאדם כי יקנה את כל העולם ונשחתה נפשו׃</span> <span class="verse"><a name="37">37</a>או מה יתן איש פדיון נפשו׃</span> <span class="verse"><a name="38">38</a>כי כל איש אשר הייתי אני ודברי לו לחרפה בדור הנאף והחוטא הזה אף הוא יהיה לחרפה לבן האדם בבואו בכבוד אביו עם המלאכים הקדושים׃</span> </p></div</div></div></body></html>