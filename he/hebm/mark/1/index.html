<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mark">Mark</a> &gt <strong>Chapter 1</strong></div><p><span class="verse"><a name="1">1</a>ראשית בשורת ישוע המשיח בן האלהים׃</span> <span class="verse"><a name="2">2</a>ככתוב בנביאים הנני שלח מלאכי לפניך ופנה דרכך לפניך׃</span> <span class="verse"><a name="3">3</a>קול קורא במדבר פנו דרך יהוה ישרו מסלותיו׃</span> <span class="verse"><a name="4">4</a>ויהי יוחנן טבל במדבר וקורא טבילת התשובה לסליחת החטאים׃</span> <span class="verse"><a name="5">5</a>ותצא אליו כל ארץ יהודה ובני ירושלים ויטבלו כלם על ידו בנהר הירדן מתודים את חטאתם׃</span> <span class="verse"><a name="6">6</a>ויוחנן לבוש שער גמלים ואזור עור במתניו ואכל חגבים ודבש היער׃</span> <span class="verse"><a name="7">7</a>ויקרא לאמר בוא יבא אחרי החזק ממני אשר אינני כדי לכרע ולהתיר את שרוך נעליו׃</span> <span class="verse"><a name="8">8</a>אנכי טבלתי אתכם במים והוא יטבל אתכם ברוח הקדש׃</span> <span class="verse"><a name="9">9</a>ויהי בימים ההם ויבא ישוע מנצרת אשר בגליל ויטבל על ידי יוחנן בירדן׃</span> <span class="verse"><a name="10">10</a>ויהי אך עלה עלה מן המים וירא את השמים נבקעים והרוח כיונה ירדת עליו׃</span> <span class="verse"><a name="11">11</a>ויהי קול מן השמים אתה בני ידידי אשר רצתה נפשי בו׃</span> <span class="verse"><a name="12">12</a>ואחרי כן הוציאו הרוח המדברה׃</span> <span class="verse"><a name="13">13</a>ויהי שם במדבר ארבעים יום והשטן נסהו ויהי עם החיות והמלאכים שרתוהו׃</span> <span class="verse"><a name="14">14</a>ואחרי אשר הסגר יוחנן בא ישוע הגלילה ויקרא את בשורת מלכות האלהים לאמר׃</span> <span class="verse"><a name="15">15</a>מלאה העת והגיעה מלכות האלהים שובו והאמינו בבשורה׃</span> <span class="verse"><a name="16">16</a>ויהי בהתהלכו על יד ים הגליל וירא את שמעון ואת אנדרי אחי שמעון פרשים מצודה בים כי דיגים היו׃</span> <span class="verse"><a name="17">17</a>ויאמר אליהם ישוע לכו אחרי ואשימכם לדיגי אנשים׃</span> <span class="verse"><a name="18">18</a>ויעזבו מהר את מכמרתיהם וילכו אחריו׃</span> <span class="verse"><a name="19">19</a>ויהי כעברו מעט משם וירא את יעקב בן זבדי ואת יוחנן אחיו וגם המה באניה מתקנים את המכמרות׃</span> <span class="verse"><a name="20">20</a>ויקרא מהרה אליהם ויעזבו את זבדי אביהם באניה עם השכירים וילכו אחריו׃</span> <span class="verse"><a name="21">21</a>ויבאו אל כפר נחום וימהר לבוא בשבת לבית הכנסת וילמד׃</span> <span class="verse"><a name="22">22</a>וישתוממו על תורתו כי היה מלמדם כבעל גבורה ולא כספרים׃</span> <span class="verse"><a name="23">23</a>ואיש היה בבית כנסתם אשר רוח טמאה בו ויצעק לאמר׃</span> <span class="verse"><a name="24">24</a>אהה מה לנו ולך ישוע הנצרי באת להאבידנו ידעתי מי אתה קדוש האלהים׃</span> <span class="verse"><a name="25">25</a>ויגער בו ישוע לאמר האלם וצא ממנו׃</span> <span class="verse"><a name="26">26</a>ויסחבהו רוח הטמאה ויצעק בקול גדול ויצא ממנו׃</span> <span class="verse"><a name="27">27</a>ויבהלו כלם וישאלו איש את רעהו לאמר מה זאת מה היא התורה החדשה אשר אף לרוחות הטמאה בגבורה הוא מצוה והנה שמעות לו׃</span> <span class="verse"><a name="28">28</a>ויצא שמעו מהר בכל מקמות ארץ הגליל׃</span> <span class="verse"><a name="29">29</a>ויהי אחרי צאתם מבית הכנסת ויבאו ביתה שמעון ואנדרי המה ויעקב ויוחנן עמם׃</span> <span class="verse"><a name="30">30</a>וחמות שמעון שכבה אחוזת הקדחת וימהרו לדבר אליו עליה׃</span> <span class="verse"><a name="31">31</a>ויגש ויאחז בידה ויקימה ותרף ממנה הקדחת פתאם ותשרת אותם׃</span> <span class="verse"><a name="32">32</a>ויהי בערב כבוא השמש ויביאו אליו את כל החולים ואת אחוזי השדים׃</span> <span class="verse"><a name="33">33</a>וכל העיר נאספו יחדו פתח הבית׃</span> <span class="verse"><a name="34">34</a>וירפא רבים אשר היו חולים חליים שונים ויגרש שדים הרבה ולא נתן את השדים לדבר כי ידעהו׃</span> <span class="verse"><a name="35">35</a>וישכם ממחרת בעוד לילה ויצא וילך אל מקום חרבה ויתפלל שם׃</span> <span class="verse"><a name="36">36</a>וירדפו אחריו שמעון והאנשים אשר אתו׃</span> <span class="verse"><a name="37">37</a>וימצאהו ויאמרו אליו הנה כלם מבקשים אותך׃</span> <span class="verse"><a name="38">38</a>ויאמר אליהם נעברה מזה אל ערי הפרזות הקרבות ואקרא גם שם כי בעבור זאת יצאתי׃</span> <span class="verse"><a name="39">39</a>ויהי קרא בבתי כנסיותיהם בכל הגליל ויגרש את השדים׃</span> <span class="verse"><a name="40">40</a>ויבוא אליו איש מצרע ויתחנן אליו ויכרע על ברכיו ויאמר לו אם תרצה תוכל לטהרני׃</span> <span class="verse"><a name="41">41</a>וירחם עליו וישלח את ידו ויגע בו ויאמר רצה אנכי טהר׃</span> <span class="verse"><a name="42">42</a>עודנו מדבר והצרעת סרה ממנו ויטהר׃</span> <span class="verse"><a name="43">43</a>ויגער בו וימהר להוציאו החוצה׃</span> <span class="verse"><a name="44">44</a>ויאמר אליו ראה אל תספר דבר לאיש כי אם לך הראה אל הכהן והקרב על טהרתך את אשר צוה משה לעדות להם׃</span> <span class="verse"><a name="45">45</a>אך הוא בצאתו החל לקרא הרבה ולהשמיע הדבר עד אשר לא יכל לבוא עוד אל עיר בגלוי כי אם היה ישב מחוץ לעיר במקמות חרבה ויבאו אליו מכל עבריו׃</span> </p></div</div></div></body></html>