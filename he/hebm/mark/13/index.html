<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mark/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mark">Mark</a> &gt <strong>Chapter 13</strong></div><p><span class="verse"><a name="1">1</a>ויהי בצאתו מן המקדש ויאמר אליו אחד מתלמידיו רבי ראה מה יפו האבנים והבנינים האלה׃</span> <span class="verse"><a name="2">2</a>ויען ישוע אתו ויאמר הראית את כל הבנינים הגדולים האלה לא תשאר אבן על אבן אשר לא תתפרק׃</span> <span class="verse"><a name="3">3</a>וישב על הר הזיתים ממול המקדש וישאלהו פטרוס ויעקב ויוחנן ואנדרי והם אתו לבדם׃</span> <span class="verse"><a name="4">4</a>אמר נא לנו מתי תהיה זאת ומה הוא האות בבא העת אשר תעשה בה כל זאת׃</span> <span class="verse"><a name="5">5</a>ויען אתם ישוע ויחל לדבר ראו פן יתעה אתכם איש׃</span> <span class="verse"><a name="6">6</a>כי רבים יבאו בשמי לאמר אני הוא ויתעו רבים׃</span> <span class="verse"><a name="7">7</a>ובשמעכם מלחמות ושמעות מלחמה אל תבהלו כי היו תהיה זאת אך לא זאת היא הקץ׃</span> <span class="verse"><a name="8">8</a>כי יקום גוי על גוי וממלכה על ממלכה והיה רעש כה וכה והיה רעב ומהומה׃</span> <span class="verse"><a name="9">9</a>אלה ראשית החבלים ואתם השמרו בנפשתיכם כי ימסרו אתכם לסנהדריות והכיתם בבתי כנסיות ולפני משלים ומלכים תובאו למעני לעדות להם׃</span> <span class="verse"><a name="10">10</a>והבשורה צריכה להקרא בראשנה לכל הגוים׃</span> <span class="verse"><a name="11">11</a>וכאשר יוליכו ומסרו אתכם אל תדאגו ואל תחשבו מה תדברו כי הדבר אשר ינתן לכם בשעה ההיא אותו דברו יען לא אתם הם המדברים כי אם רוח הקדש׃</span> <span class="verse"><a name="12">12</a>ואח ימסר את אחיו למות ואב את בנו וקמו בנים באבותם והמיתו אותם׃</span> <span class="verse"><a name="13">13</a>והייתם שנואים לכל אדם למען שמי והמחכה עד עת קץ הוא יושע׃</span> <span class="verse"><a name="14">14</a>וכי תראו את שקוץ משמם הנאמר ביד דניאל הנביא עמד במקום אשר לא לו הקורא יבין אז נוס ינוסו אנשי יהודה אל ההרים׃</span> <span class="verse"><a name="15">15</a>ואשר על הגג אל ירד הביתה ואל יבא פנימה לשאת דבר מביתו׃</span> <span class="verse"><a name="16">16</a>ואשר בשדה אל ישב הביתה לשאת מלבושו׃</span> <span class="verse"><a name="17">17</a>ואוי להרות ולמיניקות בימים ההמה׃</span> <span class="verse"><a name="18">18</a>אך התפללו אשר לא תהיה מנוסתכם בחרף׃</span> <span class="verse"><a name="19">19</a>כי הימים ההם יהיו עת צרה אשר לא נהיתה כמוה מראשית הבריאה אשר ברא אלהים עד עתה וכמוה לא תהיה עוד׃</span> <span class="verse"><a name="20">20</a>ולולי קצר יהוה את הימים ההם לא יושע כל בשר אך למען הבחירים אשר בחר בם קצר את הימים׃</span> <span class="verse"><a name="21">21</a>ואז אם יאמר איש אליכם הנה פה המשיח או הנהו שם אל תאמינו׃</span> <span class="verse"><a name="22">22</a>כי יקומו משיחי שקר ונביאי שקר ונתנו אתות ומופתים להתעות אף את הבחירים אם יוכלו׃</span> <span class="verse"><a name="23">23</a>ואתם ראו הנה מראש הגדתי לכם את כל׃</span> <span class="verse"><a name="24">24</a>והיה בימים ההם אחרי הצרה ההיא תחשך השמש והירח לא יגיה אורו׃</span> <span class="verse"><a name="25">25</a>והכוכבים יפלו מן השמים וכחות השמים יתמוטטו׃</span> <span class="verse"><a name="26">26</a>ואז יראו את בן האדם בא בעננים בגבורה רבה ובכבוד׃</span> <span class="verse"><a name="27">27</a>ואז ישלח את מלאכיו ויקבץ את בחיריו מארבע הרוחות מקצה הארץ עד קצה השמים׃</span> <span class="verse"><a name="28">28</a>למדו נא את משל התאנה כשירטב ענפה ופרח עלה ידעתם כי קרוב הקיץ׃</span> <span class="verse"><a name="29">29</a>כן אף אתם בראתכם כי היו כל אלה דעו כי קרוב הוא לפתח׃</span> <span class="verse"><a name="30">30</a>אמן אמר אני לכם לא יעבר הדור הזה עד אשר יהיו כל אלה׃</span> <span class="verse"><a name="31">31</a>השמים והארץ יעברו ודברי לא יעברון׃</span> <span class="verse"><a name="32">32</a>אך עת בוא היום ההוא והשעה ההיא אין איש יודע אותה גם לא מלאכי השמים גם לא הבן מבלעדי האב׃</span> <span class="verse"><a name="33">33</a>ראו שקדו והתפללו כי לא ידעתם מתי תהיה העת׃</span> <span class="verse"><a name="34">34</a>והיה כאיש הולך למרחק אשר עזב את ביתו ויתן שלטן לעבדיו ולאיש איש את מלאכתו וגם את השוער צוה לשקד׃</span> <span class="verse"><a name="35">35</a>לכן שקדו כי לא ידעתם מתי יבוא בעל הבית אם לעת ערב או בחצות הלילה אם בעת קריאת הגבר או בבקר׃</span> <span class="verse"><a name="36">36</a>פן יבוא פתאם ומצא אתכם ישנים׃</span> <span class="verse"><a name="37">37</a>ואת אשר אמרתי לכם אמר אני לכל שקדו׃</span> </p></div</div></div></body></html>