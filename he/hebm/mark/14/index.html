<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mark/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mark">Mark</a> &gt <strong>Chapter 14</strong></div><p><span class="verse"><a name="1">1</a>ויהי יומים לפני חג הפסח והמצות ויבקשו הכהנים הגדולים והסופרים איך יתפשהו בערמה להמיתו׃</span> <span class="verse"><a name="2">2</a>ויאמרו אך לא בחג פן תהיה מהומה בעם׃</span> <span class="verse"><a name="3">3</a>ויהי בהיותו בבית היני בית שמעון המצרע ויסב אל השלחן ותבא אשה ובידה פך שמן נרד זך ויקר מאד ותשבר את הפך ותצק על ראשו׃</span> <span class="verse"><a name="4">4</a>ויש אשר מתרעמים איש אל רעהו לאמר על מה היה אבוד השמן הזה׃</span> <span class="verse"><a name="5">5</a>כי ראוי היה זה להמכר ביותר משלש מאות דינר ולתתו לעניים ויגערו בה׃</span> <span class="verse"><a name="6">6</a>ויאמר ישוע הניחו לה למה תגיון נפשה מעשה טוב עשתה עמדי׃</span> <span class="verse"><a name="7">7</a>כי העניים תמיד עמכם וכשתרצו תוכלו להיטיב להם ואנכי לא אהיה אתכם תמיד׃</span> <span class="verse"><a name="8">8</a>את אשר היה לאל ידה עשתה קדמה למשוח את גופי לחנטו׃</span> <span class="verse"><a name="9">9</a>אמן אמר אני לכם כי באשר תקרא הבשורה הזאת אל כל העולם גם את אשר עשתה היא יספר לזכרון לה׃</span> <span class="verse"><a name="10">10</a>ויהודה איש קריות אחד משנים העשר הלך אל ראשי הכהנים למסר אותו אליהם׃</span> <span class="verse"><a name="11">11</a>והם כשמעם שמחו ויאמרו לתת לו כסף ויבקש תאנה למסרו׃</span> <span class="verse"><a name="12">12</a>ויהי בראשון לחג המצות עת זבח הפסח ויאמרו אליו תלמידיו איפה תחפץ לאכל את הפסח ונלכה ונכין׃</span> <span class="verse"><a name="13">13</a>וישלח שנים מתלמידיו ויאמר אליהם לכו העירה ויפגע אתכם איש נשא צפחת המים לכו אחריו׃</span> <span class="verse"><a name="14">14</a>ובאשר יבוא שמה אמרו לבעל הבית כה אמר הרב איה המלון אשת אכלה שם את הפסח עם תלמידי׃</span> <span class="verse"><a name="15">15</a>והוא יראה אתכם עליה גדולה מצעה ומוכנה ושם הכינו לנו׃</span> <span class="verse"><a name="16">16</a>ויצאו תלמידיו ויבאו העירה וימצאו כאשר דבר להם ויכינו את הפסח׃</span> <span class="verse"><a name="17">17</a>ויהי בערב ויבא עם שנים העשר׃</span> <span class="verse"><a name="18">18</a>ויסבו ויאכלו ויאמר ישוע אמן אמר אני לכם אחד מכם האכל אתי ימסרני׃</span> <span class="verse"><a name="19">19</a>ויחלו להתעצב ויאמרו אליו זה אחר זה הכי אני הוא׃</span> <span class="verse"><a name="20">20</a>ויען ויאמר אליהם אחד משנים העשר הוא הטבל עמי בקערה׃</span> <span class="verse"><a name="21">21</a>הן בן האדם הלך ילך כאשר כתוב עליו אבל אוי לאיש ההוא אשר על ידו ימסר בן האדם טוב לאיש ההוא שלא נולד׃</span> <span class="verse"><a name="22">22</a>ויהי באכלם ויקח ישוע לחם ויברך ויבצע ויתן להם ויאמר קחו אכלו זה הוא גופי׃</span> <span class="verse"><a name="23">23</a>ויקח את הכוס ויברך ויתן להם וישתו ממנה כלם׃</span> <span class="verse"><a name="24">24</a>ויאמר להם זה הוא דמי דם הברית החדשה הנשפך בעד רבים׃</span> <span class="verse"><a name="25">25</a>אמן אמר אני לכם שתה לא אשתה עוד מתנובת הגפן עד היום ההוא אשר אשתה אותה חדשה במלכות האלהים׃</span> <span class="verse"><a name="26">26</a>ואחרי גמרם את ההלל ויצאו אל הר הזיתים׃</span> <span class="verse"><a name="27">27</a>ויאמר אליהם ישוע אתם כלכם תכשלו בי בלילה הזה כי כתוב אכה את הרעה ותפוצין הצאן׃</span> <span class="verse"><a name="28">28</a>ואחרי קומי מן המתים אלך לפניכם הגלילה׃</span> <span class="verse"><a name="29">29</a>ויאמר אליו פטרוס גם אם כלם יכשלו אני לא אכשל׃</span> <span class="verse"><a name="30">30</a>ויאמר אליו ישוע אמן אמר אני לך כי היום בלילה הזה בטרם יקרא התרנגול פעמים אתה תכחש בי שלש פעמים׃</span> <span class="verse"><a name="31">31</a>והוא התחזק ויוסף לדבר ויאמר גם כי יהיה עלי למות אתך כחש לא אכחש בך וכן אמרו גם כלם׃</span> <span class="verse"><a name="32">32</a>ויבאו אל חצר גת שמני שמו ויאמר אל תלמידיו שבו לכם פה עד אשר אתפלל׃</span> <span class="verse"><a name="33">33</a>ויקח אתו את פטרוס ואת יעקב ואת יוחנן ויחל להשמים ולמוג׃</span> <span class="verse"><a name="34">34</a>ויאמר אליהם נפשי מרה לי עד מות עמדו פה ושקדו׃</span> <span class="verse"><a name="35">35</a>ויעבר משם מעט והלאה ויפל ארצה ויתפלל אשר אם יוכל היות תעבר נא מעליו השעה הזאת׃</span> <span class="verse"><a name="36">36</a>ויאמר אבא אבי הכל תוכל העבר נא מעלי את הכוס הזאת אך לא את אשר אני רוצה כי אם את אשר אתה׃</span> <span class="verse"><a name="37">37</a>ויבא וימצאם ישנים ויאמר אל פטרוס שמעון התישן הכי לא יכלת לשקד שעה אחת׃</span> <span class="verse"><a name="38">38</a>שקדו והתפללו פן תבאו לידי נסיון הן הרוח היא חפצה והבשר רפה׃</span> <span class="verse"><a name="39">39</a>ויסף לסור ויתפלל באמרו עוד הפעם כדברים ההמה׃</span> <span class="verse"><a name="40">40</a>וישב וימצאם שנית ישנים כי עיניהם היו כבדות ולא ידעו מה יענהו׃</span> <span class="verse"><a name="41">41</a>ויבא פעם שלישית ויאמר אליהם מעתה נומו ונוחו רב לי כי באה השעה הנה בן האדם נמסר בידי חטאים׃</span> <span class="verse"><a name="42">42</a>קומו ונלכה הנה המוסר אותי קרב׃</span> <span class="verse"><a name="43">43</a>עודנו מדבר ויהודה בא והוא אחד משנים העשר ועמו המון רב בחרבות ובמקלות מאת הכהנים הגדולים והסופרים והזקנים׃</span> <span class="verse"><a name="44">44</a>והמוסר אתו נתן להם אות לאמר האיש אשר אשקהו זה הוא אותו תפשו והוליכהו אל ימלט׃</span> <span class="verse"><a name="45">45</a>הוא בא והוא נגש אליו ויאמר רבי רבי וינשק לו׃</span> <span class="verse"><a name="46">46</a>וישלחו בו את ידיהם ויתפשהו׃</span> <span class="verse"><a name="47">47</a>ואחד מן העמדים אצלו שלף את חרבו ויך את עבד הכהן הגדול ויקצץ את אזנו׃</span> <span class="verse"><a name="48">48</a>ויען ישוע ויאמר אליהם כמו על פריץ יצאתם עלי בחרבות ובמקלות לתפשני׃</span> <span class="verse"><a name="49">49</a>ויום יום הייתי אצלכם מלמד במקדש ולא החזקתם בי אבל למען ימלאו הכתובים׃</span> <span class="verse"><a name="50">50</a>ויעזבו אותו כלם וינוסו׃</span> <span class="verse"><a name="51">51</a>ונער אחד הלך אחריו מעטף בסדין לכסות את ערותו ויאחזהו הנערים׃</span> <span class="verse"><a name="52">52</a>והוא עזב את הסדין בידם וינס ערם מפניהם׃</span> <span class="verse"><a name="53">53</a>ויוליכו את ישוע אל הכהן הגדול ויקהלו אתו כל הכהנים הגדולים והזקנים והסופרים׃</span> <span class="verse"><a name="54">54</a>ופטרוס הלך אחריו מרחוק עד לחצר הכהן הגדול פנימה וישב שם עם המשרתים ויתחמם נגד האור׃</span> <span class="verse"><a name="55">55</a>וראשי הכהנים וכל הסנהדרין בקשו עדות על ישוע להמיתו ולא מצאו׃</span> <span class="verse"><a name="56">56</a>כי רבים ענו בו עדות שקר אך העדיות לא היו שות׃</span> <span class="verse"><a name="57">57</a>ויקומו אנשים ויענו בו עדות שקר לאמר׃</span> <span class="verse"><a name="58">58</a>שמענו אתו אמר אני אהרס את ההיכל הזה מעשה ידי אדם ולשלשת ימים אבנה היכל אחר אשר איננו מעשה ידי אדם׃</span> <span class="verse"><a name="59">59</a>וגם בזאת עדותם לא שותה׃</span> <span class="verse"><a name="60">60</a>ויקם הכהן הגדול ויעמד בתוך וישאל את ישוע לאמר האינך משיב דבר מה זה אלה ענים בך׃</span> <span class="verse"><a name="61">61</a>והוא החריש ולא השיב דבר ויוסף עוד הכהן הגדול לשאל אתו ויאמר אליו האתה הוא המשיח בן המברך׃</span> <span class="verse"><a name="62">62</a>ויאמר ישוע אני הוא ואתם תראו את בן האדם יושב לימין הגבורה ובא עם ענני השמים׃</span> <span class="verse"><a name="63">63</a>ויקרע הכהן הגדול את בגדיו ויאמר מה לנו עוד לבקש עדים׃</span> <span class="verse"><a name="64">64</a>שמעתם את הגדוף מה דעתכם וירשיעהו כלם כי חיב מיתה הוא׃</span> <span class="verse"><a name="65">65</a>ויחלו מהם לרק בו ויחפו את פניו ויכהו באגרף ויאמרו אליו הנבא והמשרתים הכאיבהו בהכותם אותו על הלחי׃</span> <span class="verse"><a name="66">66</a>ויהי בהיות פטרוס בתחתית החצר ותבא אחת משפחות הכהן הגדול׃</span> <span class="verse"><a name="67">67</a>ותרא את פטרוס כי מתחמם הוא ותבט בו ותאמר גם אתה היית עם הנצרי ישוע׃</span> <span class="verse"><a name="68">68</a>ויכחש לאמר לא אדע ולא אבין מה את אמרת ויצא החוצה אל האולם והתרנגל קרא׃</span> <span class="verse"><a name="69">69</a>ותראהו השפחה ותוסף ותאמר אל העמדים שם כי זה הוא אחד מהם ויכחש פעם שנית׃</span> <span class="verse"><a name="70">70</a>וכמעט אחרי כן גם העמדים שם אמרו אל פטרוס אמנם אתה אחד מהם כי אף גלילי אתה ולשונך כלשונם׃</span> <span class="verse"><a name="71">71</a>ויחל להחרים את נפשו ולהשבע לאמר לא יעדתי את האיש הזה אשר אמרתם׃</span> <span class="verse"><a name="72">72</a>והתרנגל קרא פעם שנית ויזכר פטרוס את הדבר אשר אמר לו ישוע בטרם יקרא התרנגל פעמים תכחש בי שלש פעמים וישם אל לבו ויבך׃</span> </p></div</div></div></body></html>