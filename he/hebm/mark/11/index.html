<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mark/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mark">Mark</a> &gt <strong>Chapter 11</strong></div><p><span class="verse"><a name="1">1</a>ויהי כאשר קרבו לירושלים אל בית פגי ובית היני בהר הזיתים וישלח שנים מתלמידיו׃</span> <span class="verse"><a name="2">2</a>ויאמר אליהם לכו אל הכפר אשר ממולכם והיה כבאכם שמה תמצאו עיר אסור אשר לא ישב עליו אדם אותו התירו והביאו׃</span> <span class="verse"><a name="3">3</a>וכי יאמר אליכם איש למה תעשו זאת ואמרתם האדון צריך לו וברגע ישלחנו הנה׃</span> <span class="verse"><a name="4">4</a>וילכו וימצאו העיר אסור אל השער בחוץ על אם הדרך ויתירוהו׃</span> <span class="verse"><a name="5">5</a>ואנשים מן העמדים שם אמרו אליהם מה זאת תעשו להתיר את העיר׃</span> <span class="verse"><a name="6">6</a>ויאמרו אליהם כאשר צום ישוע ויניחו להם׃</span> <span class="verse"><a name="7">7</a>ויביאו את העיר אל ישוע וישליכו עליו את בגדיהם וישב עליו׃</span> <span class="verse"><a name="8">8</a>ורבים פרשו את בגדיהם על הדרך ואחרים כרתו ענפים מן העצים וישטחו על הדרך׃</span> <span class="verse"><a name="9">9</a>וההלכים לפניו ואחריו צעקים לאמר הושע נא ברוך הבא בשם יהוה׃</span> <span class="verse"><a name="10">10</a>ברוכה מלכות דוד אבינו הבאה בשם יהוה הושע נא במרומים׃</span> <span class="verse"><a name="11">11</a>ויבא ישוע ירושלים ואל בית המקדש וירא ויתבונן על הכל והיום רפה לערוב ויצא אל בית היני עם שנים העשר׃</span> <span class="verse"><a name="12">12</a>ויהי ממחרת בצאתם מבית היני וירעב׃</span> <span class="verse"><a name="13">13</a>וירא תאנה מרחוק ולא עלים ויבא לראות הימצא בה פרי ויקרב אליה ולא מצא בה כי אם עלים לבד כי לא היתה עת תאנים׃</span> <span class="verse"><a name="14">14</a>ויען ויאמר אליה מעתה איש אל יאכל פרי ממך עד עולם וישמעו תלמידיו׃</span> <span class="verse"><a name="15">15</a>ויבאו ירושלים ויבא ישוע אל המקדש ויחל לגרש משם את המוכרים ואת הקונים ויהפך את שלחנות השלחנים ואת מושבות מכרי היונים׃</span> <span class="verse"><a name="16">16</a>ולא הניח לאיש לשאת כלי דרך המקדש׃</span> <span class="verse"><a name="17">17</a>וילמד ויאמר להם הלא כתוב כי ביתי בית תפלה יקרא לכל העמים ואתם עשיתם אתו מערת פריאים׃</span> <span class="verse"><a name="18">18</a>וישמעו הסופרים וראשי הכהנים ויתנכלו אתו להשמידו כי יראו מפניו יען אשר כל העם משתוממים על תורתו׃</span> <span class="verse"><a name="19">19</a>ויהי בערב ויצא אל מחוץ לעיר׃</span> <span class="verse"><a name="20">20</a>ויהי הם עברים בבקר ויראו את התאנה כי יבשה עם שרשיה׃</span> <span class="verse"><a name="21">21</a>ויזכר פטרוס ויאמר אליו רבי הנה התאנה אשר אררתה יבשה׃</span> <span class="verse"><a name="22">22</a>ויען ישוע ויאמר אליהם תהי נא בכם אמונת אלהים׃</span> <span class="verse"><a name="23">23</a>כי אמן אמר אני לכם כל אשר יאמר אל ההר הזה הנשא והעתק אל תוך הים ואין ספק בלבבו כי אם יאמין כי יהיה כאשר אמר כן גם יהיה לו׃</span> <span class="verse"><a name="24">24</a>על כן אני אמר לכם כל אשר תשאלו בהתפללכם האמינו כי תקחו ויהי לכם׃</span> <span class="verse"><a name="25">25</a>וכי תעמדו להתפלל תסלחו לכל איש את אשר בלבבכם עליו למען יסלח לכם אביכם שבשמים אף הוא את פשעיכם׃</span> <span class="verse"><a name="26">26</a>ואתם אם לא תסלחו אף אביכם שבשמים לא יסלח לכם את פשעיכם׃</span> <span class="verse"><a name="27">27</a>וישובו ויבאו ירושלים ויהי הוא מתהלך במקדש ויבאו אליו הכהנים הגדולים והסופרים והזקנים׃</span> <span class="verse"><a name="28">28</a>ויאמרו אליו באי זו רשות אתה עשה אלה ומי נתן לך את הרשות הזאת לעשות את אלה׃</span> <span class="verse"><a name="29">29</a>ויאמר ישוע אליהם גם אני אשאלה אתכם דבר אחד ואתם השיבוני ואמר לכם באי זו רשות אני עשה אלה׃</span> <span class="verse"><a name="30">30</a>טבילת יוחנן המן השמים היתה אם מבני אדם השיבוני׃</span> <span class="verse"><a name="31">31</a>ויחשבו כה וכה בקרבם לאמר אם נאמר מן השמים יאמר מדוע אפוא לא האמנתם לו׃</span> <span class="verse"><a name="32">32</a>או הנאמר מבני אדם וייראו את העם כי כלם חשבו את יוחנן לנביא באמת׃</span> <span class="verse"><a name="33">33</a>ויענו ויאמרו אל ישוע לא ידענו ויען ישוע ויאמר אליהם אם כן גם אני לא אמר לכם באי זו רשות אני עשה אלה׃</span> </p></div</div></div></body></html>