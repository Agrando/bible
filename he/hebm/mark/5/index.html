<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mark/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mark">Mark</a> &gt <strong>Chapter 5</strong></div><p><span class="verse"><a name="1">1</a>ויבאו אל עבר הים אל ארץ הגדרים׃</span> <span class="verse"><a name="2">2</a>והוא יצא מן האניה והנה איש בא לקראתו מבין הקברים אשר רוח טמאה בו׃</span> <span class="verse"><a name="3">3</a>ומושבו בקברים וגם בעבתים לא יכל איש לאסרו׃</span> <span class="verse"><a name="4">4</a>כי פעמים הרבה אסרוהו בכבלים ובעבתים וינתק את העבתים וישבר את הכבלים ואין איש יכל לכבשו׃</span> <span class="verse"><a name="5">5</a>ותמיד לילה ויומם היה בהרים ובקברים צעק ופצע את עצמו באבנים׃</span> <span class="verse"><a name="6">6</a>ויהי כראותו את ישוע מרחוק וירץ וישתחו לו׃</span> <span class="verse"><a name="7">7</a>ויצעק בקול גדול ויאמר מה לי ולך ישוע בן אל עליון באלהים אני משביעך אשר לא תענני׃</span> <span class="verse"><a name="8">8</a>כי הוא אמר אליו צא רוח טמא מן האדם הזה׃</span> <span class="verse"><a name="9">9</a>וישאל אתו מה שמך ויען ויאמר לגיון שמי כי רבים אנחנו׃</span> <span class="verse"><a name="10">10</a>ויתחנן אליו מאד לבלתי שלחם אל מחוץ לארץ׃</span> <span class="verse"><a name="11">11</a>ועדר חזירים רבים היה שם במרעה ההרים׃</span> <span class="verse"><a name="12">12</a>ויתחננו לו כל השדים לאמר שלחנו אל החזירים ונבאה אל תוכם׃</span> <span class="verse"><a name="13">13</a>וינח להם ויצאו רוחות הטמאה ויבאו בחזירים וישתער העדר מן המורד אל הים כאלפים במספר ויטבעו בים׃</span> <span class="verse"><a name="14">14</a>וינוסו רעי החזירים ויגידו זאת בעיר ובשדות ויצאו לראות מה נהיתה׃</span> <span class="verse"><a name="15">15</a>ויבאו אל ישוע ויראו את אחוז השדים אשר הלגיון בו והוא יושב מלבש וטוב שכל וייראו׃</span> <span class="verse"><a name="16">16</a>ויספרו להם הראים את אשר נעשה לאחוז השדים ואת דבר החזירים׃</span> <span class="verse"><a name="17">17</a>ויחלו להתחנן לו לסור מגבוליהם׃</span> <span class="verse"><a name="18">18</a>ויהי ברדתו אל האניה התחנן אליו האיש אשר היה אחוז שדים לתתו לשבת עמו׃</span> <span class="verse"><a name="19">19</a>ולא הניח לו כי אם אמר אליו שוב לביתך אל בני משפחתך והגד להם את הגדלות אשר עשה לך יהוה ויחנך׃</span> <span class="verse"><a name="20">20</a>וילך לו ויחל לקרא בעשר הערים את הגדלות אשר עשה לו ישוע ויתמהו כלם׃</span> <span class="verse"><a name="21">21</a>וישב ישוע לעבר באניה אל עבר הים ויקהל אליו המון רב והוא על שפת הים׃</span> <span class="verse"><a name="22">22</a>והנה בא אחד מראשי הכנסת ושמו יאיר וירא אתו ויפל לרגליו׃</span> <span class="verse"><a name="23">23</a>ויתחנן אליו מאד לאמר בתי הקטנה חלתה עד למות אנא בוא נא ושים ידיך עליה למען תרפא ותחיה׃</span> <span class="verse"><a name="24">24</a>וילך אתו וילכו אחריו המון רב וידחקהו׃</span> <span class="verse"><a name="25">25</a>ואשה היתה זבת דם שתים עשרה שנה׃</span> <span class="verse"><a name="26">26</a>והיא סבלה הרבה תחת ידי רפאים רבים והוציאה את כל אשר לה ולא להועיל ויהי חליה חזק מאד׃</span> <span class="verse"><a name="27">27</a>ויהי כשמעה את שמע ישוע ותבוא בהמון העם מאחריו ותגע בבגדו׃</span> <span class="verse"><a name="28">28</a>כי אמרה רק אם אגע בבגדיו אושע׃</span> <span class="verse"><a name="29">29</a>וייבש מקור דמיה פתאם ותבן בבשרה כי נרפא נגעה׃</span> <span class="verse"><a name="30">30</a>וברגע ידע ישוע בנפשו כי גבורה יצאה ממנו ויפן בתוך העם ויאמר מי נגע בבגדי׃</span> <span class="verse"><a name="31">31</a>ויאמר אליו תלמידיו אתה ראה את ההמון דוחק אתך ואמרת מי נגע בי׃</span> <span class="verse"><a name="32">32</a>ויבט סביב לראות את אשר עשתה זאת׃</span> <span class="verse"><a name="33">33</a>ותירא האשה ותחרד כי ידעה את אשר נעשה לה ותבא ותפל לפניו ותגד לו את האמת כלה׃</span> <span class="verse"><a name="34">34</a>ויאמר אליה בתי אמונתך הושיעה לך לכי לשלום וחיית מנגעך׃</span> <span class="verse"><a name="35">35</a>עודנו מדבר והנה באים מבית ראש הכנסת לאמר בתך מתה למה תטריח עוד את המורה׃</span> <span class="verse"><a name="36">36</a>וכשמע ישוע את הדבר אשר דברו ויאמר אל ראש הכנסת אל תירא רק האמינה׃</span> <span class="verse"><a name="37">37</a>ולא הניח לאיש ללכת אתו בלתי אם לפטרוס וליעקב וליוחנן אחי יעקב׃</span> <span class="verse"><a name="38">38</a>ויבא בית ראש הכנסת וירא המון הבכים והמיללים הרבה׃</span> <span class="verse"><a name="39">39</a>ובבאו אמר אליהם מה תהמו ותבכו הנערה לא מתה אך ישנה היא׃</span> <span class="verse"><a name="40">40</a>וישחקו לו והוא גרש את כלם ויקח את אבי הנערה ואת אמה ואת אשר אתו ויבא החדרה אשר שם שכבת הנערה׃</span> <span class="verse"><a name="41">41</a>ויאחז ביד הנערה ויאמר אליה טליתא קומי אשר פרושו הילדה אני אמר לך קומי נא׃</span> <span class="verse"><a name="42">42</a>ומיד קמה הילדה ותתהלך והיא בת שתים עשרה שנה וישמו שמה גדולה׃</span> <span class="verse"><a name="43">43</a>ויזהר אותם מאד שלא יודע הדבר לאיש ויאמר לתת לה לאכול׃</span> </p></div</div></div></body></html>