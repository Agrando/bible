<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mark/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mark">Mark</a> &gt <strong>Chapter 6</strong></div><p><span class="verse"><a name="1">1</a>ויצא משם ויבא אל ארצו וילכו אחריו תלמידיו׃</span> <span class="verse"><a name="2">2</a>וביום השבת החל ללמד בבית הכנסת וישמעו רבים וישתוממו לאמר מאין לזה כאלה ומה היא החכמה הנתונה לו עד אשר נעשו גבורות כאלה על ידיו׃</span> <span class="verse"><a name="3">3</a>הלא זה הוא החרש בן מרים ואחי יעקב ויוסי ויהודה ושמעון והלא אחיותיו אתנו פה ויהי להם למכשול׃</span> <span class="verse"><a name="4">4</a>ויאמר אליהם ישוע אין הנביא נקלה כי אם בארצו ובין קרוביו ובביתו׃</span> <span class="verse"><a name="5">5</a>ולא יכל לעשות שם פלא רק על חלשים מעטים שם את ידיו וירפאם׃</span> <span class="verse"><a name="6">6</a>ויתמה על חסרון אמונתם ויסב בכפרים סבוב ולמד׃</span> <span class="verse"><a name="7">7</a>ויקרא אל שנים העשר ויחל לשלח אותם שנים שנים ויתן להם שלטן על רוחות הטמאה׃</span> <span class="verse"><a name="8">8</a>ויצו אותם אשר לא ישאו מאומה לדרך זולתי מקל לבדו לא תרמיל ולא לחם ולא נחשת בחגורה׃</span> <span class="verse"><a name="9">9</a>רק להיות נעולי סנדל ושתי כתנות לא ילבשו׃</span> <span class="verse"><a name="10">10</a>ויאמר אליהם במקום אשר תבאו בית איש שבו בו עד כי תצאו משם׃</span> <span class="verse"><a name="11">11</a>וכל אשר לא יקבלו אתכם ולא ישמעו אליכם צאו משם ונערו את עפר כפות רגליכם לעדות להם אמן אני אמר לכם לסדם ולעמרה יקל ביום הדין מן העיר ההיא׃</span> <span class="verse"><a name="12">12</a>ויצאו ויקראו לשוב בתשובה׃</span> <span class="verse"><a name="13">13</a>ויגרשו שדים רבים ויסוכו בשמן חלשים רבים וירפאום׃</span> <span class="verse"><a name="14">14</a>וישמע עליו המלך הורדוס כי נודע שמו ויאמר יוחנן הטובל קם מן המתים ועל כן פעלות בו הגבורות׃</span> <span class="verse"><a name="15">15</a>ואחרים אמרו כי הוא אליהו ואחרים אמרו כי נביא הוא או כאחד הנביאים׃</span> <span class="verse"><a name="16">16</a>וישמע הורדוס ויאמר יוחנן אשר אנכי נשאתי את ראשו מעליו הוא קם מן המתים׃</span> <span class="verse"><a name="17">17</a>כי הוא הורודס שלח לתפש את יוחנן ויאסרהו בבית הסהר בגלל הורודיה אשת פילפוס אחיו כי אתה לקח לו לאשה׃</span> <span class="verse"><a name="18">18</a>יען אשר אמר יוחנן אל הורדוס אשת אחיך איננה מתרת לך׃</span> <span class="verse"><a name="19">19</a>ותשטם אותו הורודיה ותבקש המיתו ולא יכלה׃</span> <span class="verse"><a name="20">20</a>כי הורדוס ירא את יוחנן בדעתו כי הוא איש צדיק וקדוש ויגן בעדו והרבה עשה בשמעו אליו ויאהב לשמע אתו׃</span> <span class="verse"><a name="21">21</a>ויבא היום המכשר כי הורדוס ביום הלדת אתו עשה משתה לגדוליו ולשרי האלפים ולראשי הגליל׃</span> <span class="verse"><a name="22">22</a>ותבא בת הורודיה ותרקד ותיטב בעיני הורדוס ובעיני המסבים עמו ויאמר המלך אל הנערה שאלי ממני את אשר תחפצי ואתן לך׃</span> <span class="verse"><a name="23">23</a>וישבע לה לאמר כל אשר תשאלי ממני אתן לך עד חצי מלכותי׃</span> <span class="verse"><a name="24">24</a>ותצא ותאמר לאמה מה אשאל ותאמר את ראש יוחנן המטביל׃</span> <span class="verse"><a name="25">25</a>ותמהר מאד לבוא אל המלך ותשאל לאמר רצוני אשר תתן לי עתה בקערה את ראש יוחנן המטביל׃</span> <span class="verse"><a name="26">26</a>ויתעצב המלך מאד אך בעבור השבועה והמסבים עמו לא רצה להשיב פניה׃</span> <span class="verse"><a name="27">27</a>ומיד שלח המלך אחד הטבחים ויצוהו להביא את ראשו׃</span> <span class="verse"><a name="28">28</a>וילך ויכרת את ראשו בבית הסהר ויביאהו בקערה ויתנהו לנערה והנערה נתנה אתו אל אמה׃</span> <span class="verse"><a name="29">29</a>וישמעו תלמידיו ויבאו וישאו את גויתו וישימוה בקבר׃</span> <span class="verse"><a name="30">30</a>ויקהלו השליחים אל ישוע ויגידו לו את כל אשר עשו ואת אשר למדו׃</span> <span class="verse"><a name="31">31</a>ויאמר אליהם באו אתם לבדד אל מקום חרבה ונוחו מעט כי רבים היו הבאים והיצאים עד לאין עת להם לאכול׃</span> <span class="verse"><a name="32">32</a>וילכו משם באניה אל מקום חרבה לבדד׃</span> <span class="verse"><a name="33">33</a>וההמון ראה אותם יצאים ויכירהו רבים וירוצו שמה ברגליהם מכל הערים ויעברו אותם ויאספו אליו׃</span> <span class="verse"><a name="34">34</a>ויצא וירא המון עם רב ויהמו מעיו עליהם כי היו כצאן אשר אין להם רעה ויחל ללמד אותם דברים הרבה׃</span> <span class="verse"><a name="35">35</a>ויהי כאשר רפה היום לערוב ויגשו אליו תלמידיו לאמר הנה המקום חרב והיום רד מאד׃</span> <span class="verse"><a name="36">36</a>שלח אותם וילכו אל החצרים והכפרים מסביב לקנות להם לחם כי אין להם מה לאכל׃</span> <span class="verse"><a name="37">37</a>ויען ויאמר אליהם תנו אתם להם לאכלה ויאמרו אליו הנלך לקנות לחם במאתים דינר ונתן להם לאכלה׃</span> <span class="verse"><a name="38">38</a>ויאמר אליהם כמה ככרות לחם יש לכם לכו וראו וידעו ויאמרו חמש ושני דגים׃</span> <span class="verse"><a name="39">39</a>ויצו אותם לשבת כלם חברה חברה לבדה על ירק הדשא׃</span> <span class="verse"><a name="40">40</a>וישבו להם שורות שורות למאות ולחמשים׃</span> <span class="verse"><a name="41">41</a>ויקח את חמשת ככרות הלחם ואת שני הדגים וישא עיניו השמימה ויברך ויפרס את הלחם ויתן לתלמידיו לשום לפניהם ואת שני הדגים חלק לכלם׃</span> <span class="verse"><a name="42">42</a>ויאכלו כלם וישבעו׃</span> <span class="verse"><a name="43">43</a>וישאו מן הפתותים מלוא סלים שנים עשר וגם מן הדגים׃</span> <span class="verse"><a name="44">44</a>והאכלים מן הלחם היו כחמשת אלפי איש׃</span> <span class="verse"><a name="45">45</a>ואחרי כן האיץ בתלמידיו לרדת באניה ולעבור לפניו אל עבר הים אל בית צידה עד שלחו את העם׃</span> <span class="verse"><a name="46">46</a>ויהי אחר שלחו אתם ויעל ההרה להתפלל׃</span> <span class="verse"><a name="47">47</a>ויהי ערב והאניה באה בתוך הים והוא לבדו ביבשה׃</span> <span class="verse"><a name="48">48</a>וירא אותם מתעמלים בשוטם כי הרוח לנגדם ויהי כעת האשמרת הרביעית ויבא אליהם מתהלך על פני הים ויואל לעבור לפניהם׃</span> <span class="verse"><a name="49">49</a>והם בראתם אתו מתהלך על פני הים חשבו כי מראה רוח הוא ויצעקו׃</span> <span class="verse"><a name="50">50</a>כי כלם ראוהו ויבהלו אז דבר אתם ויאמר אליהם חזקו כי אני הוא אל תיראו׃</span> <span class="verse"><a name="51">51</a>וירד אליהם אל האניה והרוח שככה וישתוממו עוד יותר בלבבם ויתמהו׃</span> <span class="verse"><a name="52">52</a>כי לא השכילו בדבר ככרות הלחם מפני טמטום לבבם׃</span> <span class="verse"><a name="53">53</a>ויעברו את הים ויבאו ארצה גניסר ויקרבו אל היבשה׃</span> <span class="verse"><a name="54">54</a>ויהי כצאתם מן האניה אז הכירהו׃</span> <span class="verse"><a name="55">55</a>וירוצו בכל סביבותיהם ויחלו לשאת את החולים במשכבות אל כל מקום אשר שמעו כי שם הוא׃</span> <span class="verse"><a name="56">56</a>ובכל מקום אשר יבא אל הכפרים או הערים ואל השדות שם שמו את החולים בחוצות ויתחננו לו כי יגעו רק בציצת בגדו והיה כל אשר נגעו ונושעו׃</span> </p></div</div></div></body></html>