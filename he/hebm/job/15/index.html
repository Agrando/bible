<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/job/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/job">Job</a> &gt <strong>Chapter 15</strong></div><p><span class="verse"><a name="1">1</a>ויען אליפז התימני ויאמר׃</span> <span class="verse"><a name="2">2</a>החכם יענה דעת רוח וימלא קדים בטנו׃</span> <span class="verse"><a name="3">3</a>הוכח בדבר לא יסכון ומלים לא יועיל בם׃</span> <span class="verse"><a name="4">4</a>אף אתה תפר יראה ותגרע שיחה לפני אל׃</span> <span class="verse"><a name="5">5</a>כי יאלף עונך פיך ותבחר לשון ערומים׃</span> <span class="verse"><a name="6">6</a>ירשיעך פיך ולא אני ושפתיך יענו בך׃</span> <span class="verse"><a name="7">7</a>הראישון אדם תולד ולפני גבעות חוללת׃</span> <span class="verse"><a name="8">8</a>הבסוד אלוה תשמע ותגרע אליך חכמה׃</span> <span class="verse"><a name="9">9</a>מה ידעת ולא נדע תבין ולא עמנו הוא׃</span> <span class="verse"><a name="10">10</a>גם שב גם ישיש בנו כביר מאביך ימים׃</span> <span class="verse"><a name="11">11</a>המעט ממך תנחמות אל ודבר לאט עמך׃</span> <span class="verse"><a name="12">12</a>מה יקחך לבך ומה ירזמון עיניך׃</span> <span class="verse"><a name="13">13</a>כי תשיב אל אל רוחך והצאת מפיך מלין׃</span> <span class="verse"><a name="14">14</a>מה אנוש כי יזכה וכי יצדק ילוד אשה׃</span> <span class="verse"><a name="15">15</a>הן בקדשו לא יאמין ושמים לא זכו בעיניו׃</span> <span class="verse"><a name="16">16</a>אף כי נתעב ונאלח איש שתה כמים עולה׃</span> <span class="verse"><a name="17">17</a>אחוך שמע לי וזה חזיתי ואספרה׃</span> <span class="verse"><a name="18">18</a>אשר חכמים יגידו ולא כחדו מאבותם׃</span> <span class="verse"><a name="19">19</a>להם לבדם נתנה הארץ ולא עבר זר בתוכם׃</span> <span class="verse"><a name="20">20</a>כל ימי רשע הוא מתחולל ומספר שנים נצפנו לעריץ׃</span> <span class="verse"><a name="21">21</a>קול פחדים באזניו בשלום שודד יבואנו׃</span> <span class="verse"><a name="22">22</a>לא יאמין שוב מני חשך וצפו הוא אלי חרב׃</span> <span class="verse"><a name="23">23</a>נדד הוא ללחם איה ידע כי נכון בידו יום חשך׃</span> <span class="verse"><a name="24">24</a>יבעתהו צר ומצוקה תתקפהו כמלך עתיד לכידור׃</span> <span class="verse"><a name="25">25</a>כי נטה אל אל ידו ואל שדי יתגבר׃</span> <span class="verse"><a name="26">26</a>ירוץ אליו בצואר בעבי גבי מגניו׃</span> <span class="verse"><a name="27">27</a>כי כסה פניו בחלבו ויעש פימה עלי כסל׃</span> <span class="verse"><a name="28">28</a>וישכון ערים נכחדות בתים לא ישבו למו אשר התעתדו לגלים׃</span> <span class="verse"><a name="29">29</a>לא יעשר ולא יקום חילו ולא יטה לארץ מנלם׃</span> <span class="verse"><a name="30">30</a>לא יסור מני חשך ינקתו תיבש שלהבת ויסור ברוח פיו׃</span> <span class="verse"><a name="31">31</a>אל יאמן בשו נתעה כי שוא תהיה תמורתו׃</span> <span class="verse"><a name="32">32</a>בלא יומו תמלא וכפתו לא רעננה׃</span> <span class="verse"><a name="33">33</a>יחמס כגפן בסרו וישלך כזית נצתו׃</span> <span class="verse"><a name="34">34</a>כי עדת חנף גלמוד ואש אכלה אהלי שחד׃</span> <span class="verse"><a name="35">35</a>הרה עמל וילד און ובטנם תכין מרמה׃</span> </p></div</div></div></body></html>