<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/job/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/job">Job</a> &gt <strong>Chapter 16</strong></div><p><span class="verse"><a name="1">1</a>ויען איוב ויאמר׃</span> <span class="verse"><a name="2">2</a>שמעתי כאלה רבות מנחמי עמל כלכם׃</span> <span class="verse"><a name="3">3</a>הקץ לדברי רוח או מה ימריצך כי תענה׃</span> <span class="verse"><a name="4">4</a>גם אנכי ככם אדברה לו יש נפשכם תחת נפשי אחבירה עליכם במלים ואניעה עליכם במו ראשי׃</span> <span class="verse"><a name="5">5</a>אאמצכם במו פי וניד שפתי יחשך׃</span> <span class="verse"><a name="6">6</a>אם אדברה לא יחשך כאבי ואחדלה מה מני יהלך׃</span> <span class="verse"><a name="7">7</a>אך עתה הלאני השמות כל עדתי׃</span> <span class="verse"><a name="8">8</a>ותקמטני לעד היה ויקם בי כחשי בפני יענה׃</span> <span class="verse"><a name="9">9</a>אפו טרף וישטמני חרק עלי בשניו צרי ילטוש עיניו לי׃</span> <span class="verse"><a name="10">10</a>פערו עלי בפיהם בחרפה הכו לחיי יחד עלי יתמלאון׃</span> <span class="verse"><a name="11">11</a>יסגירני אל אל עויל ועל ידי רשעים ירטני׃</span> <span class="verse"><a name="12">12</a>שלו הייתי ויפרפרני ואחז בערפי ויפצפצני ויקימני לו למטרה׃</span> <span class="verse"><a name="13">13</a>יסבו עלי רביו יפלח כליותי ולא יחמול ישפך לארץ מררתי׃</span> <span class="verse"><a name="14">14</a>יפרצני פרץ על פני פרץ ירץ עלי כגבור׃</span> <span class="verse"><a name="15">15</a>שק תפרתי עלי גלדי ועללתי בעפר קרני׃</span> <span class="verse"><a name="16">16</a>פני חמרמרה מני בכי ועל עפעפי צלמות׃</span> <span class="verse"><a name="17">17</a>על לא חמס בכפי ותפלתי זכה׃</span> <span class="verse"><a name="18">18</a>ארץ אל תכסי דמי ואל יהי מקום לזעקתי׃</span> <span class="verse"><a name="19">19</a>גם עתה הנה בשמים עדי ושהדי במרומים׃</span> <span class="verse"><a name="20">20</a>מליצי רעי אל אלוה דלפה עיני׃</span> <span class="verse"><a name="21">21</a>ויוכח לגבר עם אלוה ובן אדם לרעהו׃</span> <span class="verse"><a name="22">22</a>כי שנות מספר יאתיו וארח לא אשוב אהלך׃</span> </p></div</div></div></body></html>