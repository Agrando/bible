<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/job/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/job">Job</a> &gt <strong>Chapter 8</strong></div><p><span class="verse"><a name="1">1</a>ויען בלדד השוחי ויאמר׃</span> <span class="verse"><a name="2">2</a>עד אן תמלל אלה ורוח כביר אמרי פיך׃</span> <span class="verse"><a name="3">3</a>האל יעות משפט ואם שדי יעות צדק׃</span> <span class="verse"><a name="4">4</a>אם בניך חטאו לו וישלחם ביד פשעם׃</span> <span class="verse"><a name="5">5</a>אם אתה תשחר אל אל ואל שדי תתחנן׃</span> <span class="verse"><a name="6">6</a>אם זך וישר אתה כי עתה יעיר עליך ושלם נות צדקך׃</span> <span class="verse"><a name="7">7</a>והיה ראשיתך מצער ואחריתך ישגה מאד׃</span> <span class="verse"><a name="8">8</a>כי שאל נא לדר רישון וכונן לחקר אבותם׃</span> <span class="verse"><a name="9">9</a>כי תמול אנחנו ולא נדע כי צל ימינו עלי ארץ׃</span> <span class="verse"><a name="10">10</a>הלא הם יורוך יאמרו לך ומלבם יוצאו מלים׃</span> <span class="verse"><a name="11">11</a>היגאה גמא בלא בצה ישגה אחו בלי מים׃</span> <span class="verse"><a name="12">12</a>עדנו באבו לא יקטף ולפני כל חציר ייבש׃</span> <span class="verse"><a name="13">13</a>כן ארחות כל שכחי אל ותקות חנף תאבד׃</span> <span class="verse"><a name="14">14</a>אשר יקוט כסלו ובית עכביש מבטחו׃</span> <span class="verse"><a name="15">15</a>ישען על ביתו ולא יעמד יחזיק בו ולא יקום׃</span> <span class="verse"><a name="16">16</a>רטב הוא לפני שמש ועל גנתו ינקתו תצא׃</span> <span class="verse"><a name="17">17</a>על גל שרשיו יסבכו בית אבנים יחזה׃</span> <span class="verse"><a name="18">18</a>אם יבלענו ממקומו וכחש בו לא ראיתיך׃</span> <span class="verse"><a name="19">19</a>הן הוא משוש דרכו ומעפר אחר יצמחו׃</span> <span class="verse"><a name="20">20</a>הן אל לא ימאס תם ולא יחזיק ביד מרעים׃</span> <span class="verse"><a name="21">21</a>עד ימלה שחוק פיך ושפתיך תרועה׃</span> <span class="verse"><a name="22">22</a>שנאיך ילבשו בשת ואהל רשעים איננו׃</span> </p></div</div></div></body></html>