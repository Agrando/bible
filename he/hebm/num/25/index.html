<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/num/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/num">Numbers</a> &gt <strong>Chapter 25</strong></div><p><span class="verse"><a name="1">1</a>וישב ישראל בשטים ויחל העם לזנות אל בנות מואב׃</span> <span class="verse"><a name="2">2</a>ותקראן לעם לזבחי אלהיהן ויאכל העם וישתחוו לאלהיהן׃</span> <span class="verse"><a name="3">3</a>ויצמד ישראל לבעל פעור ויחר אף יהוה בישראל׃</span> <span class="verse"><a name="4">4</a>ויאמר יהוה אל משה קח את כל ראשי העם והוקע אותם ליהוה נגד השמש וישב חרון אף יהוה מישראל׃</span> <span class="verse"><a name="5">5</a>ויאמר משה אל שפטי ישראל הרגו איש אנשיו הנצמדים לבעל פעור׃</span> <span class="verse"><a name="6">6</a>והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל והמה בכים פתח אהל מועד׃</span> <span class="verse"><a name="7">7</a>וירא פינחס בן אלעזר בן אהרן הכהן ויקם מתוך העדה ויקח רמח בידו׃</span> <span class="verse"><a name="8">8</a>ויבא אחר איש ישראל אל הקבה וידקר את שניהם את איש ישראל ואת האשה אל קבתה ותעצר המגפה מעל בני ישראל׃</span> <span class="verse"><a name="9">9</a>ויהיו המתים במגפה ארבעה ועשרים אלף׃</span> <span class="verse"><a name="10">10</a>וידבר יהוה אל משה לאמר׃</span> <span class="verse"><a name="11">11</a>פינחס בן אלעזר בן אהרן הכהן השיב את חמתי מעל בני ישראל בקנאו את קנאתי בתוכם ולא כליתי את בני ישראל בקנאתי׃</span> <span class="verse"><a name="12">12</a>לכן אמר הנני נתן לו את בריתי שלום׃</span> <span class="verse"><a name="13">13</a>והיתה לו ולזרעו אחריו ברית כהנת עולם תחת אשר קנא לאלהיו ויכפר על בני ישראל׃</span> <span class="verse"><a name="14">14</a>ושם איש ישראל המכה אשר הכה את המדינית זמרי בן סלוא נשיא בית אב לשמעני׃</span> <span class="verse"><a name="15">15</a>ושם האשה המכה המדינית כזבי בת צור ראש אמות בית אב במדין הוא׃</span> <span class="verse"><a name="16">16</a>וידבר יהוה אל משה לאמר׃</span> <span class="verse"><a name="17">17</a>צרור את המדינים והכיתם אותם׃</span> <span class="verse"><a name="18">18</a>כי צררים הם לכם בנכליהם אשר נכלו לכם על דבר פעור ועל דבר כזבי בת נשיא מדין אחתם המכה ביום המגפה על דבר פעור׃</span> </p></div</div></div></body></html>