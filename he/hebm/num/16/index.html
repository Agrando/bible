<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/num/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/num">Numbers</a> &gt <strong>Chapter 16</strong></div><p><span class="verse"><a name="1">1</a>ויקח קרח בן יצהר בן קהת בן לוי ודתן ואבירם בני אליאב ואון בן פלת בני ראובן׃</span> <span class="verse"><a name="2">2</a>ויקמו לפני משה ואנשים מבני ישראל חמשים ומאתים נשיאי עדה קראי מועד אנשי שם׃</span> <span class="verse"><a name="3">3</a>ויקהלו על משה ועל אהרן ויאמרו אלהם רב לכם כי כל העדה כלם קדשים ובתוכם יהוה ומדוע תתנשאו על קהל יהוה׃</span> <span class="verse"><a name="4">4</a>וישמע משה ויפל על פניו׃</span> <span class="verse"><a name="5">5</a>וידבר אל קרח ואל כל עדתו לאמר בקר וידע יהוה את אשר לו ואת הקדוש והקריב אליו ואת אשר יבחר בו יקריב אליו׃</span> <span class="verse"><a name="6">6</a>זאת עשו קחו לכם מחתות קרח וכל עדתו׃</span> <span class="verse"><a name="7">7</a>ותנו בהן אש ושימו עליהן קטרת לפני יהוה מחר והיה האיש אשר יבחר יהוה הוא הקדוש רב לכם בני לוי׃</span> <span class="verse"><a name="8">8</a>ויאמר משה אל קרח שמעו נא בני לוי׃</span> <span class="verse"><a name="9">9</a>המעט מכם כי הבדיל אלהי ישראל אתכם מעדת ישראל להקריב אתכם אליו לעבד את עבדת משכן יהוה ולעמד לפני העדה לשרתם׃</span> <span class="verse"><a name="10">10</a>ויקרב אתך ואת כל אחיך בני לוי אתך ובקשתם גם כהנה׃</span> <span class="verse"><a name="11">11</a>לכן אתה וכל עדתך הנעדים על יהוה ואהרן מה הוא כי תלונו עליו׃</span> <span class="verse"><a name="12">12</a>וישלח משה לקרא לדתן ולאבירם בני אליאב ויאמרו לא נעלה׃</span> <span class="verse"><a name="13">13</a>המעט כי העליתנו מארץ זבת חלב ודבש להמיתנו במדבר כי תשתרר עלינו גם השתרר׃</span> <span class="verse"><a name="14">14</a>אף לא אל ארץ זבת חלב ודבש הביאתנו ותתן לנו נחלת שדה וכרם העיני האנשים ההם תנקר לא נעלה׃</span> <span class="verse"><a name="15">15</a>ויחר למשה מאד ויאמר אל יהוה אל תפן אל מנחתם לא חמור אחד מהם נשאתי ולא הרעתי את אחד מהם׃</span> <span class="verse"><a name="16">16</a>ויאמר משה אל קרח אתה וכל עדתך היו לפני יהוה אתה והם ואהרן מחר׃</span> <span class="verse"><a name="17">17</a>וקחו איש מחתתו ונתתם עליהם קטרת והקרבתם לפני יהוה איש מחתתו חמשים ומאתים מחתת ואתה ואהרן איש מחתתו׃</span> <span class="verse"><a name="18">18</a>ויקחו איש מחתתו ויתנו עליהם אש וישימו עליהם קטרת ויעמדו פתח אהל מועד ומשה ואהרן׃</span> <span class="verse"><a name="19">19</a>ויקהל עליהם קרח את כל העדה אל פתח אהל מועד וירא כבוד יהוה אל כל העדה׃</span> <span class="verse"><a name="20">20</a>וידבר יהוה אל משה ואל אהרן לאמר׃</span> <span class="verse"><a name="21">21</a>הבדלו מתוך העדה הזאת ואכלה אתם כרגע׃</span> <span class="verse"><a name="22">22</a>ויפלו על פניהם ויאמרו אל אלהי הרוחת לכל בשר האיש אחד יחטא ועל כל העדה תקצף׃</span> <span class="verse"><a name="23">23</a>וידבר יהוה אל משה לאמר׃</span> <span class="verse"><a name="24">24</a>דבר אל העדה לאמר העלו מסביב למשכן קרח דתן ואבירם׃</span> <span class="verse"><a name="25">25</a>ויקם משה וילך אל דתן ואבירם וילכו אחריו זקני ישראל׃</span> <span class="verse"><a name="26">26</a>וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם פן תספו בכל חטאתם׃</span> <span class="verse"><a name="27">27</a>ויעלו מעל משכן קרח דתן ואבירם מסביב ודתן ואבירם יצאו נצבים פתח אהליהם ונשיהם ובניהם וטפם׃</span> <span class="verse"><a name="28">28</a>ויאמר משה בזאת תדעון כי יהוה שלחני לעשות את כל המעשים האלה כי לא מלבי׃</span> <span class="verse"><a name="29">29</a>אם כמות כל האדם ימתון אלה ופקדת כל האדם יפקד עליהם לא יהוה שלחני׃</span> <span class="verse"><a name="30">30</a>ואם בריאה יברא יהוה ופצתה האדמה את פיה ובלעה אתם ואת כל אשר להם וירדו חיים שאלה וידעתם כי נאצו האנשים האלה את יהוה׃</span> <span class="verse"><a name="31">31</a>ויהי ככלתו לדבר את כל הדברים האלה ותבקע האדמה אשר תחתיהם׃</span> <span class="verse"><a name="32">32</a>ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש׃</span> <span class="verse"><a name="33">33</a>וירדו הם וכל אשר להם חיים שאלה ותכס עליהם הארץ ויאבדו מתוך הקהל׃</span> <span class="verse"><a name="34">34</a>וכל ישראל אשר סביבתיהם נסו לקלם כי אמרו פן תבלענו הארץ׃</span> <span class="verse"><a name="35">35</a>ואש יצאה מאת יהוה ותאכל את החמשים ומאתים איש מקריבי הקטרת׃</span> <span class="verse"><a name="36">36</a>וידבר יהוה אל משה לאמר׃</span> <span class="verse"><a name="37">37</a>אמר אל אלעזר בן אהרן הכהן וירם את המחתת מבין השרפה ואת האש זרה הלאה כי קדשו׃</span> <span class="verse"><a name="38">38</a>את מחתות החטאים האלה בנפשתם ועשו אתם רקעי פחים צפוי למזבח כי הקריבם לפני יהוה ויקדשו ויהיו לאות לבני ישראל׃</span> <span class="verse"><a name="39">39</a>ויקח אלעזר הכהן את מחתות הנחשת אשר הקריבו השרפים וירקעום צפוי למזבח׃</span> <span class="verse"><a name="40">40</a>זכרון לבני ישראל למען אשר לא יקרב איש זר אשר לא מזרע אהרן הוא להקטיר קטרת לפני יהוה ולא יהיה כקרח וכעדתו כאשר דבר יהוה ביד משה לו׃</span> <span class="verse"><a name="41">41</a>וילנו כל עדת בני ישראל ממחרת על משה ועל אהרן לאמר אתם המתם את עם יהוה׃</span> <span class="verse"><a name="42">42</a>ויהי בהקהל העדה על משה ועל אהרן ויפנו אל אהל מועד והנה כסהו הענן וירא כבוד יהוה׃</span> <span class="verse"><a name="43">43</a>ויבא משה ואהרן אל פני אהל מועד׃</span> <span class="verse"><a name="44">44</a>וידבר יהוה אל משה לאמר׃</span> <span class="verse"><a name="45">45</a>הרמו מתוך העדה הזאת ואכלה אתם כרגע ויפלו על פניהם׃</span> <span class="verse"><a name="46">46</a>ויאמר משה אל אהרן קח את המחתה ותן עליה אש מעל המזבח ושים קטרת והולך מהרה אל העדה וכפר עליהם כי יצא הקצף מלפני יהוה החל הנגף׃</span> <span class="verse"><a name="47">47</a>ויקח אהרן כאשר דבר משה וירץ אל תוך הקהל והנה החל הנגף בעם ויתן את הקטרת ויכפר על העם׃</span> <span class="verse"><a name="48">48</a>ויעמד בין המתים ובין החיים ותעצר המגפה׃</span> <span class="verse"><a name="49">49</a>ויהיו המתים במגפה ארבעה עשר אלף ושבע מאות מלבד המתים על דבר קרח׃</span> <span class="verse"><a name="50">50</a>וישב אהרן אל משה אל פתח אהל מועד והמגפה נעצרה׃</span> </p></div</div></div></body></html>