<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/num/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/num">Numbers</a> &gt <strong>Chapter 34</strong></div><p><span class="verse"><a name="1">1</a>וידבר יהוה אל משה לאמר׃</span> <span class="verse"><a name="2">2</a>צו את בני ישראל ואמרת אלהם כי אתם באים אל הארץ כנען זאת הארץ אשר תפל לכם בנחלה ארץ כנען לגבלתיה׃</span> <span class="verse"><a name="3">3</a>והיה לכם פאת נגב ממדבר צן על ידי אדום והיה לכם גבול נגב מקצה ים המלח קדמה׃</span> <span class="verse"><a name="4">4</a>ונסב לכם הגבול מנגב למעלה עקרבים ועבר צנה והיה תוצאתיו מנגב לקדש ברנע ויצא חצר אדר ועבר עצמנה׃</span> <span class="verse"><a name="5">5</a>ונסב הגבול מעצמון נחלה מצרים והיו תוצאתיו הימה׃</span> <span class="verse"><a name="6">6</a>וגבול ים והיה לכם הים הגדול וגבול זה יהיה לכם גבול ים׃</span> <span class="verse"><a name="7">7</a>וזה יהיה לכם גבול צפון מן הים הגדל תתאו לכם הר ההר׃</span> <span class="verse"><a name="8">8</a>מהר ההר תתאו לבא חמת והיו תוצאת הגבל צדדה׃</span> <span class="verse"><a name="9">9</a>ויצא הגבל זפרנה והיו תוצאתיו חצר עינן זה יהיה לכם גבול צפון׃</span> <span class="verse"><a name="10">10</a>והתאויתם לכם לגבול קדמה מחצר עינן שפמה׃</span> <span class="verse"><a name="11">11</a>וירד הגבל משפם הרבלה מקדם לעין וירד הגבול ומחה על כתף ים כנרת קדמה׃</span> <span class="verse"><a name="12">12</a>וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב׃</span> <span class="verse"><a name="13">13</a>ויצו משה את בני ישראל לאמר זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה׃</span> <span class="verse"><a name="14">14</a>כי לקחו מטה בני הראובני לבית אבתם ומטה בני הגדי לבית אבתם וחצי מטה מנשה לקחו נחלתם׃</span> <span class="verse"><a name="15">15</a>שני המטות וחצי המטה לקחו נחלתם מעבר לירדן ירחו קדמה מזרחה׃</span> <span class="verse"><a name="16">16</a>וידבר יהוה אל משה לאמר׃</span> <span class="verse"><a name="17">17</a>אלה שמות האנשים אשר ינחלו לכם את הארץ אלעזר הכהן ויהושע בן נון׃</span> <span class="verse"><a name="18">18</a>ונשיא אחד נשיא אחד ממטה תקחו לנחל את הארץ׃</span> <span class="verse"><a name="19">19</a>ואלה שמות האנשים למטה יהודה כלב בן יפנה׃</span> <span class="verse"><a name="20">20</a>ולמטה בני שמעון שמואל בן עמיהוד׃</span> <span class="verse"><a name="21">21</a>למטה בנימן אלידד בן כסלון׃</span> <span class="verse"><a name="22">22</a>ולמטה בני דן נשיא בקי בן יגלי׃</span> <span class="verse"><a name="23">23</a>לבני יוסף למטה בני מנשה נשיא חניאל בן אפד׃</span> <span class="verse"><a name="24">24</a>ולמטה בני אפרים נשיא קמואל בן שפטן׃</span> <span class="verse"><a name="25">25</a>ולמטה בני זבולן נשיא אליצפן בן פרנך׃</span> <span class="verse"><a name="26">26</a>ולמטה בני יששכר נשיא פלטיאל בן עזן׃</span> <span class="verse"><a name="27">27</a>ולמטה בני אשר נשיא אחיהוד בן שלמי׃</span> <span class="verse"><a name="28">28</a>ולמטה בני נפתלי נשיא פדהאל בן עמיהוד׃</span> <span class="verse"><a name="29">29</a>אלה אשר צוה יהוה לנחל את בני ישראל בארץ כנען׃</span> </p></div</div></div></body></html>