<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/2sam/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/2sam">2 Samuel</a> &gt <strong>Chapter 23</strong></div><p><span class="verse"><a name="1">1</a>ואלה דברי דוד האחרנים נאם דוד בן ישי ונאם הגבר הקם על משיח אלהי יעקב ונעים זמרות ישראל׃</span> <span class="verse"><a name="2">2</a>רוח יהוה דבר בי ומלתו על לשוני׃</span> <span class="verse"><a name="3">3</a>אמר אלהי ישראל לי דבר צור ישראל מושל באדם צדיק מושל יראת אלהים׃</span> <span class="verse"><a name="4">4</a>וכאור בקר יזרח שמש בקר לא עבות מנגה ממטר דשא מארץ׃</span> <span class="verse"><a name="5">5</a>כי לא כן ביתי עם אל כי ברית עולם שם לי ערוכה בכל ושמרה כי כל ישעי וכל חפץ כי לא יצמיח׃</span> <span class="verse"><a name="6">6</a>ובליעל כקוץ מנד כלהם כי לא ביד יקחו׃</span> <span class="verse"><a name="7">7</a>ואיש יגע בהם ימלא ברזל ועץ חנית ובאש שרוף ישרפו בשבת׃</span> <span class="verse"><a name="8">8</a>אלה שמות הגברים אשר לדוד ישב בשבת תחכמני ראש השלשי הוא עדינו העצנו על שמנה מאות חלל בפעם אחד׃</span> <span class="verse"><a name="9">9</a>ואחרו אלעזר בן דדי בן אחחי בשלשה גברים עם דוד בחרפם בפלשתים נאספו שם למלחמה ויעלו איש ישראל׃</span> <span class="verse"><a name="10">10</a>הוא קם ויך בפלשתים עד כי יגעה ידו ותדבק ידו אל החרב ויעש יהוה תשועה גדולה ביום ההוא והעם ישבו אחריו אך לפשט׃</span> <span class="verse"><a name="11">11</a>ואחריו שמא בן אגא הררי ויאספו פלשתים לחיה ותהי שם חלקת השדה מלאה עדשים והעם נס מפני פלשתים׃</span> <span class="verse"><a name="12">12</a>ויתיצב בתוך החלקה ויצילה ויך את פלשתים ויעש יהוה תשועה גדולה׃</span> <span class="verse"><a name="13">13</a>וירדו שלשים מהשלשים ראש ויבאו אל קציר אל דוד אל מערת עדלם וחית פלשתים חנה בעמק רפאים׃</span> <span class="verse"><a name="14">14</a>ודוד אז במצודה ומצב פלשתים אז בית לחם׃</span> <span class="verse"><a name="15">15</a>ויתאוה דוד ויאמר מי ישקני מים מבאר בית לחם אשר בשער׃</span> <span class="verse"><a name="16">16</a>ויבקעו שלשת הגברים במחנה פלשתים וישאבו מים מבאר בית לחם אשר בשער וישאו ויבאו אל דוד ולא אבה לשתותם ויסך אתם ליהוה׃</span> <span class="verse"><a name="17">17</a>ויאמר חלילה לי יהוה מעשתי זאת הדם האנשים ההלכים בנפשותם ולא אבה לשתותם אלה עשו שלשת הגברים׃</span> <span class="verse"><a name="18">18</a>ואבישי אחי יואב בן צרויה הוא ראש השלשי והוא עורר את חניתו על שלש מאות חלל ולו שם בשלשה׃</span> <span class="verse"><a name="19">19</a>מן השלשה הכי נכבד ויהי להם לשר ועד השלשה לא בא׃</span> <span class="verse"><a name="20">20</a>ובניהו בן יהוידע בן איש חי רב פעלים מקבצאל הוא הכה את שני אראל מואב והוא ירד והכה את האריה בתוך הבאר ביום השלג׃</span> <span class="verse"><a name="21">21</a>והוא הכה את איש מצרי אשר מראה וביד המצרי חנית וירד אליו בשבט ויגזל את החנית מיד המצרי ויהרגהו בחניתו׃</span> <span class="verse"><a name="22">22</a>אלה עשה בניהו בן יהוידע ולו שם בשלשה הגברים׃</span> <span class="verse"><a name="23">23</a>מן השלשים נכבד ואל השלשה לא בא וישמהו דוד אל משמעתו׃</span> <span class="verse"><a name="24">24</a>עשה אל אחי יואב בשלשים אלחנן בן דדו בית לחם׃</span> <span class="verse"><a name="25">25</a>שמה החרדי אליקא החרדי׃</span> <span class="verse"><a name="26">26</a>חלץ הפלטי עירא בן עקש התקועי׃</span> <span class="verse"><a name="27">27</a>אביעזר הענתתי מבני החשתי׃</span> <span class="verse"><a name="28">28</a>צלמון האחחי מהרי הנטפתי׃</span> <span class="verse"><a name="29">29</a>חלב בן בענה הנטפתי אתי בן ריבי מגבעת בני בנימן׃</span> <span class="verse"><a name="30">30</a>בניהו פרעתני הדי מנחלי געש׃</span> <span class="verse"><a name="31">31</a>אבי עלבון הערבתי עזמות הברחמי׃</span> <span class="verse"><a name="32">32</a>אליחבא השעלבני בני ישן יהונתן׃</span> <span class="verse"><a name="33">33</a>שמה ההררי אחיאם בן שרר האררי׃</span> <span class="verse"><a name="34">34</a>אליפלט בן אחסבי בן המעכתי אליעם בן אחיתפל הגלני׃</span> <span class="verse"><a name="35">35</a>חצרו הכרמלי פערי הארבי׃</span> <span class="verse"><a name="36">36</a>יגאל בן נתן מצבה בני הגדי׃</span> <span class="verse"><a name="37">37</a>צלק העמני נחרי הבארתי נשאי כלי יואב בן צריה׃</span> <span class="verse"><a name="38">38</a>עירא היתרי גרב היתרי׃</span> <span class="verse"><a name="39">39</a>אוריה החתי כל שלשים ושבעה׃</span> </p></div</div></div></body></html>