<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/eph/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/eph">Ephesians</a> &gt <strong>Chapter 6</strong></div><p><span class="verse"><a name="1">1</a>שמעו בנים אל הוריכם באדנינו כי ארח ישר הוא׃</span> <span class="verse"><a name="2">2</a>כבד את אביך ואת אמך זאת היא המצוה הראשונה אשר לה ההבטחה׃</span> <span class="verse"><a name="3">3</a>למען ייטב לך ולמען יאריכן ימיך על האדמה׃</span> <span class="verse"><a name="4">4</a>ואתם האבות אל תכעיסו את בניכם אך גדלום במוסר אדנינו ובתוכחתו׃</span> <span class="verse"><a name="5">5</a>שמעו עבדים אל אדניכם לפי הבשר ביראה ורתת ובתם לבבכם כמו למשיח׃</span> <span class="verse"><a name="6">6</a>לא בעבדת מראה העין כמבקשי חן בני אדם כי אם כעבדי המשיח עשים רצון האלהים בכל נפשם׃</span> <span class="verse"><a name="7">7</a>ועבדים בנפש חפצה את האדון ולא בני אדם׃</span> <span class="verse"><a name="8">8</a>וידעתם כי כל דבר טוב אשר עשה האדם ישלמנו לו אדנינו אם עבד הוא או בן חורין׃</span> <span class="verse"><a name="9">9</a>ואתם האדנים ככה תעשו גם להם חדלו מגער בם וידעתם כי גם עליכם יש אדון בשמים ואין לפניו משא פנים׃</span> <span class="verse"><a name="10">10</a>סוף דבר אחי חזקו באדנינו ובעז גבורתו׃</span> <span class="verse"><a name="11">11</a>לבשו כלי נשק אלהים למען תוכלו עמד נגד נכלי השטן׃</span> <span class="verse"><a name="12">12</a>כי לא עם בשר ודם מלחמתנו כי עם שרים ושליטים עם המשלים בחשכת העולם הזה עם הרוחות הרעות אשר במרומים׃</span> <span class="verse"><a name="13">13</a>על כן אחזו בכלי נשק אלהים למען תוכלו לקום ביום הרע ולמלא צבאכם ולעמוד׃</span> <span class="verse"><a name="14">14</a>עמדו נא חגורי מתנים באמת ומלבשים בשריון הצדק׃</span> <span class="verse"><a name="15">15</a>ורגליכם מנעלות להיותכם מוכנים לבשורת השלום׃</span> <span class="verse"><a name="16">16</a>ועל כל אלה תפשו את מגן האמונה אשר תוכלו לכבות בו את חצי הרשע הבערים׃</span> <span class="verse"><a name="17">17</a>וקחו את כובע הישועה וחרב הרוח שהיא דבר האלהים׃</span> <span class="verse"><a name="18">18</a>והתפללו תמיד בכל עת בתפלה ותחנונים ברוח ושקדו והתאמצו על זאת להעתיר תמיד בעד כל הקדשים׃</span> <span class="verse"><a name="19">19</a>וגם בעדי למען ינתן לי הדבר בפתחי פי להגיד בבטחון את סוד הבשורה אשר אנכי ציר לה במוסרות׃</span> <span class="verse"><a name="20">20</a>למען אדבר בה בבטחה כאשר מטל עלי לדבר׃</span> <span class="verse"><a name="21">21</a>ולמען אשר תדעו גם אתם את קרתי ואת מעשי הנה את הכל יודיע אתכם טוכיקוס האח החביב והמשרת הנאמן באדנינו׃</span> <span class="verse"><a name="22">22</a>אשר לזאת שלחתיהו אליכם למען תדעו את קרתינו ולמען ינחם את לבבכם׃</span> <span class="verse"><a name="23">23</a>השלום לאחים והאהבה עם האמונה מאת האלהים האב ומאת האדון ישוע המשיח׃</span> <span class="verse"><a name="24">24</a>החסד עם כל האהבים את אדנינו ישוע המשיח באהבה אשר לא תכלה אמן׃</span> </p></div</div></div></body></html>