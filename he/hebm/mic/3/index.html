<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/mic/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/mic">Micah</a> &gt <strong>Chapter 3</strong></div><p><span class="verse"><a name="1">1</a>ואמר שמעו נא ראשי יעקב וקציני בית ישראל הלוא לכם לדעת את המשפט׃</span> <span class="verse"><a name="2">2</a>שנאי טוב ואהבי רעה גזלי עורם מעליהם ושארם מעל עצמותם׃</span> <span class="verse"><a name="3">3</a>ואשר אכלו שאר עמי ועורם מעליהם הפשיטו ואת עצמתיהם פצחו ופרשו כאשר בסיר וכבשר בתוך קלחת׃</span> <span class="verse"><a name="4">4</a>אז יזעקו אל יהוה ולא יענה אותם ויסתר פניו מהם בעת ההיא כאשר הרעו מעלליהם׃</span> <span class="verse"><a name="5">5</a>כה אמר יהוה על הנביאים המתעים את עמי הנשכים בשניהם וקראו שלום ואשר לא יתן על פיהם וקדשו עליו מלחמה׃</span> <span class="verse"><a name="6">6</a>לכן לילה לכם מחזון וחשכה לכם מקסם ובאה השמש על הנביאים וקדר עליהם היום׃</span> <span class="verse"><a name="7">7</a>ובשו החזים וחפרו הקסמים ועטו על שפם כלם כי אין מענה אלהים׃</span> <span class="verse"><a name="8">8</a>ואולם אנכי מלאתי כח את רוח יהוה ומשפט וגבורה להגיד ליעקב פשעו ולישראל חטאתו׃</span> <span class="verse"><a name="9">9</a>שמעו נא זאת ראשי בית יעקב וקציני בית ישראל המתעבים משפט ואת כל הישרה יעקשו׃</span> <span class="verse"><a name="10">10</a>בנה ציון בדמים וירושלם בעולה׃</span> <span class="verse"><a name="11">11</a>ראשיה בשחד ישפטו וכהניה במחיר יורו ונביאיה בכסף יקסמו ועל יהוה ישענו לאמר הלוא יהוה בקרבנו לא תבוא עלינו רעה׃</span> <span class="verse"><a name="12">12</a>לכן בגללכם ציון שדה תחרש וירושלם עיין תהיה והר הבית לבמות יער׃</span> </p></div</div></div></body></html>