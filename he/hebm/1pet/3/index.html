<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1pet/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1pet">1 Peter</a> &gt <strong>Chapter 3</strong></div><p><span class="verse"><a name="1">1</a>וכן אתן הנשים הכנענה לפני בעליכן למען גם אם יש אשר אינם שמעים לדבר יקנו באין אמר ודברים על ידי מעשי הנשים׃</span> <span class="verse"><a name="2">2</a>בראותם כי תצנענה לכת ביראה׃</span> <span class="verse"><a name="3">3</a>ופארכן אל יהי מבחוץ במחלפות שער ועדי זהב ולבישת מחלצים׃</span> <span class="verse"><a name="4">4</a>כי אם האדם הצפון פנימה ברוח ענוה והשקט אשר לא יכלה ויקר הוא בעיני אלהים׃</span> <span class="verse"><a name="5">5</a>כי כן התקשטו לפנים גם הנשים הקדשות המיחלות לאלהים בהכנען לפני בעליהן׃</span> <span class="verse"><a name="6">6</a>כשרה אשר שמעה בקול אברהם ותקרא לו אדון אשר אתן הייתן לה לבנות בעשותכן הטוב ולא תיראנה מפחד׃</span> <span class="verse"><a name="7">7</a>וכן אתם האנשים שבו עמהן בתבונה כי כלי רפה האשה ותנו לה כבוד כי גם להן יש חלק בנחלת מתנת החיים פן תכלאו מתפלותיכם׃</span> <span class="verse"><a name="8">8</a>וסוף דבר היו כלכם לב אחד בעלי חמלה אהבי האחים רחמנים ומתקבלים על הבריות׃</span> <span class="verse"><a name="9">9</a>אל תשלמו רעה תחת רעה או חרפה תחת חרפה כי אם תברכו מדעתכם כי לזאת נקראתם למען תירשו את הברכה׃</span> <span class="verse"><a name="10">10</a>כי האיש החפץ חיים אהב ימים לראות טוב יצר לשונו מרע ושפתיו מדבר מרמה׃</span> <span class="verse"><a name="11">11</a>יסור מרע ויעשה טוב יבשק שלום וירדפהו׃</span> <span class="verse"><a name="12">12</a>כי עיני יהוה אל צדיקים ואזניו אל שועתם ופני יהוה בעשי רע׃</span> <span class="verse"><a name="13">13</a>ומי ירע לכם אם תקנאו לעשות הטוב׃</span> <span class="verse"><a name="14">14</a>אבל אשריכם גם אם תענו למען הצדקה אך מוראם לא תיראו ולא תעריצו׃</span> <span class="verse"><a name="15">15</a>את יהוה אלהים אתו תקדישו בלבבכם והיו נכנים תמיד להשיב דבר בענוה וביראה לכל שאל אתכם חשבון התוחלת אשר בקרבכם׃</span> <span class="verse"><a name="16">16</a>רוח שלמה תהי לכם למען יבשו המנאצים דרככם הטובה במשיח בהלשינם אתכם כפעלי און׃</span> <span class="verse"><a name="17">17</a>כי טוב לכם אם חפץ אלהים הוא אשר תענו בעשותכם הטוב משתענו בעשותכם רע׃</span> <span class="verse"><a name="18">18</a>כי גם המשיח ענה פעם אחת על חטאתינו הצדיק בעד הרשעים לקרב אתנו אל האלהים הומת לפי הבשר ויחי ברוח׃</span> <span class="verse"><a name="19">19</a>אשר בו הלך ויקרא גם לרוחות אשר במשמר׃</span> <span class="verse"><a name="20">20</a>אשר לפנים לא האמינו כאשר חכה אלהים בארך אפו בימי נח בהעשות התבה אשר נמלטו אליה מעטים והם שמנה נפשות במים׃</span> <span class="verse"><a name="21">21</a>וזה הוא אות הטבילה אשר כעת תושיע גם אתנו לא בהסיר טנוף הבשר כי אם בשאל לנו מאת אלהים רוח שלמה על ידי הקמת ישוע המשיח׃</span> <span class="verse"><a name="22">22</a>אשר הוא לימין אלהים אחרי אשר עבר השמימה ויכנעו לפניו המלאכים והרשיות והגבורות׃</span> </p></div</div></div></body></html>