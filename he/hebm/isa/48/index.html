<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 48</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/isa/48"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/isa">Isaiah</a> &gt <strong>Chapter 48</strong></div><p><span class="verse"><a name="1">1</a>שמעו זאת בית יעקב הנקראים בשם ישראל וממי יהודה יצאו הנשבעים בשם יהוה ובאלהי ישראל יזכירו לא באמת ולא בצדקה׃</span> <span class="verse"><a name="2">2</a>כי מעיר הקדש נקראו ועל אלהי ישראל נסמכו יהוה צבאות שמו׃</span> <span class="verse"><a name="3">3</a>הראשנות מאז הגדתי ומפי יצאו ואשמיעם פתאם עשיתי ותבאנה׃</span> <span class="verse"><a name="4">4</a>מדעתי כי קשה אתה וגיד ברזל ערפך ומצחך נחושה׃</span> <span class="verse"><a name="5">5</a>ואגיד לך מאז בטרם תבוא השמעתיך פן תאמר עצבי עשם ופסלי ונסכי צום׃</span> <span class="verse"><a name="6">6</a>שמעת חזה כלה ואתם הלוא תגידו השמעתיך חדשות מעתה ונצרות ולא ידעתם׃</span> <span class="verse"><a name="7">7</a>עתה נבראו ולא מאז ולפני יום ולא שמעתם פן תאמר הנה ידעתין׃</span> <span class="verse"><a name="8">8</a>גם לא שמעת גם לא ידעת גם מאז לא פתחה אזנך כי ידעתי בגוד תבגוד ופשע מבטן קרא לך׃</span> <span class="verse"><a name="9">9</a>למען שמי אאריך אפי ותהלתי אחטם לך לבלתי הכריתך׃</span> <span class="verse"><a name="10">10</a>הנה צרפתיך ולא בכסף בחרתיך בכור עני׃</span> <span class="verse"><a name="11">11</a>למעני למעני אעשה כי איך יחל וכבודי לאחר לא אתן׃</span> <span class="verse"><a name="12">12</a>שמע אלי יעקב וישראל מקראי אני הוא אני ראשון אף אני אחרון׃</span> <span class="verse"><a name="13">13</a>אף ידי יסדה ארץ וימיני טפחה שמים קרא אני אליהם יעמדו יחדו׃</span> <span class="verse"><a name="14">14</a>הקבצו כלכם ושמעו מי בהם הגיד את אלה יהוה אהבו יעשה חפצו בבבל וזרעו כשדים׃</span> <span class="verse"><a name="15">15</a>אני אני דברתי אף קראתיו הביאתיו והצליח דרכו׃</span> <span class="verse"><a name="16">16</a>קרבו אלי שמעו זאת לא מראש בסתר דברתי מעת היותה שם אני ועתה אדני יהוה שלחני ורוחו׃</span> <span class="verse"><a name="17">17</a>כה אמר יהוה גאלך קדוש ישראל אני יהוה אלהיך מלמדך להועיל מדריכך בדרך תלך׃</span> <span class="verse"><a name="18">18</a>לוא הקשבת למצותי ויהי כנהר שלומך וצדקתך כגלי הים׃</span> <span class="verse"><a name="19">19</a>ויהי כחול זרעך וצאצאי מעיך כמעתיו לא יכרת ולא ישמד שמו מלפני׃</span> <span class="verse"><a name="20">20</a>צאו מבבל ברחו מכשדים בקול רנה הגידו השמיעו זאת הוציאוה עד קצה הארץ אמרו גאל יהוה עבדו יעקב׃</span> <span class="verse"><a name="21">21</a>ולא צמאו בחרבות הוליכם מים מצור הזיל למו ויבקע צור ויזבו מים׃</span> <span class="verse"><a name="22">22</a>אין שלום אמר יהוה לרשעים׃</span> </p></div</div></div></body></html>