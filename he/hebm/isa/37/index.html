<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/isa/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/isa">Isaiah</a> &gt <strong>Chapter 37</strong></div><p><span class="verse"><a name="1">1</a>ויהי כשמע המלך חזקיהו ויקרע את בגדיו ויתכס בשק ויבא בית יהוה׃</span> <span class="verse"><a name="2">2</a>וישלח את אליקים אשר על הבית ואת שבנא הסופר ואת זקני הכהנים מתכסים בשקים אל ישעיהו בן אמוץ הנביא׃</span> <span class="verse"><a name="3">3</a>ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משבר וכח אין ללדה׃</span> <span class="verse"><a name="4">4</a>אולי ישמע יהוה אלהיך את דברי רב שקה אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה׃</span> <span class="verse"><a name="5">5</a>ויבאו עבדי המלך חזקיהו אל ישעיהו׃</span> <span class="verse"><a name="6">6</a>ויאמר אליהם ישעיהו כה תאמרון אל אדניכם כה אמר יהוה אל תירא מפני הדברים אשר שמעת אשר גדפו נערי מלך אשור אותי׃</span> <span class="verse"><a name="7">7</a>הנני נותן בו רוח ושמע שמועה ושב אל ארצו והפלתיו בחרב בארצו׃</span> <span class="verse"><a name="8">8</a>וישב רב שקה וימצא את מלך אשור נלחם על לבנה כי שמע כי נסע מלכיש׃</span> <span class="verse"><a name="9">9</a>וישמע על תרהקה מלך כוש לאמר יצא להלחם אתך וישמע וישלח מלאכים אל חזקיהו לאמר׃</span> <span class="verse"><a name="10">10</a>כה תאמרון אל חזקיהו מלך יהודה לאמר אל ישאך אלהיך אשר אתה בוטח בו לאמר לא תנתן ירושלם ביד מלך אשור׃</span> <span class="verse"><a name="11">11</a>הנה אתה שמעת אשר עשו מלכי אשור לכל הארצות להחרימם ואתה תנצל׃</span> <span class="verse"><a name="12">12</a>ההצילו אותם אלהי הגוים אשר השחיתו אבותי את גוזן ואת חרן ורצף ובני עדן אשר בתלשר׃</span> <span class="verse"><a name="13">13</a>איה מלך חמת ומלך ארפד ומלך לעיר ספרוים הנע ועוה׃</span> <span class="verse"><a name="14">14</a>ויקח חזקיהו את הספרים מיד המלאכים ויקראהו ויעל בית יהוה ויפרשהו חזקיהו לפני יהוה׃</span> <span class="verse"><a name="15">15</a>ויתפלל חזקיהו אל יהוה לאמר׃</span> <span class="verse"><a name="16">16</a>יהוה צבאות אלהי ישראל ישב הכרבים אתה הוא האלהים לבדך לכל ממלכות הארץ אתה עשית את השמים ואת הארץ׃</span> <span class="verse"><a name="17">17</a>הטה יהוה אזנך ושמע פקח יהוה עינך וראה ושמע את כל דברי סנחריב אשר שלח לחרף אלהים חי׃</span> <span class="verse"><a name="18">18</a>אמנם יהוה החריבו מלכי אשור את כל הארצות ואת ארצם׃</span> <span class="verse"><a name="19">19</a>ונתן את אלהיהם באש כי לא אלהים המה כי אם מעשה ידי אדם עץ ואבן ויאבדום׃</span> <span class="verse"><a name="20">20</a>ועתה יהוה אלהינו הושיענו מידו וידעו כל ממלכות הארץ כי אתה יהוה לבדך׃</span> <span class="verse"><a name="21">21</a>וישלח ישעיהו בן אמוץ אל חזקיהו לאמר כה אמר יהוה אלהי ישראל אשר התפללת אלי אל סנחריב מלך אשור׃</span> <span class="verse"><a name="22">22</a>זה הדבר אשר דבר יהוה עליו בזה לך לעגה לך בתולת בת ציון אחריך ראש הניעה בת ירושלם׃</span> <span class="verse"><a name="23">23</a>את מי חרפת וגדפת ועל מי הרימותה קול ותשא מרום עיניך אל קדוש ישראל׃</span> <span class="verse"><a name="24">24</a>ביד עבדיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשיו ואבוא מרום קצו יער כרמלו׃</span> <span class="verse"><a name="25">25</a>אני קרתי ושתיתי מים ואחרב בכף פעמי כל יארי מצור׃</span> <span class="verse"><a name="26">26</a>הלוא שמעת למרחוק אותה עשיתי מימי קדם ויצרתיה עתה הבאתיה ותהי להשאות גלים נצים ערים בצרות׃</span> <span class="verse"><a name="27">27</a>וישביהן קצרי יד חתו ובשו היו עשב שדה וירק דשא חציר גגות ושדמה לפני קמה׃</span> <span class="verse"><a name="28">28</a>ושבתך וצאתך ובואך ידעתי ואת התרגזך אלי׃</span> <span class="verse"><a name="29">29</a>יען התרגזך אלי ושאננך עלה באזני ושמתי חחי באפך ומתגי בשפתיך והשיבתיך בדרך אשר באת בה׃</span> <span class="verse"><a name="30">30</a>וזה לך האות אכול השנה ספיח ובשנה השנית שחיס ובשנה השלישית זרעו וקצרו ונטעו כרמים ואכול פרים׃</span> <span class="verse"><a name="31">31</a>ויספה פליטת בית יהודה הנשארה שרש למטה ועשה פרי למעלה׃</span> <span class="verse"><a name="32">32</a>כי מירושלם תצא שארית ופליטה מהר ציון קנאת יהוה צבאות תעשה זאת׃</span> <span class="verse"><a name="33">33</a>לכן כה אמר יהוה אל מלך אשור לא יבוא אל העיר הזאת ולא יורה שם חץ ולא יקדמנה מגן ולא ישפך עליה סללה׃</span> <span class="verse"><a name="34">34</a>בדרך אשר בא בה ישוב ואל העיר הזאת לא יבוא נאם יהוה׃</span> <span class="verse"><a name="35">35</a>וגנותי על העיר הזאת להושיעה למעני ולמען דוד עבדי׃</span> <span class="verse"><a name="36">36</a>ויצא מלאך יהוה ויכה במחנה אשור מאה ושמנים וחמשה אלף וישכימו בבקר והנה כלם פגרים מתים׃</span> <span class="verse"><a name="37">37</a>ויסע וילך וישב סנחריב מלך אשור וישב בנינוה׃</span> <span class="verse"><a name="38">38</a>ויהי הוא משתחוה בית נסרך אלהיו ואדרמלך ושראצר בניו הכהו בחרב והמה נמלטו ארץ אררט וימלך אסר חדן בנו תחתיו׃</span> </p></div</div></div></body></html>