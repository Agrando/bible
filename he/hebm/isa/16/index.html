<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/isa/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/isa">Isaiah</a> &gt <strong>Chapter 16</strong></div><p><span class="verse"><a name="1">1</a>שלחו כר משל ארץ מסלע מדברה אל הר בת ציון׃</span> <span class="verse"><a name="2">2</a>והיה כעוף נודד קן משלח תהיינה בנות מואב מעברת לארנון׃</span> <span class="verse"><a name="3">3</a>הביאו עצה עשו פלילה שיתי כליל צלך בתוך צהרים סתרי נדחים נדד אל תגלי׃</span> <span class="verse"><a name="4">4</a>יגורו בך נדחי מואב הוי סתר למו מפני שודד כי אפס המץ כלה שד תמו רמס מן הארץ׃</span> <span class="verse"><a name="5">5</a>והוכן בחסד כסא וישב עליו באמת באהל דוד שפט ודרש משפט ומהר צדק׃</span> <span class="verse"><a name="6">6</a>שמענו גאון מואב גא מאד גאותו וגאונו ועברתו לא כן בדיו׃</span> <span class="verse"><a name="7">7</a>לכן ייליל מואב למואב כלה ייליל לאשישי קיר חרשת תהגו אך נכאים׃</span> <span class="verse"><a name="8">8</a>כי שדמות חשבון אמלל גפן שבמה בעלי גוים הלמו שרוקיה עד יעזר נגעו תעו מדבר שלחותיה נטשו עברו ים׃</span> <span class="verse"><a name="9">9</a>על כן אבכה בבכי יעזר גפן שבמה אריוך דמעתי חשבון ואלעלה כי על קיצך ועל קצירך הידד נפל׃</span> <span class="verse"><a name="10">10</a>ונאסף שמחה וגיל מן הכרמל ובכרמים לא ירנן לא ירעע יין ביקבים לא ידרך הדרך הידד השבתי׃</span> <span class="verse"><a name="11">11</a>על כן מעי למואב ככנור יהמו וקרבי לקיר חרש׃</span> <span class="verse"><a name="12">12</a>והיה כי נראה כי נלאה מואב על הבמה ובא אל מקדשו להתפלל ולא יוכל׃</span> <span class="verse"><a name="13">13</a>זה הדבר אשר דבר יהוה אל מואב מאז׃</span> <span class="verse"><a name="14">14</a>ועתה דבר יהוה לאמר בשלש שנים כשני שכיר ונקלה כבוד מואב בכל ההמון הרב ושאר מעט מזער לוא כביר׃</span> </p></div</div></div></body></html>