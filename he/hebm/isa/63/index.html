<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 63</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/isa/63"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/isa">Isaiah</a> &gt <strong>Chapter 63</strong></div><p><span class="verse"><a name="1">1</a>מי זה בא מאדום חמוץ בגדים מבצרה זה הדור בלבושו צעה ברב כחו אני מדבר בצדקה רב להושיע׃</span> <span class="verse"><a name="2">2</a>מדוע אדם ללבושך ובגדיך כדרך בגת׃</span> <span class="verse"><a name="3">3</a>פורה דרכתי לבדי ומעמים אין איש אתי ואדרכם באפי וארמסם בחמתי ויז נצחם על בגדי וכל מלבושי אגאלתי׃</span> <span class="verse"><a name="4">4</a>כי יום נקם בלבי ושנת גאולי באה׃</span> <span class="verse"><a name="5">5</a>ואביט ואין עזר ואשתומם ואין סומך ותושע לי זרעי וחמתי היא סמכתני׃</span> <span class="verse"><a name="6">6</a>ואבוס עמים באפי ואשכרם בחמתי ואוריד לארץ נצחם׃</span> <span class="verse"><a name="7">7</a>חסדי יהוה אזכיר תהלת יהוה כעל כל אשר גמלנו יהוה ורב טוב לבית ישראל אשר גמלם כרחמיו וכרב חסדיו׃</span> <span class="verse"><a name="8">8</a>ויאמר אך עמי המה בנים לא ישקרו ויהי להם למושיע׃</span> <span class="verse"><a name="9">9</a>בכל צרתם לא צר ומלאך פניו הושיעם באהבתו ובחמלתו הוא גאלם וינטלם וינשאם כל ימי עולם׃</span> <span class="verse"><a name="10">10</a>והמה מרו ועצבו את רוח קדשו ויהפך להם לאויב הוא נלחם בם׃</span> <span class="verse"><a name="11">11</a>ויזכר ימי עולם משה עמו איה המעלם מים את רעי צאנו איה השם בקרבו את רוח קדשו׃</span> <span class="verse"><a name="12">12</a>מוליך לימין משה זרוע תפארתו בוקע מים מפניהם לעשות לו שם עולם׃</span> <span class="verse"><a name="13">13</a>מוליכם בתהמות כסוס במדבר לא יכשלו׃</span> <span class="verse"><a name="14">14</a>כבהמה בבקעה תרד רוח יהוה תניחנו כן נהגת עמך לעשות לך שם תפארת׃</span> <span class="verse"><a name="15">15</a>הבט משמים וראה מזבל קדשך ותפארתך איה קנאתך וגבורתך המון מעיך ורחמיך אלי התאפקו׃</span> <span class="verse"><a name="16">16</a>כי אתה אבינו כי אברהם לא ידענו וישראל לא יכירנו אתה יהוה אבינו גאלנו מעולם שמך׃</span> <span class="verse"><a name="17">17</a>למה תתענו יהוה מדרכיך תקשיח לבנו מיראתך שוב למען עבדיך שבטי נחלתך׃</span> <span class="verse"><a name="18">18</a>למצער ירשו עם קדשך צרינו בוססו מקדשך׃</span> <span class="verse"><a name="19">19</a>היינו מעולם לא משלת בם לא נקרא שמך עליהם׃</span> </p></div</div></div></body></html>