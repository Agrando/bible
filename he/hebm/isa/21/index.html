<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/isa/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/isa">Isaiah</a> &gt <strong>Chapter 21</strong></div><p><span class="verse"><a name="1">1</a>משא מדבר ים כסופות בנגב לחלף ממדבר בא מארץ נוראה׃</span> <span class="verse"><a name="2">2</a>חזות קשה הגד לי הבוגד בוגד והשודד שודד עלי עילם צורי מדי כל אנחתה השבתי׃</span> <span class="verse"><a name="3">3</a>על כן מלאו מתני חלחלה צירים אחזוני כצירי יולדה נעויתי משמע נבהלתי מראות׃</span> <span class="verse"><a name="4">4</a>תעה לבבי פלצות בעתתני את נשף חשקי שם לי לחרדה׃</span> <span class="verse"><a name="5">5</a>ערך השלחן צפה הצפית אכול שתה קומו השרים משחו מגן׃</span> <span class="verse"><a name="6">6</a>כי כה אמר אלי אדני לך העמד המצפה אשר יראה יגיד׃</span> <span class="verse"><a name="7">7</a>וראה רכב צמד פרשים רכב חמור רכב גמל והקשיב קשב רב קשב׃</span> <span class="verse"><a name="8">8</a>ויקרא אריה על מצפה אדני אנכי עמד תמיד יומם ועל משמרתי אנכי נצב כל הלילות׃</span> <span class="verse"><a name="9">9</a>והנה זה בא רכב איש צמד פרשים ויען ויאמר נפלה נפלה בבל וכל פסילי אלהיה שבר לארץ׃</span> <span class="verse"><a name="10">10</a>מדשתי ובן גרני אשר שמעתי מאת יהוה צבאות אלהי ישראל הגדתי לכם׃</span> <span class="verse"><a name="11">11</a>משא דומה אלי קרא משעיר שמר מה מלילה שמר מה מליל׃</span> <span class="verse"><a name="12">12</a>אמר שמר אתה בקר וגם לילה אם תבעיון בעיו שבו אתיו׃</span> <span class="verse"><a name="13">13</a>משא בערב ביער בערב תלינו ארחות דדנים׃</span> <span class="verse"><a name="14">14</a>לקראת צמא התיו מים ישבי ארץ תימא בלחמו קדמו נדד׃</span> <span class="verse"><a name="15">15</a>כי מפני חרבות נדדו מפני חרב נטושה ומפני קשת דרוכה ומפני כבד מלחמה׃</span> <span class="verse"><a name="16">16</a>כי כה אמר אדני אלי בעוד שנה כשני שכיר וכלה כל כבוד קדר׃</span> <span class="verse"><a name="17">17</a>ושאר מספר קשת גבורי בני קדר ימעטו כי יהוה אלהי ישראל דבר׃</span> </p></div</div></div></body></html>