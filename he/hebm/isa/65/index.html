<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 65</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/isa/65"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/isa">Isaiah</a> &gt <strong>Chapter 65</strong></div><p><span class="verse"><a name="1">1</a>נדרשתי ללוא שאלו נמצאתי ללא בקשני אמרתי הנני הנני אל גוי לא קרא בשמי׃</span> <span class="verse"><a name="2">2</a>פרשתי ידי כל היום אל עם סורר ההלכים הדרך לא טוב אחר מחשבתיהם׃</span> <span class="verse"><a name="3">3</a>העם המכעיסים אותי על פני תמיד זבחים בגנות ומקטרים על הלבנים׃</span> <span class="verse"><a name="4">4</a>הישבים בקברים ובנצורים ילינו האכלים בשר החזיר ופרק פגלים כליהם׃</span> <span class="verse"><a name="5">5</a>האמרים קרב אליך אל תגש בי כי קדשתיך אלה עשן באפי אש יקדת כל היום׃</span> <span class="verse"><a name="6">6</a>הנה כתובה לפני לא אחשה כי אם שלמתי ושלמתי על חיקם׃</span> <span class="verse"><a name="7">7</a>עונתיכם ועונת אבותיכם יחדו אמר יהוה אשר קטרו על ההרים ועל הגבעות חרפוני ומדתי פעלתם ראשנה על חיקם׃</span> <span class="verse"><a name="8">8</a>כה אמר יהוה כאשר ימצא התירוש באשכול ואמר אל תשחיתהו כי ברכה בו כן אעשה למען עבדי לבלתי השחית הכל׃</span> <span class="verse"><a name="9">9</a>והוצאתי מיעקב זרע ומיהודה יורש הרי וירשוה בחירי ועבדי ישכנו שמה׃</span> <span class="verse"><a name="10">10</a>והיה השרון לנוה צאן ועמק עכור לרבץ בקר לעמי אשר דרשוני׃</span> <span class="verse"><a name="11">11</a>ואתם עזבי יהוה השכחים את הר קדשי הערכים לגד שלחן והממלאים למני ממסך׃</span> <span class="verse"><a name="12">12</a>ומניתי אתכם לחרב וכלכם לטבח תכרעו יען קראתי ולא עניתם דברתי ולא שמעתם ותעשו הרע בעיני ובאשר לא חפצתי בחרתם׃</span> <span class="verse"><a name="13">13</a>לכן כה אמר אדני יהוה הנה עבדי יאכלו ואתם תרעבו הנה עבדי ישתו ואתם תצמאו הנה עבדי ישמחו ואתם תבשו׃</span> <span class="verse"><a name="14">14</a>הנה עבדי ירנו מטוב לב ואתם תצעקו מכאב לב ומשבר רוח תילילו׃</span> <span class="verse"><a name="15">15</a>והנחתם שמכם לשבועה לבחירי והמיתך אדני יהוה ולעבדיו יקרא שם אחר׃</span> <span class="verse"><a name="16">16</a>אשר המתברך בארץ יתברך באלהי אמן והנשבע בארץ ישבע באלהי אמן כי נשכחו הצרות הראשנות וכי נסתרו מעיני׃</span> <span class="verse"><a name="17">17</a>כי הנני בורא שמים חדשים וארץ חדשה ולא תזכרנה הראשנות ולא תעלינה על לב׃</span> <span class="verse"><a name="18">18</a>כי אם שישו וגילו עדי עד אשר אני בורא כי הנני בורא את ירושלם גילה ועמה משוש׃</span> <span class="verse"><a name="19">19</a>וגלתי בירושלם וששתי בעמי ולא ישמע בה עוד קול בכי וקול זעקה׃</span> <span class="verse"><a name="20">20</a>לא יהיה משם עוד עול ימים וזקן אשר לא ימלא את ימיו כי הנער בן מאה שנה ימות והחוטא בן מאה שנה יקלל׃</span> <span class="verse"><a name="21">21</a>ובנו בתים וישבו ונטעו כרמים ואכלו פרים׃</span> <span class="verse"><a name="22">22</a>לא יבנו ואחר ישב לא יטעו ואחר יאכל כי כימי העץ ימי עמי ומעשה ידיהם יבלו בחירי׃</span> <span class="verse"><a name="23">23</a>לא ייגעו לריק ולא ילדו לבהלה כי זרע ברוכי יהוה המה וצאצאיהם אתם׃</span> <span class="verse"><a name="24">24</a>והיה טרם יקראו ואני אענה עוד הם מדברים ואני אשמע׃</span> <span class="verse"><a name="25">25</a>זאב וטלה ירעו כאחד ואריה כבקר יאכל תבן ונחש עפר לחמו לא ירעו ולא ישחיתו בכל הר קדשי אמר יהוה׃</span> </p></div</div></div></body></html>