<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/amos/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/amos">Amos</a> &gt <strong>Chapter 7</strong></div><p><span class="verse"><a name="1">1</a>כה הראני אדני יהוה והנה יוצר גבי בתחלת עלות הלקש והנה לקש אחר גזי המלך׃</span> <span class="verse"><a name="2">2</a>והיה אם כלה לאכול את עשב הארץ ואמר אדני יהוה סלח נא מי יקום יעקב כי קטן הוא׃</span> <span class="verse"><a name="3">3</a>נחם יהוה על זאת לא תהיה אמר יהוה׃</span> <span class="verse"><a name="4">4</a>כה הראני אדני יהוה והנה קרא לרב באש אדני יהוה ותאכל את תהום רבה ואכלה את החלק׃</span> <span class="verse"><a name="5">5</a>ואמר אדני יהוה חדל נא מי יקום יעקב כי קטן הוא׃</span> <span class="verse"><a name="6">6</a>נחם יהוה על זאת גם היא לא תהיה אמר אדני יהוה׃</span> <span class="verse"><a name="7">7</a>כה הראני והנה אדני נצב על חומת אנך ובידו אנך׃</span> <span class="verse"><a name="8">8</a>ויאמר יהוה אלי מה אתה ראה עמוס ואמר אנך ויאמר אדני הנני שם אנך בקרב עמי ישראל לא אוסיף עוד עבור לו׃</span> <span class="verse"><a name="9">9</a>ונשמו במות ישחק ומקדשי ישראל יחרבו וקמתי על בית ירבעם בחרב׃</span> <span class="verse"><a name="10">10</a>וישלח אמציה כהן בית אל אל ירבעם מלך ישראל לאמר קשר עליך עמוס בקרב בית ישראל לא תוכל הארץ להכיל את כל דבריו׃</span> <span class="verse"><a name="11">11</a>כי כה אמר עמוס בחרב ימות ירבעם וישראל גלה יגלה מעל אדמתו׃</span> <span class="verse"><a name="12">12</a>ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא׃</span> <span class="verse"><a name="13">13</a>ובית אל לא תוסיף עוד להנבא כי מקדש מלך הוא ובית ממלכה הוא׃</span> <span class="verse"><a name="14">14</a>ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שקמים׃</span> <span class="verse"><a name="15">15</a>ויקחני יהוה מאחרי הצאן ויאמר אלי יהוה לך הנבא אל עמי ישראל׃</span> <span class="verse"><a name="16">16</a>ועתה שמע דבר יהוה אתה אמר לא תנבא על ישראל ולא תטיף על בית ישחק׃</span> <span class="verse"><a name="17">17</a>לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו׃</span> </p></div</div></div></body></html>