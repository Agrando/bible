<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/song/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/song">Song of Solomon</a> &gt <strong>Chapter 4</strong></div><p><span class="verse"><a name="1">1</a>הנך יפה רעיתי הנך יפה עיניך יונים מבעד לצמתך שערך כעדר העזים שגלשו מהר גלעד׃</span> <span class="verse"><a name="2">2</a>שניך כעדר הקצובות שעלו מן הרחצה שכלם מתאימות ושכלה אין בהם׃</span> <span class="verse"><a name="3">3</a>כחוט השני שפתתיך ומדבריך נאוה כפלח הרמון רקתך מבעד לצמתך׃</span> <span class="verse"><a name="4">4</a>כמגדל דויד צוארך בנוי לתלפיות אלף המגן תלוי עליו כל שלטי הגבורים׃</span> <span class="verse"><a name="5">5</a>שני שדיך כשני עפרים תאומי צביה הרועים בשושנים׃</span> <span class="verse"><a name="6">6</a>עד שיפוח היום ונסו הצללים אלך לי אל הר המור ואל גבעת הלבונה׃</span> <span class="verse"><a name="7">7</a>כלך יפה רעיתי ומום אין בך׃</span> <span class="verse"><a name="8">8</a>אתי מלבנון כלה אתי מלבנון תבואי תשורי מראש אמנה מראש שניר וחרמון ממענות אריות מהררי נמרים׃</span> <span class="verse"><a name="9">9</a>לבבתני אחתי כלה לבבתיני באחד מעיניך באחד ענק מצורניך׃</span> <span class="verse"><a name="10">10</a>מה יפו דדיך אחתי כלה מה טבו דדיך מיין וריח שמניך מכל בשמים׃</span> <span class="verse"><a name="11">11</a>נפת תטפנה שפתותיך כלה דבש וחלב תחת לשונך וריח שלמתיך כריח לבנון׃</span> <span class="verse"><a name="12">12</a>גן נעול אחתי כלה גל נעול מעין חתום׃</span> <span class="verse"><a name="13">13</a>שלחיך פרדס רמונים עם פרי מגדים כפרים עם נרדים׃</span> <span class="verse"><a name="14">14</a>נרד וכרכם קנה וקנמון עם כל עצי לבונה מר ואהלות עם כל ראשי בשמים׃</span> <span class="verse"><a name="15">15</a>מעין גנים באר מים חיים ונזלים מן לבנון׃</span> <span class="verse"><a name="16">16</a>עורי צפון ובואי תימן הפיחי גני יזלו בשמיו יבא דודי לגנו ויאכל פרי מגדיו׃</span> </p></div</div></div></body></html>