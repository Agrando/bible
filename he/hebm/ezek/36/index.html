<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ezek/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ezek">Ezekiel</a> &gt <strong>Chapter 36</strong></div><p><span class="verse"><a name="1">1</a>ואתה בן אדם הנבא אל הרי ישראל ואמרת הרי ישראל שמעו דבר יהוה׃</span> <span class="verse"><a name="2">2</a>כה אמר אדני יהוה יען אמר האויב עליכם האח ובמות עולם למורשה היתה לנו׃</span> <span class="verse"><a name="3">3</a>לכן הנבא ואמרת כה אמר אדני יהוה יען ביען שמות ושאף אתכם מסביב להיותכם מורשה לשארית הגוים ותעלו על שפת לשון ודבת עם׃</span> <span class="verse"><a name="4">4</a>לכן הרי ישראל שמעו דבר אדני יהוה כה אמר אדני יהוה להרים ולגבעות לאפיקים ולגאיות ולחרבות השממות ולערים הנעזבות אשר היו לבז וללעג לשארית הגוים אשר מסביב׃</span> <span class="verse"><a name="5">5</a>לכן כה אמר אדני יהוה אם לא באש קנאתי דברתי על שארית הגוים ועל אדום כלא אשר נתנו את ארצי להם למורשה בשמחת כל לבב בשאט נפש למען מגרשה לבז׃</span> <span class="verse"><a name="6">6</a>לכן הנבא על אדמת ישראל ואמרת להרים ולגבעות לאפיקים ולגאיות כה אמר אדני יהוה הנני בקנאתי ובחמתי דברתי יען כלמת גוים נשאתם׃</span> <span class="verse"><a name="7">7</a>לכן כה אמר אדני יהוה אני נשאתי את ידי אם לא הגוים אשר לכם מסביב המה כלמתם ישאו׃</span> <span class="verse"><a name="8">8</a>ואתם הרי ישראל ענפכם תתנו ופריכם תשאו לעמי ישראל כי קרבו לבוא׃</span> <span class="verse"><a name="9">9</a>כי הנני אליכם ופניתי אליכם ונעבדתם ונזרעתם׃</span> <span class="verse"><a name="10">10</a>והרביתי עליכם אדם כל בית ישראל כלה ונשבו הערים והחרבות תבנינה׃</span> <span class="verse"><a name="11">11</a>והרביתי עליכם אדם ובהמה ורבו ופרו והושבתי אתכם כקדמותיכם והיטבתי מראשתיכם וידעתם כי אני יהוה׃</span> <span class="verse"><a name="12">12</a>והולכתי עליכם אדם את עמי ישראל וירשוך והיית להם לנחלה ולא תוסף עוד לשכלם׃</span> <span class="verse"><a name="13">13</a>כה אמר אדני יהוה יען אמרים לכם אכלת אדם אתי ומשכלת גויך היית׃</span> <span class="verse"><a name="14">14</a>לכן אדם לא תאכלי עוד וגויך לא תכשלי עוד נאם אדני יהוה׃</span> <span class="verse"><a name="15">15</a>ולא אשמיע אליך עוד כלמת הגוים וחרפת עמים לא תשאי עוד וגויך לא תכשלי עוד נאם אדני יהוה׃</span> <span class="verse"><a name="16">16</a>ויהי דבר יהוה אלי לאמר׃</span> <span class="verse"><a name="17">17</a>בן אדם בית ישראל ישבים על אדמתם ויטמאו אותה בדרכם ובעלילותם כטמאת הנדה היתה דרכם לפני׃</span> <span class="verse"><a name="18">18</a>ואשפך חמתי עליהם על הדם אשר שפכו על הארץ ובגלוליהם טמאוה׃</span> <span class="verse"><a name="19">19</a>ואפיץ אתם בגוים ויזרו בארצות כדרכם וכעלילותם שפטתים׃</span> <span class="verse"><a name="20">20</a>ויבוא אל הגוים אשר באו שם ויחללו את שם קדשי באמר להם עם יהוה אלה ומארצו יצאו׃</span> <span class="verse"><a name="21">21</a>ואחמל על שם קדשי אשר חללוהו בית ישראל בגוים אשר באו שמה׃</span> <span class="verse"><a name="22">22</a>לכן אמר לבית ישראל כה אמר אדני יהוה לא למענכם אני עשה בית ישראל כי אם לשם קדשי אשר חללתם בגוים אשר באתם שם׃</span> <span class="verse"><a name="23">23</a>וקדשתי את שמי הגדול המחלל בגוים אשר חללתם בתוכם וידעו הגוים כי אני יהוה נאם אדני יהוה בהקדשי בכם לעיניהם׃</span> <span class="verse"><a name="24">24</a>ולקחתי אתכם מן הגוים וקבצתי אתכם מכל הארצות והבאתי אתכם אל אדמתכם׃</span> <span class="verse"><a name="25">25</a>וזרקתי עליכם מים טהורים וטהרתם מכל טמאותיכם ומכל גלוליכם אטהר אתכם׃</span> <span class="verse"><a name="26">26</a>ונתתי לכם לב חדש ורוח חדשה אתן בקרבכם והסרתי את לב האבן מבשרכם ונתתי לכם לב בשר׃</span> <span class="verse"><a name="27">27</a>ואת רוחי אתן בקרבכם ועשיתי את אשר בחקי תלכו ומשפטי תשמרו ועשיתם׃</span> <span class="verse"><a name="28">28</a>וישבתם בארץ אשר נתתי לאבתיכם והייתם לי לעם ואנכי אהיה לכם לאלהים׃</span> <span class="verse"><a name="29">29</a>והושעתי אתכם מכל טמאותיכם וקראתי אל הדגן והרביתי אתו ולא אתן עליכם רעב׃</span> <span class="verse"><a name="30">30</a>והרביתי את פרי העץ ותנובת השדה למען אשר לא תקחו עוד חרפת רעב בגוים׃</span> <span class="verse"><a name="31">31</a>וזכרתם את דרכיכם הרעים ומעלליכם אשר לא טובים ונקטתם בפניכם על עונתיכם ועל תועבתיכם׃</span> <span class="verse"><a name="32">32</a>לא למענכם אני עשה נאם אדני יהוה יודע לכם בושו והכלמו מדרכיכם בית ישראל׃</span> <span class="verse"><a name="33">33</a>כה אמר אדני יהוה ביום טהרי אתכם מכל עונותיכם והושבתי את הערים ונבנו החרבות׃</span> <span class="verse"><a name="34">34</a>והארץ הנשמה תעבד תחת אשר היתה שממה לעיני כל עובר׃</span> <span class="verse"><a name="35">35</a>ואמרו הארץ הלזו הנשמה היתה כגן עדן והערים החרבות והנשמות והנהרסות בצורות ישבו׃</span> <span class="verse"><a name="36">36</a>וידעו הגוים אשר ישארו סביבותיכם כי אני יהוה בניתי הנהרסות נטעתי הנשמה אני יהוה דברתי ועשיתי׃</span> <span class="verse"><a name="37">37</a>כה אמר אדני יהוה עוד זאת אדרש לבית ישראל לעשות להם ארבה אתם כצאן אדם׃</span> <span class="verse"><a name="38">38</a>כצאן קדשים כצאן ירושלם במועדיה כן תהיינה הערים החרבות מלאות צאן אדם וידעו כי אני יהוה׃</span> </p></div</div></div></body></html>