<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ezek/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ezek">Ezekiel</a> &gt <strong>Chapter 46</strong></div><p><span class="verse"><a name="1">1</a>כה אמר אדני יהוה שער החצר הפנימית הפנה קדים יהיה סגור ששת ימי המעשה וביום השבת יפתח וביום החדש יפתח׃</span> <span class="verse"><a name="2">2</a>ובא הנשיא דרך אולם השער מחוץ ועמד על מזוזת השער ועשו הכהנים את עולתו ואת שלמיו והשתחוה על מפתן השער ויצא והשער לא יסגר עד הערב׃</span> <span class="verse"><a name="3">3</a>והשתחוו עם הארץ פתח השער ההוא בשבתות ובחדשים לפני יהוה׃</span> <span class="verse"><a name="4">4</a>והעלה אשר יקרב הנשיא ליהוה ביום השבת ששה כבשים תמימם ואיל תמים׃</span> <span class="verse"><a name="5">5</a>ומנחה איפה לאיל ולכבשים מנחה מתת ידו ושמן הין לאיפה׃</span> <span class="verse"><a name="6">6</a>וביום החדש פר בן בקר תמימם וששת כבשם ואיל תמימם יהיו׃</span> <span class="verse"><a name="7">7</a>ואיפה לפר ואיפה לאיל יעשה מנחה ולכבשים כאשר תשיג ידו ושמן הין לאיפה׃</span> <span class="verse"><a name="8">8</a>ובבוא הנשיא דרך אולם השער יבוא ובדרכו יצא׃</span> <span class="verse"><a name="9">9</a>ובבוא עם הארץ לפני יהוה במועדים הבא דרך שער צפון להשתחות יצא דרך שער נגב והבא דרך שער נגב יצא דרך שער צפונה לא ישוב דרך השער אשר בא בו כי נכחו יצאו׃</span> <span class="verse"><a name="10">10</a>והנשיא בתוכם בבואם יבוא ובצאתם יצאו׃</span> <span class="verse"><a name="11">11</a>ובחגים ובמועדים תהיה המנחה איפה לפר ואיפה לאיל ולכבשים מתת ידו ושמן הין לאיפה׃</span> <span class="verse"><a name="12">12</a>וכי יעשה הנשיא נדבה עולה או שלמים נדבה ליהוה ופתח לו את השער הפנה קדים ועשה את עלתו ואת שלמיו כאשר יעשה ביום השבת ויצא וסגר את השער אחרי צאתו׃</span> <span class="verse"><a name="13">13</a>וכבש בן שנתו תמים תעשה עולה ליום ליהוה בבקר בבקר תעשה אתו׃</span> <span class="verse"><a name="14">14</a>ומנחה תעשה עליו בבקר בבקר ששית האיפה ושמן שלישית ההין לרס את הסלת מנחה ליהוה חקות עולם תמיד׃</span> <span class="verse"><a name="15">15</a>ועשו את הכבש ואת המנחה ואת השמן בבקר בבקר עולת תמיד׃</span> <span class="verse"><a name="16">16</a>כה אמר אדני יהוה כי יתן הנשיא מתנה לאיש מבניו נחלתו היא לבניו תהיה אחזתם היא בנחלה׃</span> <span class="verse"><a name="17">17</a>וכי יתן מתנה מנחלתו לאחד מעבדיו והיתה לו עד שנת הדרור ושבת לנשיא אך נחלתו בניו להם תהיה׃</span> <span class="verse"><a name="18">18</a>ולא יקח הנשיא מנחלת העם להונתם מאחזתם מאחזתו ינחל את בניו למען אשר לא יפצו עמי איש מאחזתו׃</span> <span class="verse"><a name="19">19</a>ויביאני במבוא אשר על כתף השער אל הלשכות הקדש אל הכהנים הפנות צפונה והנה שם מקום בירכתם ימה׃</span> <span class="verse"><a name="20">20</a>ויאמר אלי זה המקום אשר יבשלו שם הכהנים את האשם ואת החטאת אשר יאפו את המנחה לבלתי הוציא אל החצר החיצונה לקדש את העם׃</span> <span class="verse"><a name="21">21</a>ויוציאני אל החצר החיצנה ויעבירני אל ארבעת מקצועי החצר והנה חצר במקצע החצר חצר במקצע החצר׃</span> <span class="verse"><a name="22">22</a>בארבעת מקצעות החצר חצרות קטרות ארבעים ארך ושלשים רחב מדה אחת לארבעתם מהקצעות׃</span> <span class="verse"><a name="23">23</a>וטור סביב בהם סביב לארבעתם ומבשלות עשוי מתחת הטירות סביב׃</span> <span class="verse"><a name="24">24</a>ויאמר אלי אלה בית המבשלים אשר יבשלו שם משרתי הבית את זבח העם׃</span> </p></div</div></div></body></html>