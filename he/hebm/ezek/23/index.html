<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ezek/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ezek">Ezekiel</a> &gt <strong>Chapter 23</strong></div><p><span class="verse"><a name="1">1</a>ויהי דבר יהוה אלי לאמר׃</span> <span class="verse"><a name="2">2</a>בן אדם שתים נשים בנות אם אחת היו׃</span> <span class="verse"><a name="3">3</a>ותזנינה במצרים בנעוריהן זנו שמה מעכו שדיהן ושם עשו דדי בתוליהן׃</span> <span class="verse"><a name="4">4</a>ושמותן אהלה הגדולה ואהליבה אחותה ותהיינה לי ותלדנה בנים ובנות ושמותן שמרון אהלה וירושלם אהליבה׃</span> <span class="verse"><a name="5">5</a>ותזן אהלה תחתי ותעגב על מאהביה אל אשור קרובים׃</span> <span class="verse"><a name="6">6</a>לבשי תכלת פחות וסגנים בחורי חמד כלם פרשים רכבי סוסים׃</span> <span class="verse"><a name="7">7</a>ותתן תזנותיה עליהם מבחר בני אשור כלם ובכל אשר עגבה בכל גלוליהם נטמאה׃</span> <span class="verse"><a name="8">8</a>ואת תזנותיה ממצרים לא עזבה כי אותה שכבו בנעוריה והמה עשו דדי בתוליה וישפכו תזנותם עליה׃</span> <span class="verse"><a name="9">9</a>לכן נתתיה ביד מאהביה ביד בני אשור אשר עגבה עליהם׃</span> <span class="verse"><a name="10">10</a>המה גלו ערותה בניה ובנותיה לקחו ואותה בחרב הרגו ותהי שם לנשים ושפוטים עשו בה׃</span> <span class="verse"><a name="11">11</a>ותרא אחותה אהליבה ותשחת עגבתה ממנה ואת תזנותיה מזנוני אחותה׃</span> <span class="verse"><a name="12">12</a>אל בני אשור עגבה פחות וסגנים קרבים לבשי מכלול פרשים רכבי סוסים בחורי חמד כלם׃</span> <span class="verse"><a name="13">13</a>וארא כי נטמאה דרך אחד לשתיהן׃</span> <span class="verse"><a name="14">14</a>ותוסף אל תזנותיה ותרא אנשי מחקה על הקיר צלמי כשדיים חקקים בששר׃</span> <span class="verse"><a name="15">15</a>חגורי אזור במתניהם סרוחי טבולים בראשיהם מראה שלישים כלם דמות בני בבל כשדים ארץ מולדתם׃</span> <span class="verse"><a name="16">16</a>ותעגב עליהם למראה עיניה ותשלח מלאכים אליהם כשדימה׃</span> <span class="verse"><a name="17">17</a>ויבאו אליה בני בבל למשכב דדים ויטמאו אותה בתזנותם ותטמא בם ותקע נפשה מהם׃</span> <span class="verse"><a name="18">18</a>ותגל תזנותיה ותגל את ערותה ותקע נפשי מעליה כאשר נקעה נפשי מעל אחותה׃</span> <span class="verse"><a name="19">19</a>ותרבה את תזנותיה לזכר את ימי נעוריה אשר זנתה בארץ מצרים׃</span> <span class="verse"><a name="20">20</a>ותעגבה על פלגשיהם אשר בשר חמורים בשרם וזרמת סוסים זרמתם׃</span> <span class="verse"><a name="21">21</a>ותפקדי את זמת נעוריך בעשות ממצרים דדיך למען שדי נעוריך׃</span> <span class="verse"><a name="22">22</a>לכן אהליבה כה אמר אדני יהוה הנני מעיר את מאהביך עליך את אשר נקעה נפשך מהם והבאתים עליך מסביב׃</span> <span class="verse"><a name="23">23</a>בני בבל וכל כשדים פקוד ושוע וקוע כל בני אשור אותם בחורי חמד פחות וסגנים כלם שלשים וקרואים רכבי סוסים כלם׃</span> <span class="verse"><a name="24">24</a>ובאו עליך הצן רכב וגלגל ובקהל עמים צנה ומגן וקובע ישימו עליך סביב ונתתי לפניהם משפט ושפטוך במשפטיהם׃</span> <span class="verse"><a name="25">25</a>ונתתי קנאתי בך ועשו אותך בחמה אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באש׃</span> <span class="verse"><a name="26">26</a>והפשיטוך את בגדיך ולקחו כלי תפארתך׃</span> <span class="verse"><a name="27">27</a>והשבתי זמתך ממך ואת זנותך מארץ מצרים ולא תשאי עיניך אליהם ומצרים לא תזכרי עוד׃</span> <span class="verse"><a name="28">28</a>כי כה אמר אדני יהוה הנני נתנך ביד אשר שנאת ביד אשר נקעה נפשך מהם׃</span> <span class="verse"><a name="29">29</a>ועשו אותך בשנאה ולקחו כל יגיעך ועזבוך עירם ועריה ונגלה ערות זנוניך וזמתך ותזנותיך׃</span> <span class="verse"><a name="30">30</a>עשה אלה לך בזנותך אחרי גוים על אשר נטמאת בגלוליהם׃</span> <span class="verse"><a name="31">31</a>בדרך אחותך הלכת ונתתי כוסה בידך׃</span> <span class="verse"><a name="32">32</a>כה אמר אדני יהוה כוס אחותך תשתי העמקה והרחבה תהיה לצחק וללעג מרבה להכיל׃</span> <span class="verse"><a name="33">33</a>שכרון ויגון תמלאי כוס שמה ושממה כוס אחותך שמרון׃</span> <span class="verse"><a name="34">34</a>ושתית אותה ומצית ואת חרשיה תגרמי ושדיך תנתקי כי אני דברתי נאם אדני יהוה׃</span> <span class="verse"><a name="35">35</a>לכן כה אמר אדני יהוה יען שכחת אותי ותשליכי אותי אחרי גוך וגם את שאי זמתך ואת תזנותיך׃</span> <span class="verse"><a name="36">36</a>ויאמר יהוה אלי בן אדם התשפוט את אהלה ואת אהליבה והגד להן את תועבותיהן׃</span> <span class="verse"><a name="37">37</a>כי נאפו ודם בידיהן ואת גלוליהן נאפו וגם את בניהן אשר ילדו לי העבירו להם לאכלה׃</span> <span class="verse"><a name="38">38</a>עוד זאת עשו לי טמאו את מקדשי ביום ההוא ואת שבתותי חללו׃</span> <span class="verse"><a name="39">39</a>ובשחטם את בניהם לגלוליהם ויבאו אל מקדשי ביום ההוא לחללו והנה כה עשו בתוך ביתי׃</span> <span class="verse"><a name="40">40</a>ואף כי תשלחנה לאנשים באים ממרחק אשר מלאך שלוח אליהם והנה באו לאשר רחצת כחלת עיניך ועדית עדי׃</span> <span class="verse"><a name="41">41</a>וישבת על מטה כבודה ושלחן ערוך לפניה וקטרתי ושמני שמת עליה׃</span> <span class="verse"><a name="42">42</a>וקול המון שלו בה ואל אנשים מרב אדם מובאים סובאים ממדבר ויתנו צמידים אל ידיהן ועטרת תפארת על ראשיהן׃</span> <span class="verse"><a name="43">43</a>ואמר לבלה נאופים עת יזנה תזנותיה והיא׃</span> <span class="verse"><a name="44">44</a>ויבוא אליה כבוא אל אשה זונה כן באו אל אהלה ואל אהליבה אשת הזמה׃</span> <span class="verse"><a name="45">45</a>ואנשים צדיקם המה ישפטו אותהם משפט נאפות ומשפט שפכות דם כי נאפת הנה ודם בידיהן׃</span> <span class="verse"><a name="46">46</a>כי כה אמר אדני יהוה העלה עליהם קהל ונתן אתהן לזעוה ולבז׃</span> <span class="verse"><a name="47">47</a>ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באש ישרפו׃</span> <span class="verse"><a name="48">48</a>והשבתי זמה מן הארץ ונוסרו כל הנשים ולא תעשינה כזמתכנה׃</span> <span class="verse"><a name="49">49</a>ונתנו זמתכנה עליכן וחטאי גלוליכן תשאינה וידעתם כי אני אדני יהוה׃</span> </p></div</div></div></body></html>