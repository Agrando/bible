<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/esth/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/esth">Esther</a> &gt <strong>Chapter 9</strong></div><p><span class="verse"><a name="1">1</a>ובשנים עשר חדש הוא חדש אדר בשלושה עשר יום בו אשר הגיע דבר המלך ודתו להעשות ביום אשר שברו איבי היהודים לשלוט בהם ונהפוך הוא אשר ישלטו היהודים המה בשנאיהם׃</span> <span class="verse"><a name="2">2</a>נקהלו היהודים בעריהם בכל מדינות המלך אחשורוש לשלח יד במבקשי רעתם ואיש לא עמד לפניהם כי נפל פחדם על כל העמים׃</span> <span class="verse"><a name="3">3</a>וכל שרי המדינות והאחשדרפנים והפחות ועשי המלאכה אשר למלך מנשאים את היהודים כי נפל פחד מרדכי עליהם׃</span> <span class="verse"><a name="4">4</a>כי גדול מרדכי בבית המלך ושמעו הולך בכל המדינות כי האיש מרדכי הולך וגדול׃</span> <span class="verse"><a name="5">5</a>ויכו היהודים בכל איביהם מכת חרב והרג ואבדן ויעשו בשנאיהם כרצונם׃</span> <span class="verse"><a name="6">6</a>ובשושן הבירה הרגו היהודים ואבד חמש מאות איש׃</span> <span class="verse"><a name="7">7</a>ואת פרשנדתא ואת דלפון ואת אספתא׃</span> <span class="verse"><a name="8">8</a>ואת פורתא ואת אדליא ואת ארידתא׃</span> <span class="verse"><a name="9">9</a>ואת פרמשתא ואת אריסי ואת ארדי ואת ויזתא׃</span> <span class="verse"><a name="10">10</a>עשרת בני המן בן המדתא צרר היהודים הרגו ובבזה לא שלחו את ידם׃</span> <span class="verse"><a name="11">11</a>ביום ההוא בא מספר ההרוגים בשושן הבירה לפני המלך׃</span> <span class="verse"><a name="12">12</a>ויאמר המלך לאסתר המלכה בשושן הבירה הרגו היהודים ואבד חמש מאות איש ואת עשרת בני המן בשאר מדינות המלך מה עשו ומה שאלתך וינתן לך ומה בקשתך עוד ותעש׃</span> <span class="verse"><a name="13">13</a>ותאמר אסתר אם על המלך טוב ינתן גם מחר ליהודים אשר בשושן לעשות כדת היום ואת עשרת בני המן יתלו על העץ׃</span> <span class="verse"><a name="14">14</a>ויאמר המלך להעשות כן ותנתן דת בשושן ואת עשרת בני המן תלו׃</span> <span class="verse"><a name="15">15</a>ויקהלו היהודיים אשר בשושן גם ביום ארבעה עשר לחדש אדר ויהרגו בשושן שלש מאות איש ובבזה לא שלחו את ידם׃</span> <span class="verse"><a name="16">16</a>ושאר היהודים אשר במדינות המלך נקהלו ועמד על נפשם ונוח מאיביהם והרג בשנאיהם חמשה ושבעים אלף ובבזה לא שלחו את ידם׃</span> <span class="verse"><a name="17">17</a>ביום שלשה עשר לחדש אדר ונוח בארבעה עשר בו ועשה אתו יום משתה ושמחה׃</span> <span class="verse"><a name="18">18</a>והיהודיים אשר בשושן נקהלו בשלשה עשר בו ובארבעה עשר בו ונוח בחמשה עשר בו ועשה אתו יום משתה ושמחה׃</span> <span class="verse"><a name="19">19</a>על כן היהודים הפרוזים הישבים בערי הפרזות עשים את יום ארבעה עשר לחדש אדר שמחה ומשתה ויום טוב ומשלוח מנות איש לרעהו׃</span> <span class="verse"><a name="20">20</a>ויכתב מרדכי את הדברים האלה וישלח ספרים אל כל היהודים אשר בכל מדינות המלך אחשורוש הקרובים והרחוקים׃</span> <span class="verse"><a name="21">21</a>לקים עליהם להיות עשים את יום ארבעה עשר לחדש אדר ואת יום חמשה עשר בו בכל שנה ושנה׃</span> <span class="verse"><a name="22">22</a>כימים אשר נחו בהם היהודים מאויביהם והחדש אשר נהפך להם מיגון לשמחה ומאבל ליום טוב לעשות אותם ימי משתה ושמחה ומשלוח מנות איש לרעהו ומתנות לאביונים׃</span> <span class="verse"><a name="23">23</a>וקבל היהודים את אשר החלו לעשות ואת אשר כתב מרדכי אליהם׃</span> <span class="verse"><a name="24">24</a>כי המן בן המדתא האגגי צרר כל היהודים חשב על היהודים לאבדם והפיל פור הוא הגורל להמם ולאבדם׃</span> <span class="verse"><a name="25">25</a>ובבאה לפני המלך אמר עם הספר ישוב מחשבתו הרעה אשר חשב על היהודים על ראשו ותלו אתו ואת בניו על העץ׃</span> <span class="verse"><a name="26">26</a>על כן קראו לימים האלה פורים על שם הפור על כן על כל דברי האגרת הזאת ומה ראו על ככה ומה הגיע אליהם׃</span> <span class="verse"><a name="27">27</a>קימו וקבל היהודים עליהם ועל זרעם ועל כל הנלוים עליהם ולא יעבור להיות עשים את שני הימים האלה ככתבם וכזמנם בכל שנה ושנה׃</span> <span class="verse"><a name="28">28</a>והימים האלה נזכרים ונעשים בכל דור ודור משפחה ומשפחה מדינה ומדינה ועיר ועיר וימי הפורים האלה לא יעברו מתוך היהודים וזכרם לא יסוף מזרעם׃</span> <span class="verse"><a name="29">29</a>ותכתב אסתר המלכה בת אביחיל ומרדכי היהודי את כל תקף לקים את אגרת הפורים הזאת השנית׃</span> <span class="verse"><a name="30">30</a>וישלח ספרים אל כל היהודים אל שבע ועשרים ומאה מדינה מלכות אחשורוש דברי שלום ואמת׃</span> <span class="verse"><a name="31">31</a>לקים את ימי הפרים האלה בזמניהם כאשר קים עליהם מרדכי היהודי ואסתר המלכה וכאשר קימו על נפשם ועל זרעם דברי הצמות וזעקתם׃</span> <span class="verse"><a name="32">32</a>ומאמר אסתר קים דברי הפרים האלה ונכתב בספר׃</span> </p></div</div></div></body></html>