<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/deut/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/deut">Deuteronomy</a> &gt <strong>Chapter 22</strong></div><p><span class="verse"><a name="1">1</a>לא תראה את שור אחיך או את שיו נדחים והתעלמת מהם השב תשיבם לאחיך׃</span> <span class="verse"><a name="2">2</a>ואם לא קרוב אחיך אליך ולא ידעתו ואספתו אל תוך ביתך והיה עמך עד דרש אחיך אתו והשבתו לו׃</span> <span class="verse"><a name="3">3</a>וכן תעשה לחמרו וכן תעשה לשמלתו וכן תעשה לכל אבדת אחיך אשר תאבד ממנו ומצאתה לא תוכל להתעלם׃</span> <span class="verse"><a name="4">4</a>לא תראה את חמור אחיך או שורו נפלים בדרך והתעלמת מהם הקם תקים עמו׃</span> <span class="verse"><a name="5">5</a>לא יהיה כלי גבר על אשה ולא ילבש גבר שמלת אשה כי תועבת יהוה אלהיך כל עשה אלה׃</span> <span class="verse"><a name="6">6</a>כי יקרא קן צפור לפניך בדרך בכל עץ או על הארץ אפרחים או ביצים והאם רבצת על האפרחים או על הביצים לא תקח האם על הבנים׃</span> <span class="verse"><a name="7">7</a>שלח תשלח את האם ואת הבנים תקח לך למען ייטב לך והארכת ימים׃</span> <span class="verse"><a name="8">8</a>כי תבנה בית חדש ועשית מעקה לגגך ולא תשים דמים בביתך כי יפל הנפל ממנו׃</span> <span class="verse"><a name="9">9</a>לא תזרע כרמך כלאים פן תקדש המלאה הזרע אשר תזרע ותבואת הכרם׃</span> <span class="verse"><a name="10">10</a>לא תחרש בשור ובחמר יחדו׃</span> <span class="verse"><a name="11">11</a>לא תלבש שעטנז צמר ופשתים יחדו׃</span> <span class="verse"><a name="12">12</a>גדלים תעשה לך על ארבע כנפות כסותך אשר תכסה בה׃</span> <span class="verse"><a name="13">13</a>כי יקח איש אשה ובא אליה ושנאה׃</span> <span class="verse"><a name="14">14</a>ושם לה עלילת דברים והוציא עליה שם רע ואמר את האשה הזאת לקחתי ואקרב אליה ולא מצאתי לה בתולים׃</span> <span class="verse"><a name="15">15</a>ולקח אבי הנער ואמה והוציאו את בתולי הנער אל זקני העיר השערה׃</span> <span class="verse"><a name="16">16</a>ואמר אבי הנער אל הזקנים את בתי נתתי לאיש הזה לאשה וישנאה׃</span> <span class="verse"><a name="17">17</a>והנה הוא שם עלילת דברים לאמר לא מצאתי לבתך בתולים ואלה בתולי בתי ופרשו השמלה לפני זקני העיר׃</span> <span class="verse"><a name="18">18</a>ולקחו זקני העיר ההוא את האיש ויסרו אתו׃</span> <span class="verse"><a name="19">19</a>וענשו אתו מאה כסף ונתנו לאבי הנערה כי הוציא שם רע על בתולת ישראל ולו תהיה לאשה לא יוכל לשלחה כל ימיו׃</span> <span class="verse"><a name="20">20</a>ואם אמת היה הדבר הזה לא נמצאו בתולים לנער׃</span> <span class="verse"><a name="21">21</a>והוציאו את הנער אל פתח בית אביה וסקלוה אנשי עירה באבנים ומתה כי עשתה נבלה בישראל לזנות בית אביה ובערת הרע מקרבך׃</span> <span class="verse"><a name="22">22</a>כי ימצא איש שכב עם אשה בעלת בעל ומתו גם שניהם האיש השכב עם האשה והאשה ובערת הרע מישראל׃</span> <span class="verse"><a name="23">23</a>כי יהיה נער בתולה מארשה לאיש ומצאה איש בעיר ושכב עמה׃</span> <span class="verse"><a name="24">24</a>והוצאתם את שניהם אל שער העיר ההוא וסקלתם אתם באבנים ומתו את הנער על דבר אשר לא צעקה בעיר ואת האיש על דבר אשר ענה את אשת רעהו ובערת הרע מקרבך׃</span> <span class="verse"><a name="25">25</a>ואם בשדה ימצא האיש את הנער המארשה והחזיק בה האיש ושכב עמה ומת האיש אשר שכב עמה לבדו׃</span> <span class="verse"><a name="26">26</a>ולנער לא תעשה דבר אין לנער חטא מות כי כאשר יקום איש על רעהו ורצחו נפש כן הדבר הזה׃</span> <span class="verse"><a name="27">27</a>כי בשדה מצאה צעקה הנער המארשה ואין מושיע לה׃</span> <span class="verse"><a name="28">28</a>כי ימצא איש נער בתולה אשר לא ארשה ותפשה ושכב עמה ונמצאו׃</span> <span class="verse"><a name="29">29</a>ונתן האיש השכב עמה לאבי הנער חמשים כסף ולו תהיה לאשה תחת אשר ענה לא יוכל שלחה כל ימיו׃</span> <span class="verse"><a name="30">30</a>לא יקח איש את אשת אביו ולא יגלה כנף אביו׃</span> </p></div</div></div></body></html>