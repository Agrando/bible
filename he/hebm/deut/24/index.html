<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/deut/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/deut">Deuteronomy</a> &gt <strong>Chapter 24</strong></div><p><span class="verse"><a name="1">1</a>כי יקח איש אשה ובעלה והיה אם לא תמצא חן בעיניו כי מצא בה ערות דבר וכתב לה ספר כריתת ונתן בידה ושלחה מביתו׃</span> <span class="verse"><a name="2">2</a>ויצאה מביתו והלכה והיתה לאיש אחר׃</span> <span class="verse"><a name="3">3</a>ושנאה האיש האחרון וכתב לה ספר כריתת ונתן בידה ושלחה מביתו או כי ימות האיש האחרון אשר לקחה לו לאשה׃</span> <span class="verse"><a name="4">4</a>לא יוכל בעלה הראשון אשר שלחה לשוב לקחתה להיות לו לאשה אחרי אשר הטמאה כי תועבה הוא לפני יהוה ולא תחטיא את הארץ אשר יהוה אלהיך נתן לך נחלה׃</span> <span class="verse"><a name="5">5</a>כי יקח איש אשה חדשה לא יצא בצבא ולא יעבר עליו לכל דבר נקי יהיה לביתו שנה אחת ושמח את אשתו אשר לקח׃</span> <span class="verse"><a name="6">6</a>לא יחבל רחים ורכב כי נפש הוא חבל׃</span> <span class="verse"><a name="7">7</a>כי ימצא איש גנב נפש מאחיו מבני ישראל והתעמר בו ומכרו ומת הגנב ההוא ובערת הרע מקרבך׃</span> <span class="verse"><a name="8">8</a>השמר בנגע הצרעת לשמר מאד ולעשות ככל אשר יורו אתכם הכהנים הלוים כאשר צויתם תשמרו לעשות׃</span> <span class="verse"><a name="9">9</a>זכור את אשר עשה יהוה אלהיך למרים בדרך בצאתכם ממצרים׃</span> <span class="verse"><a name="10">10</a>כי תשה ברעך משאת מאומה לא תבא אל ביתו לעבט עבטו׃</span> <span class="verse"><a name="11">11</a>בחוץ תעמד והאיש אשר אתה נשה בו יוציא אליך את העבוט החוצה׃</span> <span class="verse"><a name="12">12</a>ואם איש עני הוא לא תשכב בעבטו׃</span> <span class="verse"><a name="13">13</a>השב תשיב לו את העבוט כבא השמש ושכב בשלמתו וברכך ולך תהיה צדקה לפני יהוה אלהיך׃</span> <span class="verse"><a name="14">14</a>לא תעשק שכיר עני ואביון מאחיך או מגרך אשר בארצך בשעריך׃</span> <span class="verse"><a name="15">15</a>ביומו תתן שכרו ולא תבוא עליו השמש כי עני הוא ואליו הוא נשא את נפשו ולא יקרא עליך אל יהוה והיה בך חטא׃</span> <span class="verse"><a name="16">16</a>לא יומתו אבות על בנים ובנים לא יומתו על אבות איש בחטאו יומתו׃</span> <span class="verse"><a name="17">17</a>לא תטה משפט גר יתום ולא תחבל בגד אלמנה׃</span> <span class="verse"><a name="18">18</a>וזכרת כי עבד היית במצרים ויפדך יהוה אלהיך משם על כן אנכי מצוך לעשות את הדבר הזה׃</span> <span class="verse"><a name="19">19</a>כי תקצר קצירך בשדך ושכחת עמר בשדה לא תשוב לקחתו לגר ליתום ולאלמנה יהיה למען יברכך יהוה אלהיך בכל מעשה ידיך׃</span> <span class="verse"><a name="20">20</a>כי תחבט זיתך לא תפאר אחריך לגר ליתום ולאלמנה יהיה׃</span> <span class="verse"><a name="21">21</a>כי תבצר כרמך לא תעולל אחריך לגר ליתום ולאלמנה יהיה׃</span> <span class="verse"><a name="22">22</a>וזכרת כי עבד היית בארץ מצרים על כן אנכי מצוך לעשות את הדבר הזה׃</span> </p></div</div></div></body></html>