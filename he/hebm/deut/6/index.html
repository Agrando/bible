<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/deut/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/deut">Deuteronomy</a> &gt <strong>Chapter 6</strong></div><p><span class="verse"><a name="1">1</a>וזאת המצוה החקים והמשפטים אשר צוה יהוה אלהיכם ללמד אתכם לעשות בארץ אשר אתם עברים שמה לרשתה׃</span> <span class="verse"><a name="2">2</a>למען תירא את יהוה אלהיך לשמר את כל חקתיו ומצותיו אשר אנכי מצוך אתה ובנך ובן בנך כל ימי חייך ולמען יארכן ימיך׃</span> <span class="verse"><a name="3">3</a>ושמעת ישראל ושמרת לעשות אשר ייטב לך ואשר תרבון מאד כאשר דבר יהוה אלהי אבתיך לך ארץ זבת חלב ודבש׃</span> <span class="verse"><a name="4">4</a>שמע ישראל יהוה אלהינו יהוה אחד׃</span> <span class="verse"><a name="5">5</a>ואהבת את יהוה אלהיך בכל לבבך ובכל נפשך ובכל מאדך׃</span> <span class="verse"><a name="6">6</a>והיו הדברים האלה אשר אנכי מצוך היום על לבבך׃</span> <span class="verse"><a name="7">7</a>ושננתם לבניך ודברת בם בשבתך בביתך ובלכתך בדרך ובשכבך ובקומך׃</span> <span class="verse"><a name="8">8</a>וקשרתם לאות על ידך והיו לטטפת בין עיניך׃</span> <span class="verse"><a name="9">9</a>וכתבתם על מזוזת ביתך ובשעריך׃</span> <span class="verse"><a name="10">10</a>והיה כי יביאך יהוה אלהיך אל הארץ אשר נשבע לאבתיך לאברהם ליצחק וליעקב לתת לך ערים גדלת וטבת אשר לא בנית׃</span> <span class="verse"><a name="11">11</a>ובתים מלאים כל טוב אשר לא מלאת וברת חצובים אשר לא חצבת כרמים וזיתים אשר לא נטעת ואכלת ושבעת׃</span> <span class="verse"><a name="12">12</a>השמר לך פן תשכח את יהוה אשר הוציאך מארץ מצרים מבית עבדים׃</span> <span class="verse"><a name="13">13</a>את יהוה אלהיך תירא ואתו תעבד ובשמו תשבע׃</span> <span class="verse"><a name="14">14</a>לא תלכון אחרי אלהים אחרים מאלהי העמים אשר סביבותיכם׃</span> <span class="verse"><a name="15">15</a>כי אל קנא יהוה אלהיך בקרבך פן יחרה אף יהוה אלהיך בך והשמידך מעל פני האדמה׃</span> <span class="verse"><a name="16">16</a>לא תנסו את יהוה אלהיכם כאשר נסיתם במסה׃</span> <span class="verse"><a name="17">17</a>שמור תשמרון את מצות יהוה אלהיכם ועדתיו וחקיו אשר צוך׃</span> <span class="verse"><a name="18">18</a>ועשית הישר והטוב בעיני יהוה למען ייטב לך ובאת וירשת את הארץ הטבה אשר נשבע יהוה לאבתיך׃</span> <span class="verse"><a name="19">19</a>להדף את כל איביך מפניך כאשר דבר יהוה׃</span> <span class="verse"><a name="20">20</a>כי ישאלך בנך מחר לאמר מה העדת והחקים והמשפטים אשר צוה יהוה אלהינו אתכם׃</span> <span class="verse"><a name="21">21</a>ואמרת לבנך עבדים היינו לפרעה במצרים ויוציאנו יהוה ממצרים ביד חזקה׃</span> <span class="verse"><a name="22">22</a>ויתן יהוה אותת ומפתים גדלים ורעים במצרים בפרעה ובכל ביתו לעינינו׃</span> <span class="verse"><a name="23">23</a>ואותנו הוציא משם למען הביא אתנו לתת לנו את הארץ אשר נשבע לאבתינו׃</span> <span class="verse"><a name="24">24</a>ויצונו יהוה לעשות את כל החקים האלה ליראה את יהוה אלהינו לטוב לנו כל הימים לחיתנו כהיום הזה׃</span> <span class="verse"><a name="25">25</a>וצדקה תהיה לנו כי נשמר לעשות את כל המצוה הזאת לפני יהוה אלהינו כאשר צונו׃</span> </p></div</div></div></body></html>