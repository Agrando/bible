<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/deut/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/deut">Deuteronomy</a> &gt <strong>Chapter 23</strong></div><p><span class="verse"><a name="1">1</a>לא יבא פצוע דכא וכרות שפכה בקהל יהוה׃</span> <span class="verse"><a name="2">2</a>לא יבא ממזר בקהל יהוה גם דור עשירי לא יבא לו בקהל יהוה׃</span> <span class="verse"><a name="3">3</a>לא יבא עמוני ומואבי בקהל יהוה גם דור עשירי לא יבא להם בקהל יהוה עד עולם׃</span> <span class="verse"><a name="4">4</a>על דבר אשר לא קדמו אתכם בלחם ובמים בדרך בצאתכם ממצרים ואשר שכר עליך את בלעם בן בעור מפתור ארם נהרים לקללך׃</span> <span class="verse"><a name="5">5</a>ולא אבה יהוה אלהיך לשמע אל בלעם ויהפך יהוה אלהיך לך את הקללה לברכה כי אהבך יהוה אלהיך׃</span> <span class="verse"><a name="6">6</a>לא תדרש שלמם וטבתם כל ימיך לעולם׃</span> <span class="verse"><a name="7">7</a>לא תתעב אדמי כי אחיך הוא לא תתעב מצרי כי גר היית בארצו׃</span> <span class="verse"><a name="8">8</a>בנים אשר יולדו להם דור שלישי יבא להם בקהל יהוה׃</span> <span class="verse"><a name="9">9</a>כי תצא מחנה על איביך ונשמרת מכל דבר רע׃</span> <span class="verse"><a name="10">10</a>כי יהיה בך איש אשר לא יהיה טהור מקרה לילה ויצא אל מחוץ למחנה לא יבא אל תוך המחנה׃</span> <span class="verse"><a name="11">11</a>והיה לפנות ערב ירחץ במים וכבא השמש יבא אל תוך המחנה׃</span> <span class="verse"><a name="12">12</a>ויד תהיה לך מחוץ למחנה ויצאת שמה חוץ׃</span> <span class="verse"><a name="13">13</a>ויתד תהיה לך על אזנך והיה בשבתך חוץ וחפרתה בה ושבת וכסית את צאתך׃</span> <span class="verse"><a name="14">14</a>כי יהוה אלהיך מתהלך בקרב מחנך להצילך ולתת איביך לפניך והיה מחניך קדוש ולא יראה בך ערות דבר ושב מאחריך׃</span> <span class="verse"><a name="15">15</a>לא תסגיר עבד אל אדניו אשר ינצל אליך מעם אדניו׃</span> <span class="verse"><a name="16">16</a>עמך ישב בקרבך במקום אשר יבחר באחד שעריך בטוב לו לא תוננו׃</span> <span class="verse"><a name="17">17</a>לא תהיה קדשה מבנות ישראל ולא יהיה קדש מבני ישראל׃</span> <span class="verse"><a name="18">18</a>לא תביא אתנן זונה ומחיר כלב בית יהוה אלהיך לכל נדר כי תועבת יהוה אלהיך גם שניהם׃</span> <span class="verse"><a name="19">19</a>לא תשיך לאחיך נשך כסף נשך אכל נשך כל דבר אשר ישך׃</span> <span class="verse"><a name="20">20</a>לנכרי תשיך ולאחיך לא תשיך למען יברכך יהוה אלהיך בכל משלח ידך על הארץ אשר אתה בא שמה לרשתה׃</span> <span class="verse"><a name="21">21</a>כי תדר נדר ליהוה אלהיך לא תאחר לשלמו כי דרש ידרשנו יהוה אלהיך מעמך והיה בך חטא׃</span> <span class="verse"><a name="22">22</a>וכי תחדל לנדר לא יהיה בך חטא׃</span> <span class="verse"><a name="23">23</a>מוצא שפתיך תשמר ועשית כאשר נדרת ליהוה אלהיך נדבה אשר דברת בפיך׃</span> <span class="verse"><a name="24">24</a>כי תבא בכרם רעך ואכלת ענבים כנפשך שבעך ואל כליך לא תתן׃</span> <span class="verse"><a name="25">25</a>כי תבא בקמת רעך וקטפת מלילת בידך וחרמש לא תניף על קמת רעך׃</span> </p></div</div></div></body></html>