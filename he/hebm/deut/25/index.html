<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/deut/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/deut">Deuteronomy</a> &gt <strong>Chapter 25</strong></div><p><span class="verse"><a name="1">1</a>כי יהיה ריב בין אנשים ונגשו אל המשפט ושפטום והצדיקו את הצדיק והרשיעו את הרשע׃</span> <span class="verse"><a name="2">2</a>והיה אם בן הכות הרשע והפילו השפט והכהו לפניו כדי רשעתו במספר׃</span> <span class="verse"><a name="3">3</a>ארבעים יכנו לא יסיף פן יסיף להכתו על אלה מכה רבה ונקלה אחיך לעיניך׃</span> <span class="verse"><a name="4">4</a>לא תחסם שור בדישו׃</span> <span class="verse"><a name="5">5</a>כי ישבו אחים יחדו ומת אחד מהם ובן אין לו לא תהיה אשת המת החוצה לאיש זר יבמה יבא עליה ולקחה לו לאשה ויבמה׃</span> <span class="verse"><a name="6">6</a>והיה הבכור אשר תלד יקום על שם אחיו המת ולא ימחה שמו מישראל׃</span> <span class="verse"><a name="7">7</a>ואם לא יחפץ האיש לקחת את יבמתו ועלתה יבמתו השערה אל הזקנים ואמרה מאן יבמי להקים לאחיו שם בישראל לא אבה יבמי׃</span> <span class="verse"><a name="8">8</a>וקראו לו זקני עירו ודברו אליו ועמד ואמר לא חפצתי לקחתה׃</span> <span class="verse"><a name="9">9</a>ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו׃</span> <span class="verse"><a name="10">10</a>ונקרא שמו בישראל בית חלוץ הנעל׃</span> <span class="verse"><a name="11">11</a>כי ינצו אנשים יחדו איש ואחיו וקרבה אשת האחד להציל את אישה מיד מכהו ושלחה ידה והחזיקה במבשיו׃</span> <span class="verse"><a name="12">12</a>וקצתה את כפה לא תחוס עינך׃</span> <span class="verse"><a name="13">13</a>לא יהיה לך בכיסך אבן ואבן גדולה וקטנה׃</span> <span class="verse"><a name="14">14</a>לא יהיה לך בביתך איפה ואיפה גדולה וקטנה׃</span> <span class="verse"><a name="15">15</a>אבן שלמה וצדק יהיה לך איפה שלמה וצדק יהיה לך למען יאריכו ימיך על האדמה אשר יהוה אלהיך נתן לך׃</span> <span class="verse"><a name="16">16</a>כי תועבת יהוה אלהיך כל עשה אלה כל עשה עול׃</span> <span class="verse"><a name="17">17</a>זכור את אשר עשה לך עמלק בדרך בצאתכם ממצרים׃</span> <span class="verse"><a name="18">18</a>אשר קרך בדרך ויזנב בך כל הנחשלים אחריך ואתה עיף ויגע ולא ירא אלהים׃</span> <span class="verse"><a name="19">19</a>והיה בהניח יהוה אלהיך לך מכל איביך מסביב בארץ אשר יהוה אלהיך נתן לך נחלה לרשתה תמחה את זכר עמלק מתחת השמים לא תשכח׃</span> </p></div</div></div></body></html>