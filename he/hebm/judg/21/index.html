<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/judg/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/judg">Judges</a> &gt <strong>Chapter 21</strong></div><p><span class="verse"><a name="1">1</a>ואיש ישראל נשבע במצפה לאמר איש ממנו לא יתן בתו לבנימן לאשה׃</span> <span class="verse"><a name="2">2</a>ויבא העם בית אל וישבו שם עד הערב לפני האלהים וישאו קולם ויבכו בכי גדול׃</span> <span class="verse"><a name="3">3</a>ויאמרו למה יהוה אלהי ישראל היתה זאת בישראל להפקד היום מישראל שבט אחד׃</span> <span class="verse"><a name="4">4</a>ויהי ממחרת וישכימו העם ויבנו שם מזבח ויעלו עלות ושלמים׃</span> <span class="verse"><a name="5">5</a>ויאמרו בני ישראל מי אשר לא עלה בקהל מכל שבטי ישראל אל יהוה כי השבועה הגדולה היתה לאשר לא עלה אל יהוה המצפה לאמר מות יומת׃</span> <span class="verse"><a name="6">6</a>וינחמו בני ישראל אל בנימן אחיו ויאמרו נגדע היום שבט אחד מישראל׃</span> <span class="verse"><a name="7">7</a>מה נעשה להם לנותרים לנשים ואנחנו נשבענו ביהוה לבלתי תת להם מבנותינו לנשים׃</span> <span class="verse"><a name="8">8</a>ויאמרו מי אחד משבטי ישראל אשר לא עלה אל יהוה המצפה והנה לא בא איש אל המחנה מיביש גלעד אל הקהל׃</span> <span class="verse"><a name="9">9</a>ויתפקד העם והנה אין שם איש מיושבי יבש גלעד׃</span> <span class="verse"><a name="10">10</a>וישלחו שם העדה שנים עשר אלף איש מבני החיל ויצוו אותם לאמר לכו והכיתם את יושבי יבש גלעד לפי חרב והנשים והטף׃</span> <span class="verse"><a name="11">11</a>וזה הדבר אשר תעשו כל זכר וכל אשה ידעת משכב זכר תחרימו׃</span> <span class="verse"><a name="12">12</a>וימצאו מיושבי יביש גלעד ארבע מאות נערה בתולה אשר לא ידעה איש למשכב זכר ויביאו אותם אל המחנה שלה אשר בארץ כנען׃</span> <span class="verse"><a name="13">13</a>וישלחו כל העדה וידברו אל בני בנימן אשר בסלע רמון ויקראו להם שלום׃</span> <span class="verse"><a name="14">14</a>וישב בנימן בעת ההיא ויתנו להם הנשים אשר חיו מנשי יבש גלעד ולא מצאו להם כן׃</span> <span class="verse"><a name="15">15</a>והעם נחם לבנימן כי עשה יהוה פרץ בשבטי ישראל׃</span> <span class="verse"><a name="16">16</a>ויאמרו זקני העדה מה נעשה לנותרים לנשים כי נשמדה מבנימן אשה׃</span> <span class="verse"><a name="17">17</a>ויאמרו ירשת פליטה לבנימן ולא ימחה שבט מישראל׃</span> <span class="verse"><a name="18">18</a>ואנחנו לא נוכל לתת להם נשים מבנותינו כי נשבעו בני ישראל לאמר ארור נתן אשה לבנימן׃</span> <span class="verse"><a name="19">19</a>ויאמרו הנה חג יהוה בשלו מימים ימימה אשר מצפונה לבית אל מזרחה השמש למסלה העלה מבית אל שכמה ומנגב ללבונה׃</span> <span class="verse"><a name="20">20</a>ויצו את בני בנימן לאמר לכו וארבתם בכרמים׃</span> <span class="verse"><a name="21">21</a>וראיתם והנה אם יצאו בנות שילו לחול במחלות ויצאתם מן הכרמים וחטפתם לכם איש אשתו מבנות שילו והלכתם ארץ בנימן׃</span> <span class="verse"><a name="22">22</a>והיה כי יבאו אבותם או אחיהם לרוב אלינו ואמרנו אליהם חנונו אותם כי לא לקחנו איש אשתו במלחמה כי לא אתם נתתם להם כעת תאשמו׃</span> <span class="verse"><a name="23">23</a>ויעשו כן בני בנימן וישאו נשים למספרם מן המחללות אשר גזלו וילכו וישובו אל נחלתם ויבנו את הערים וישבו בהם׃</span> <span class="verse"><a name="24">24</a>ויתהלכו משם בני ישראל בעת ההיא איש לשבטו ולמשפחתו ויצאו משם איש לנחלתו׃</span> <span class="verse"><a name="25">25</a>בימים ההם אין מלך בישראל איש הישר בעיניו יעשה׃</span> </p></div</div></div></body></html>