<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/judg/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/judg">Judges</a> &gt <strong>Chapter 13</strong></div><p><span class="verse"><a name="1">1</a>ויספו בני ישראל לעשות הרע בעיני יהוה ויתנם יהוה ביד פלשתים ארבעים שנה׃</span> <span class="verse"><a name="2">2</a>ויהי איש אחד מצרעה ממשפחת הדני ושמו מנוח ואשתו עקרה ולא ילדה׃</span> <span class="verse"><a name="3">3</a>וירא מלאך יהוה אל האשה ויאמר אליה הנה נא את עקרה ולא ילדת והרית וילדת בן׃</span> <span class="verse"><a name="4">4</a>ועתה השמרי נא ואל תשתי יין ושכר ואל תאכלי כל טמא׃</span> <span class="verse"><a name="5">5</a>כי הנך הרה וילדת בן ומורה לא יעלה על ראשו כי נזיר אלהים יהיה הנער מן הבטן והוא יחל להושיע את ישראל מיד פלשתים׃</span> <span class="verse"><a name="6">6</a>ותבא האשה ותאמר לאישה לאמר איש האלהים בא אלי ומראהו כמראה מלאך האלהים נורא מאד ולא שאלתיהו אי מזה הוא ואת שמו לא הגיד לי׃</span> <span class="verse"><a name="7">7</a>ויאמר לי הנך הרה וילדת בן ועתה אל תשתי יין ושכר ואל תאכלי כל טמאה כי נזיר אלהים יהיה הנער מן הבטן עד יום מותו׃</span> <span class="verse"><a name="8">8</a>ויעתר מנוח אל יהוה ויאמר בי אדוני איש האלהים אשר שלחת יבוא נא עוד אלינו ויורנו מה נעשה לנער היולד׃</span> <span class="verse"><a name="9">9</a>וישמע האלהים בקול מנוח ויבא מלאך האלהים עוד אל האשה והיא יושבת בשדה ומנוח אישה אין עמה׃</span> <span class="verse"><a name="10">10</a>ותמהר האשה ותרץ ותגד לאישה ותאמר אליו הנה נראה אלי האיש אשר בא ביום אלי׃</span> <span class="verse"><a name="11">11</a>ויקם וילך מנוח אחרי אשתו ויבא אל האיש ויאמר לו האתה האיש אשר דברת אל האשה ויאמר אני׃</span> <span class="verse"><a name="12">12</a>ויאמר מנוח עתה יבא דבריך מה יהיה משפט הנער ומעשהו׃</span> <span class="verse"><a name="13">13</a>ויאמר מלאך יהוה אל מנוח מכל אשר אמרתי אל האשה תשמר׃</span> <span class="verse"><a name="14">14</a>מכל אשר יצא מגפן היין לא תאכל ויין ושכר אל תשת וכל טמאה אל תאכל כל אשר צויתיה תשמר׃</span> <span class="verse"><a name="15">15</a>ויאמר מנוח אל מלאך יהוה נעצרה נא אותך ונעשה לפניך גדי עזים׃</span> <span class="verse"><a name="16">16</a>ויאמר מלאך יהוה אל מנוח אם תעצרני לא אכל בלחמך ואם תעשה עלה ליהוה תעלנה כי לא ידע מנוח כי מלאך יהוה הוא׃</span> <span class="verse"><a name="17">17</a>ויאמר מנוח אל מלאך יהוה מי שמך כי יבא דבריך וכבדנוך׃</span> <span class="verse"><a name="18">18</a>ויאמר לו מלאך יהוה למה זה תשאל לשמי והוא פלאי׃</span> <span class="verse"><a name="19">19</a>ויקח מנוח את גדי העזים ואת המנחה ויעל על הצור ליהוה ומפלא לעשות ומנוח ואשתו ראים׃</span> <span class="verse"><a name="20">20</a>ויהי בעלות הלהב מעל המזבח השמימה ויעל מלאך יהוה בלהב המזבח ומנוח ואשתו ראים ויפלו על פניהם ארצה׃</span> <span class="verse"><a name="21">21</a>ולא יסף עוד מלאך יהוה להראה אל מנוח ואל אשתו אז ידע מנוח כי מלאך יהוה הוא׃</span> <span class="verse"><a name="22">22</a>ויאמר מנוח אל אשתו מות נמות כי אלהים ראינו׃</span> <span class="verse"><a name="23">23</a>ותאמר לו אשתו לו חפץ יהוה להמיתנו לא לקח מידנו עלה ומנחה ולא הראנו את כל אלה וכעת לא השמיענו כזאת׃</span> <span class="verse"><a name="24">24</a>ותלד האשה בן ותקרא את שמו שמשון ויגדל הנער ויברכהו יהוה׃</span> <span class="verse"><a name="25">25</a>ותחל רוח יהוה לפעמו במחנה דן בין צרעה ובין אשתאל׃</span> </p></div</div></div></body></html>