<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1kgs/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1kgs">1 Kings</a> &gt <strong>Chapter 1</strong></div><p><span class="verse"><a name="1">1</a>והמלך דוד זקן בא בימים ויכסהו בבגדים ולא יחם לו׃</span> <span class="verse"><a name="2">2</a>ויאמרו לו עבדיו יבקשו לאדני המלך נערה בתולה ועמדה לפני המלך ותהי לו סכנת ושכבה בחיקך וחם לאדני המלך׃</span> <span class="verse"><a name="3">3</a>ויבקשו נערה יפה בכל גבול ישראל וימצאו את אבישג השונמית ויבאו אתה למלך׃</span> <span class="verse"><a name="4">4</a>והנערה יפה עד מאד ותהי למלך סכנת ותשרתהו והמלך לא ידעה׃</span> <span class="verse"><a name="5">5</a>ואדניה בן חגית מתנשא לאמר אני אמלך ויעש לו רכב ופרשים וחמשים איש רצים לפניו׃</span> <span class="verse"><a name="6">6</a>ולא עצבו אביו מימיו לאמר מדוע ככה עשית וגם הוא טוב תאר מאד ואתו ילדה אחרי אבשלום׃</span> <span class="verse"><a name="7">7</a>ויהיו דבריו עם יואב בן צרויה ועם אביתר הכהן ויעזרו אחרי אדניה׃</span> <span class="verse"><a name="8">8</a>וצדוק הכהן ובניהו בן יהוידע ונתן הנביא ושמעי ורעי והגבורים אשר לדוד לא היו עם אדניהו׃</span> <span class="verse"><a name="9">9</a>ויזבח אדניהו צאן ובקר ומריא עם אבן הזחלת אשר אצל עין רגל ויקרא את כל אחיו בני המלך ולכל אנשי יהודה עבדי המלך׃</span> <span class="verse"><a name="10">10</a>ואת נתן הנביא ובניהו ואת הגבורים ואת שלמה אחיו לא קרא׃</span> <span class="verse"><a name="11">11</a>ויאמר נתן אל בת שבע אם שלמה לאמר הלוא שמעת כי מלך אדניהו בן חגית ואדנינו דוד לא ידע׃</span> <span class="verse"><a name="12">12</a>ועתה לכי איעצך נא עצה ומלטי את נפשך ואת נפש בנך שלמה׃</span> <span class="verse"><a name="13">13</a>לכי ובאי אל המלך דוד ואמרת אליו הלא אתה אדני המלך נשבעת לאמתך לאמר כי שלמה בנך ימלך אחרי והוא ישב על כסאי ומדוע מלך אדניהו׃</span> <span class="verse"><a name="14">14</a>הנה עודך מדברת שם עם המלך ואני אבוא אחריך ומלאתי את דבריך׃</span> <span class="verse"><a name="15">15</a>ותבא בת שבע אל המלך החדרה והמלך זקן מאד ואבישג השונמית משרת את המלך׃</span> <span class="verse"><a name="16">16</a>ותקד בת שבע ותשתחו למלך ויאמר המלך מה לך׃</span> <span class="verse"><a name="17">17</a>ותאמר לו אדני אתה נשבעת ביהוה אלהיך לאמתך כי שלמה בנך ימלך אחרי והוא ישב על כסאי׃</span> <span class="verse"><a name="18">18</a>ועתה הנה אדניה מלך ועתה אדני המלך לא ידעת׃</span> <span class="verse"><a name="19">19</a>ויזבח שור ומריא וצאן לרב ויקרא לכל בני המלך ולאביתר הכהן וליאב שר הצבא ולשלמה עבדך לא קרא׃</span> <span class="verse"><a name="20">20</a>ואתה אדני המלך עיני כל ישראל עליך להגיד להם מי ישב על כסא אדני המלך אחריו׃</span> <span class="verse"><a name="21">21</a>והיה כשכב אדני המלך עם אבתיו והייתי אני ובני שלמה חטאים׃</span> <span class="verse"><a name="22">22</a>והנה עודנה מדברת עם המלך ונתן הנביא בא׃</span> <span class="verse"><a name="23">23</a>ויגידו למלך לאמר הנה נתן הנביא ויבא לפני המלך וישתחו למלך על אפיו ארצה׃</span> <span class="verse"><a name="24">24</a>ויאמר נתן אדני המלך אתה אמרת אדניהו ימלך אחרי והוא ישב על כסאי׃</span> <span class="verse"><a name="25">25</a>כי ירד היום ויזבח שור ומריא וצאן לרב ויקרא לכל בני המלך ולשרי הצבא ולאביתר הכהן והנם אכלים ושתים לפניו ויאמרו יחי המלך אדניהו׃</span> <span class="verse"><a name="26">26</a>ולי אני עבדך ולצדק הכהן ולבניהו בן יהוידע ולשלמה עבדך לא קרא׃</span> <span class="verse"><a name="27">27</a>אם מאת אדני המלך נהיה הדבר הזה ולא הודעת את עבדיך מי ישב על כסא אדני המלך אחריו׃</span> <span class="verse"><a name="28">28</a>ויען המלך דוד ויאמר קראו לי לבת שבע ותבא לפני המלך ותעמד לפני המלך׃</span> <span class="verse"><a name="29">29</a>וישבע המלך ויאמר חי יהוה אשר פדה את נפשי מכל צרה׃</span> <span class="verse"><a name="30">30</a>כי כאשר נשבעתי לך ביהוה אלהי ישראל לאמר כי שלמה בנך ימלך אחרי והוא ישב על כסאי תחתי כי כן אעשה היום הזה׃</span> <span class="verse"><a name="31">31</a>ותקד בת שבע אפים ארץ ותשתחו למלך ותאמר יחי אדני המלך דוד לעלם׃</span> <span class="verse"><a name="32">32</a>ויאמר המלך דוד קראו לי לצדוק הכהן ולנתן הנביא ולבניהו בן יהוידע ויבאו לפני המלך׃</span> <span class="verse"><a name="33">33</a>ויאמר המלך להם קחו עמכם את עבדי אדניכם והרכבתם את שלמה בני על הפרדה אשר לי והורדתם אתו אל גחון׃</span> <span class="verse"><a name="34">34</a>ומשח אתו שם צדוק הכהן ונתן הנביא למלך על ישראל ותקעתם בשופר ואמרתם יחי המלך שלמה׃</span> <span class="verse"><a name="35">35</a>ועליתם אחריו ובא וישב על כסאי והוא ימלך תחתי ואתו צויתי להיות נגיד על ישראל ועל יהודה׃</span> <span class="verse"><a name="36">36</a>ויען בניהו בן יהוידע את המלך ויאמר אמן כן יאמר יהוה אלהי אדני המלך׃</span> <span class="verse"><a name="37">37</a>כאשר היה יהוה עם אדני המלך כן יהי עם שלמה ויגדל את כסאו מכסא אדני המלך דוד׃</span> <span class="verse"><a name="38">38</a>וירד צדוק הכהן ונתן הנביא ובניהו בן יהוידע והכרתי והפלתי וירכבו את שלמה על פרדת המלך דוד וילכו אתו על גחון׃</span> <span class="verse"><a name="39">39</a>ויקח צדוק הכהן את קרן השמן מן האהל וימשח את שלמה ויתקעו בשופר ויאמרו כל העם יחי המלך שלמה׃</span> <span class="verse"><a name="40">40</a>ויעלו כל העם אחריו והעם מחללים בחללים ושמחים שמחה גדולה ותבקע הארץ בקולם׃</span> <span class="verse"><a name="41">41</a>וישמע אדניהו וכל הקראים אשר אתו והם כלו לאכל וישמע יואב את קול השופר ויאמר מדוע קול הקריה הומה׃</span> <span class="verse"><a name="42">42</a>עודנו מדבר והנה יונתן בן אביתר הכהן בא ויאמר אדניהו בא כי איש חיל אתה וטוב תבשר׃</span> <span class="verse"><a name="43">43</a>ויען יונתן ויאמר לאדניהו אבל אדנינו המלך דוד המליך את שלמה׃</span> <span class="verse"><a name="44">44</a>וישלח אתו המלך את צדוק הכהן ואת נתן הנביא ובניהו בן יהוידע והכרתי והפלתי וירכבו אתו על פרדת המלך׃</span> <span class="verse"><a name="45">45</a>וימשחו אתו צדוק הכהן ונתן הנביא למלך בגחון ויעלו משם שמחים ותהם הקריה הוא הקול אשר שמעתם׃</span> <span class="verse"><a name="46">46</a>וגם ישב שלמה על כסא המלוכה׃</span> <span class="verse"><a name="47">47</a>וגם באו עבדי המלך לברך את אדנינו המלך דוד לאמר ייטב אלהיך את שם שלמה משמך ויגדל את כסאו מכסאך וישתחו המלך על המשכב׃</span> <span class="verse"><a name="48">48</a>וגם ככה אמר המלך ברוך יהוה אלהי ישראל אשר נתן היום ישב על כסאי ועיני ראות׃</span> <span class="verse"><a name="49">49</a>ויחרדו ויקמו כל הקראים אשר לאדניהו וילכו איש לדרכו׃</span> <span class="verse"><a name="50">50</a>ואדניהו ירא מפני שלמה ויקם וילך ויחזק בקרנות המזבח׃</span> <span class="verse"><a name="51">51</a>ויגד לשלמה לאמר הנה אדניהו ירא את המלך שלמה והנה אחז בקרנות המזבח לאמר ישבע לי כיום המלך שלמה אם ימית את עבדו בחרב׃</span> <span class="verse"><a name="52">52</a>ויאמר שלמה אם יהיה לבן חיל לא יפל משערתו ארצה ואם רעה תמצא בו ומת׃</span> <span class="verse"><a name="53">53</a>וישלח המלך שלמה וירדהו מעל המזבח ויבא וישתחו למלך שלמה ויאמר לו שלמה לך לביתך׃</span> </p></div</div></div></body></html>