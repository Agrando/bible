<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/heb/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/heb">Hebrews</a> &gt <strong>Chapter 12</strong></div><p><span class="verse"><a name="1">1</a>לכן גם אנחנו אשר ענן עדים רב כזה סבב אתנו נשליכה ממנו כל טרח והחטא המקיף עלינו ונרוצה בתוחלת את המרוצה הערוכה לפנינו׃</span> <span class="verse"><a name="2">2</a>ונביטה אל ישוע ראש האמונה ומשלימה אשר בעד השמחה השמורה לו סבל את הצלב ויבז החרפה וישב לימין כסא האלהים׃</span> <span class="verse"><a name="3">3</a>התבוננו אליו אשר נשא כלמת חטאים גדולה כזאת למען לא תיעפו ולא תיגעו בנפשותיכם׃</span> <span class="verse"><a name="4">4</a>עדין לא עמדתם עד לדם במלחמתכם עם החטא׃</span> <span class="verse"><a name="5">5</a>ותשכחו דבר הנחומים המדבר אליכם כמו אל בנים לאמר מוסר יהוה בני אל תמאס ואל תקץ בתוכחתו׃</span> <span class="verse"><a name="6">6</a>כי את אשר יאהב יהוה יוכיח יכאב את בן ירצה׃</span> <span class="verse"><a name="7">7</a>אם סבלים אתם מוסר דעו כי כאב עם בניו כן מתנהג אלהים עמכם כי איה הבן אשר אביו לא ייסרנו׃</span> <span class="verse"><a name="8">8</a>אך אם תהיו באין מוסר אשר היה מנת כלם אז ממזרים אתם ולא בנים׃</span> <span class="verse"><a name="9">9</a>ועוד אם אבות בשרנו היו מיסרים אתנו ונירא מהם אף כי נכנע לפני אבי הרוחות ונחיה׃</span> <span class="verse"><a name="10">10</a>כי המה יסרונו כטוב בעיניהם לימים מעטים אבל זה להועיל למען יהיה לנו חלק בקדשתו׃</span> <span class="verse"><a name="11">11</a>וכל מוסר בעת עברו עלינו איננו שמחה בעינינו כי אם יגון אולם באחריתו יתן פרי שלום לצדקה למלמדים בו׃</span> <span class="verse"><a name="12">12</a>על כן חזקו ידים רפות וברכים כשלות׃</span> <span class="verse"><a name="13">13</a>ומעגל רגליכם פלסו למען לא תטה הצלעה מן הדרך כי אם תרפא׃</span> <span class="verse"><a name="14">14</a>רדפו את השלום עם כל אדם ואת הקדשה אשר בלעדיה לא יראה איש את האדון׃</span> <span class="verse"><a name="15">15</a>והזהרו פן יש בכם איש מתאחר מחסד אלהים פן יוגיעכם שרש פרה לענה ויטמאו בו רבים׃</span> <span class="verse"><a name="16">16</a>פן ימצא בכם זנה או חלל כעשו אשר בנזיד אחד מכר את בכורתו׃</span> <span class="verse"><a name="17">17</a>הלא ידעתם כי גם נמאס אחרי כן כאשר רצה לרשת את הברכה כי לא מצא מקום לתשובה אף בקש אותה בדמעות׃</span> <span class="verse"><a name="18">18</a>כי לא באתם אל הר נמשש ובער באש ולא אל ענן וערפל וסערה׃</span> <span class="verse"><a name="19">19</a>ולא לקול שופר ולקול הדברים אשר שמעיו בקשו שלא יוסיף לדבר עמהם עוד׃</span> <span class="verse"><a name="20">20</a>כי לא יכלו לשאת את אשר צוו ואם בהמה תגע בהר סקל תקסל או ירה תירה בחצים׃</span> <span class="verse"><a name="21">21</a>והמראה היה נורא עד מאד ויאמר משה יגרתי וחרדתי׃</span> <span class="verse"><a name="22">22</a>כי אם באתם אל הר ציון ואל עיר אלהים חיים אל ירושלים שבשמים׃</span> <span class="verse"><a name="23">23</a>ואל עצרת רבבות המלאכים ועדת הבכורים הכתובים בשמים ואל אלהים שפט הכל ואל רוחות הצדיקים הנשלמים׃</span> <span class="verse"><a name="24">24</a>ואל ישוע סרסר הברית החדשה ואל דם ההזאה המיטיב דבר מדם הבל׃</span> <span class="verse"><a name="25">25</a>לכן ראו פן תמאנו לשמע אל המדבר כי הן לא נמלטו המאנים לשמע אל המדבר עמהם בארץ אף אנחנו אם נמאן לשמע בקול המדבר מן השמים׃</span> <span class="verse"><a name="26">26</a>אשר קולו הרעיש אז את הארץ ועתה זה הבטיח לאמר עוד אחת ואני מרעיש לא לבד את הארץ כי גם את השמים׃</span> <span class="verse"><a name="27">27</a>וזו עוד אחת שאמר משמיע חליפת הנרעשים אשר הם עשוים למען יעמד אשר איננו נרעש׃</span> <span class="verse"><a name="28">28</a>לכן אנחנו המקבלים מלכות אשר לא תמוט נבאה נא בתודה ונעבד בה את האלהים לרצון לו בצניעות וביראה׃</span> <span class="verse"><a name="29">29</a>כי אלהינו אש אכלה הוא׃</span> </p></div</div></div></body></html>