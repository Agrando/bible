<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 80</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ps/80"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ps">Psalms</a> &gt <strong>Chapter 80</strong></div><p><span class="verse"><a name="1">1</a>למנצח אל ששנים עדות לאסף מזמור רעה ישראל האזינה נהג כצאן יוסף ישב הכרובים הופיעה׃</span> <span class="verse"><a name="2">2</a>לפני אפרים ובנימן ומנשה עוררה את גבורתך ולכה לישעתה לנו׃</span> <span class="verse"><a name="3">3</a>אלהים השיבנו והאר פניך ונושעה׃</span> <span class="verse"><a name="4">4</a>יהוה אלהים צבאות עד מתי עשנת בתפלת עמך׃</span> <span class="verse"><a name="5">5</a>האכלתם לחם דמעה ותשקמו בדמעות שליש׃</span> <span class="verse"><a name="6">6</a>תשימנו מדון לשכנינו ואיבינו ילעגו למו׃</span> <span class="verse"><a name="7">7</a>אלהים צבאות השיבנו והאר פניך ונושעה׃</span> <span class="verse"><a name="8">8</a>גפן ממצרים תסיע תגרש גוים ותטעה׃</span> <span class="verse"><a name="9">9</a>פנית לפניה ותשרש שרשיה ותמלא ארץ׃</span> <span class="verse"><a name="10">10</a>כסו הרים צלה וענפיה ארזי אל׃</span> <span class="verse"><a name="11">11</a>תשלח קצירה עד ים ואל נהר יונקותיה׃</span> <span class="verse"><a name="12">12</a>למה פרצת גדריה וארוה כל עברי דרך׃</span> <span class="verse"><a name="13">13</a>יכרסמנה חזיר מיער וזיז שדי ירענה׃</span> <span class="verse"><a name="14">14</a>אלהים צבאות שוב נא הבט משמים וראה ופקד גפן זאת׃</span> <span class="verse"><a name="15">15</a>וכנה אשר נטעה ימינך ועל בן אמצתה לך׃</span> <span class="verse"><a name="16">16</a>שרפה באש כסוחה מגערת פניך יאבדו׃</span> <span class="verse"><a name="17">17</a>תהי ידך על איש ימינך על בן אדם אמצת לך׃</span> <span class="verse"><a name="18">18</a>ולא נסוג ממך תחינו ובשמך נקרא׃</span> <span class="verse"><a name="19">19</a>יהוה אלהים צבאות השיבנו האר פניך ונושעה׃</span> </p></div</div></div></body></html>