<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ps/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ps">Psalms</a> &gt <strong>Chapter 35</strong></div><p><span class="verse"><a name="1">1</a>לדוד ריבה יהוה את יריבי לחם את לחמי׃</span> <span class="verse"><a name="2">2</a>החזק מגן וצנה וקומה בעזרתי׃</span> <span class="verse"><a name="3">3</a>והרק חנית וסגר לקראת רדפי אמר לנפשי ישעתך אני׃</span> <span class="verse"><a name="4">4</a>יבשו ויכלמו מבקשי נפשי יסגו אחור ויחפרו חשבי רעתי׃</span> <span class="verse"><a name="5">5</a>יהיו כמץ לפני רוח ומלאך יהוה דוחה׃</span> <span class="verse"><a name="6">6</a>יהי דרכם חשך וחלקלקות ומלאך יהוה רדפם׃</span> <span class="verse"><a name="7">7</a>כי חנם טמנו לי שחת רשתם חנם חפרו לנפשי׃</span> <span class="verse"><a name="8">8</a>תבואהו שואה לא ידע ורשתו אשר טמן תלכדו בשואה יפל בה׃</span> <span class="verse"><a name="9">9</a>ונפשי תגיל ביהוה תשיש בישועתו׃</span> <span class="verse"><a name="10">10</a>כל עצמותי תאמרנה יהוה מי כמוך מציל עני מחזק ממנו ועני ואביון מגזלו׃</span> <span class="verse"><a name="11">11</a>יקומון עדי חמס אשר לא ידעתי ישאלוני׃</span> <span class="verse"><a name="12">12</a>ישלמוני רעה תחת טובה שכול לנפשי׃</span> <span class="verse"><a name="13">13</a>ואני בחלותם לבושי שק עניתי בצום נפשי ותפלתי על חיקי תשוב׃</span> <span class="verse"><a name="14">14</a>כרע כאח לי התהלכתי כאבל אם קדר שחותי׃</span> <span class="verse"><a name="15">15</a>ובצלעי שמחו ונאספו נאספו עלי נכים ולא ידעתי קרעו ולא דמו׃</span> <span class="verse"><a name="16">16</a>בחנפי לעגי מעוג חרק עלי שנימו׃</span> <span class="verse"><a name="17">17</a>אדני כמה תראה השיבה נפשי משאיהם מכפירים יחידתי׃</span> <span class="verse"><a name="18">18</a>אודך בקהל רב בעם עצום אהללך׃</span> <span class="verse"><a name="19">19</a>אל ישמחו לי איבי שקר שנאי חנם יקרצו עין׃</span> <span class="verse"><a name="20">20</a>כי לא שלום ידברו ועל רגעי ארץ דברי מרמות יחשבון׃</span> <span class="verse"><a name="21">21</a>וירחיבו עלי פיהם אמרו האח האח ראתה עינינו׃</span> <span class="verse"><a name="22">22</a>ראיתה יהוה אל תחרש אדני אל תרחק ממני׃</span> <span class="verse"><a name="23">23</a>העירה והקיצה למשפטי אלהי ואדני לריבי׃</span> <span class="verse"><a name="24">24</a>שפטני כצדקך יהוה אלהי ואל ישמחו לי׃</span> <span class="verse"><a name="25">25</a>אל יאמרו בלבם האח נפשנו אל יאמרו בלענוהו׃</span> <span class="verse"><a name="26">26</a>יבשו ויחפרו יחדו שמחי רעתי ילבשו בשת וכלמה המגדילים עלי׃</span> <span class="verse"><a name="27">27</a>ירנו וישמחו חפצי צדקי ויאמרו תמיד יגדל יהוה החפץ שלום עבדו׃</span> <span class="verse"><a name="28">28</a>ולשוני תהגה צדקך כל היום תהלתך׃</span> </p></div</div></div></body></html>