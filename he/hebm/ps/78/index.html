<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 78</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ps/78"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ps">Psalms</a> &gt <strong>Chapter 78</strong></div><p><span class="verse"><a name="1">1</a>משכיל לאסף האזינה עמי תורתי הטו אזנכם לאמרי פי׃</span> <span class="verse"><a name="2">2</a>אפתחה במשל פי אביעה חידות מני קדם׃</span> <span class="verse"><a name="3">3</a>אשר שמענו ונדעם ואבותינו ספרו לנו׃</span> <span class="verse"><a name="4">4</a>לא נכחד מבניהם לדור אחרון מספרים תהלות יהוה ועזוזו ונפלאותיו אשר עשה׃</span> <span class="verse"><a name="5">5</a>ויקם עדות ביעקב ותורה שם בישראל אשר צוה את אבותינו להודיעם לבניהם׃</span> <span class="verse"><a name="6">6</a>למען ידעו דור אחרון בנים יולדו יקמו ויספרו לבניהם׃</span> <span class="verse"><a name="7">7</a>וישימו באלהים כסלם ולא ישכחו מעללי אל ומצותיו ינצרו׃</span> <span class="verse"><a name="8">8</a>ולא יהיו כאבותם דור סורר ומרה דור לא הכין לבו ולא נאמנה את אל רוחו׃</span> <span class="verse"><a name="9">9</a>בני אפרים נושקי רומי קשת הפכו ביום קרב׃</span> <span class="verse"><a name="10">10</a>לא שמרו ברית אלהים ובתורתו מאנו ללכת׃</span> <span class="verse"><a name="11">11</a>וישכחו עלילותיו ונפלאותיו אשר הראם׃</span> <span class="verse"><a name="12">12</a>נגד אבותם עשה פלא בארץ מצרים שדה צען׃</span> <span class="verse"><a name="13">13</a>בקע ים ויעבירם ויצב מים כמו נד׃</span> <span class="verse"><a name="14">14</a>וינחם בענן יומם וכל הלילה באור אש׃</span> <span class="verse"><a name="15">15</a>יבקע צרים במדבר וישק כתהמות רבה׃</span> <span class="verse"><a name="16">16</a>ויוצא נוזלים מסלע ויורד כנהרות מים׃</span> <span class="verse"><a name="17">17</a>ויוסיפו עוד לחטא לו למרות עליון בציה׃</span> <span class="verse"><a name="18">18</a>וינסו אל בלבבם לשאל אכל לנפשם׃</span> <span class="verse"><a name="19">19</a>וידברו באלהים אמרו היוכל אל לערך שלחן במדבר׃</span> <span class="verse"><a name="20">20</a>הן הכה צור ויזובו מים ונחלים ישטפו הגם לחם יוכל תת אם יכין שאר לעמו׃</span> <span class="verse"><a name="21">21</a>לכן שמע יהוה ויתעבר ואש נשקה ביעקב וגם אף עלה בישראל׃</span> <span class="verse"><a name="22">22</a>כי לא האמינו באלהים ולא בטחו בישועתו׃</span> <span class="verse"><a name="23">23</a>ויצו שחקים ממעל ודלתי שמים פתח׃</span> <span class="verse"><a name="24">24</a>וימטר עליהם מן לאכל ודגן שמים נתן למו׃</span> <span class="verse"><a name="25">25</a>לחם אבירים אכל איש צידה שלח להם לשבע׃</span> <span class="verse"><a name="26">26</a>יסע קדים בשמים וינהג בעזו תימן׃</span> <span class="verse"><a name="27">27</a>וימטר עליהם כעפר שאר וכחול ימים עוף כנף׃</span> <span class="verse"><a name="28">28</a>ויפל בקרב מחנהו סביב למשכנתיו׃</span> <span class="verse"><a name="29">29</a>ויאכלו וישבעו מאד ותאותם יבא להם׃</span> <span class="verse"><a name="30">30</a>לא זרו מתאותם עוד אכלם בפיהם׃</span> <span class="verse"><a name="31">31</a>ואף אלהים עלה בהם ויהרג במשמניהם ובחורי ישראל הכריע׃</span> <span class="verse"><a name="32">32</a>בכל זאת חטאו עוד ולא האמינו בנפלאותיו׃</span> <span class="verse"><a name="33">33</a>ויכל בהבל ימיהם ושנותם בבהלה׃</span> <span class="verse"><a name="34">34</a>אם הרגם ודרשוהו ושבו ושחרו אל׃</span> <span class="verse"><a name="35">35</a>ויזכרו כי אלהים צורם ואל עליון גאלם׃</span> <span class="verse"><a name="36">36</a>ויפתוהו בפיהם ובלשונם יכזבו לו׃</span> <span class="verse"><a name="37">37</a>ולבם לא נכון עמו ולא נאמנו בבריתו׃</span> <span class="verse"><a name="38">38</a>והוא רחום יכפר עון ולא ישחית והרבה להשיב אפו ולא יעיר כל חמתו׃</span> <span class="verse"><a name="39">39</a>ויזכר כי בשר המה רוח הולך ולא ישוב׃</span> <span class="verse"><a name="40">40</a>כמה ימרוהו במדבר יעציבוהו בישימון׃</span> <span class="verse"><a name="41">41</a>וישובו וינסו אל וקדוש ישראל התוו׃</span> <span class="verse"><a name="42">42</a>לא זכרו את ידו יום אשר פדם מני צר׃</span> <span class="verse"><a name="43">43</a>אשר שם במצרים אתותיו ומופתיו בשדה צען׃</span> <span class="verse"><a name="44">44</a>ויהפך לדם יאריהם ונזליהם בל ישתיון׃</span> <span class="verse"><a name="45">45</a>ישלח בהם ערב ויאכלם וצפרדע ותשחיתם׃</span> <span class="verse"><a name="46">46</a>ויתן לחסיל יבולם ויגיעם לארבה׃</span> <span class="verse"><a name="47">47</a>יהרג בברד גפנם ושקמותם בחנמל׃</span> <span class="verse"><a name="48">48</a>ויסגר לברד בעירם ומקניהם לרשפים׃</span> <span class="verse"><a name="49">49</a>ישלח בם חרון אפו עברה וזעם וצרה משלחת מלאכי רעים׃</span> <span class="verse"><a name="50">50</a>יפלס נתיב לאפו לא חשך ממות נפשם וחיתם לדבר הסגיר׃</span> <span class="verse"><a name="51">51</a>ויך כל בכור במצרים ראשית אונים באהלי חם׃</span> <span class="verse"><a name="52">52</a>ויסע כצאן עמו וינהגם כעדר במדבר׃</span> <span class="verse"><a name="53">53</a>וינחם לבטח ולא פחדו ואת אויביהם כסה הים׃</span> <span class="verse"><a name="54">54</a>ויביאם אל גבול קדשו הר זה קנתה ימינו׃</span> <span class="verse"><a name="55">55</a>ויגרש מפניהם גוים ויפילם בחבל נחלה וישכן באהליהם שבטי ישראל׃</span> <span class="verse"><a name="56">56</a>וינסו וימרו את אלהים עליון ועדותיו לא שמרו׃</span> <span class="verse"><a name="57">57</a>ויסגו ויבגדו כאבותם נהפכו כקשת רמיה׃</span> <span class="verse"><a name="58">58</a>ויכעיסוהו בבמותם ובפסיליהם יקניאוהו׃</span> <span class="verse"><a name="59">59</a>שמע אלהים ויתעבר וימאס מאד בישראל׃</span> <span class="verse"><a name="60">60</a>ויטש משכן שלו אהל שכן באדם׃</span> <span class="verse"><a name="61">61</a>ויתן לשבי עזו ותפארתו ביד צר׃</span> <span class="verse"><a name="62">62</a>ויסגר לחרב עמו ובנחלתו התעבר׃</span> <span class="verse"><a name="63">63</a>בחוריו אכלה אש ובתולתיו לא הוללו׃</span> <span class="verse"><a name="64">64</a>כהניו בחרב נפלו ואלמנתיו לא תבכינה׃</span> <span class="verse"><a name="65">65</a>ויקץ כישן אדני כגבור מתרונן מיין׃</span> <span class="verse"><a name="66">66</a>ויך צריו אחור חרפת עולם נתן למו׃</span> <span class="verse"><a name="67">67</a>וימאס באהל יוסף ובשבט אפרים לא בחר׃</span> <span class="verse"><a name="68">68</a>ויבחר את שבט יהודה את הר ציון אשר אהב׃</span> <span class="verse"><a name="69">69</a>ויבן כמו רמים מקדשו כארץ יסדה לעולם׃</span> <span class="verse"><a name="70">70</a>ויבחר בדוד עבדו ויקחהו ממכלאת צאן׃</span> <span class="verse"><a name="71">71</a>מאחר עלות הביאו לרעות ביעקב עמו ובישראל נחלתו׃</span> <span class="verse"><a name="72">72</a>וירעם כתם לבבו ובתבונות כפיו ינחם׃</span> </p></div</div></div></body></html>