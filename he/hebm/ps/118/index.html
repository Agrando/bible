<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 118</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ps/118"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ps">Psalms</a> &gt <strong>Chapter 118</strong></div><p><span class="verse"><a name="1">1</a>הודו ליהוה כי טוב כי לעולם חסדו׃</span> <span class="verse"><a name="2">2</a>יאמר נא ישראל כי לעולם חסדו׃</span> <span class="verse"><a name="3">3</a>יאמרו נא בית אהרן כי לעולם חסדו׃</span> <span class="verse"><a name="4">4</a>יאמרו נא יראי יהוה כי לעולם חסדו׃</span> <span class="verse"><a name="5">5</a>מן המצר קראתי יה ענני במרחב יה׃</span> <span class="verse"><a name="6">6</a>יהוה לי לא אירא מה יעשה לי אדם׃</span> <span class="verse"><a name="7">7</a>יהוה לי בעזרי ואני אראה בשנאי׃</span> <span class="verse"><a name="8">8</a>טוב לחסות ביהוה מבטח באדם׃</span> <span class="verse"><a name="9">9</a>טוב לחסות ביהוה מבטח בנדיבים׃</span> <span class="verse"><a name="10">10</a>כל גוים סבבוני בשם יהוה כי אמילם׃</span> <span class="verse"><a name="11">11</a>סבוני גם סבבוני בשם יהוה כי אמילם׃</span> <span class="verse"><a name="12">12</a>סבוני כדבורים דעכו כאש קוצים בשם יהוה כי אמילם׃</span> <span class="verse"><a name="13">13</a>דחה דחיתני לנפל ויהוה עזרני׃</span> <span class="verse"><a name="14">14</a>עזי וזמרת יה ויהי לי לישועה׃</span> <span class="verse"><a name="15">15</a>קול רנה וישועה באהלי צדיקים ימין יהוה עשה חיל׃</span> <span class="verse"><a name="16">16</a>ימין יהוה רוממה ימין יהוה עשה חיל׃</span> <span class="verse"><a name="17">17</a>לא אמות כי אחיה ואספר מעשי יה׃</span> <span class="verse"><a name="18">18</a>יסר יסרני יה ולמות לא נתנני׃</span> <span class="verse"><a name="19">19</a>פתחו לי שערי צדק אבא בם אודה יה׃</span> <span class="verse"><a name="20">20</a>זה השער ליהוה צדיקים יבאו בו׃</span> <span class="verse"><a name="21">21</a>אודך כי עניתני ותהי לי לישועה׃</span> <span class="verse"><a name="22">22</a>אבן מאסו הבונים היתה לראש פנה׃</span> <span class="verse"><a name="23">23</a>מאת יהוה היתה זאת היא נפלאת בעינינו׃</span> <span class="verse"><a name="24">24</a>זה היום עשה יהוה נגילה ונשמחה בו׃</span> <span class="verse"><a name="25">25</a>אנא יהוה הושיעה נא אנא יהוה הצליחה נא׃</span> <span class="verse"><a name="26">26</a>ברוך הבא בשם יהוה ברכנוכם מבית יהוה׃</span> <span class="verse"><a name="27">27</a>אל יהוה ויאר לנו אסרו חג בעבתים עד קרנות המזבח׃</span> <span class="verse"><a name="28">28</a>אלי אתה ואודך אלהי ארוממך׃</span> <span class="verse"><a name="29">29</a>הודו ליהוה כי טוב כי לעולם חסדו׃</span> </p></div</div></div></body></html>