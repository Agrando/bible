<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ps/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ps">Psalms</a> &gt <strong>Chapter 9</strong></div><p><span class="verse"><a name="1">1</a>למנצח עלמות לבן מזמור לדוד אודה יהוה בכל לבי אספרה כל נפלאותיך׃</span> <span class="verse"><a name="2">2</a>אשמחה ואעלצה בך אזמרה שמך עליון׃</span> <span class="verse"><a name="3">3</a>בשוב אויבי אחור יכשלו ויאבדו מפניך׃</span> <span class="verse"><a name="4">4</a>כי עשית משפטי ודיני ישבת לכסא שופט צדק׃</span> <span class="verse"><a name="5">5</a>גערת גוים אבדת רשע שמם מחית לעולם ועד׃</span> <span class="verse"><a name="6">6</a>האויב תמו חרבות לנצח וערים נתשת אבד זכרם המה׃</span> <span class="verse"><a name="7">7</a>ויהוה לעולם ישב כונן למשפט כסאו׃</span> <span class="verse"><a name="8">8</a>והוא ישפט תבל בצדק ידין לאמים במישרים׃</span> <span class="verse"><a name="9">9</a>ויהי יהוה משגב לדך משגב לעתות בצרה׃</span> <span class="verse"><a name="10">10</a>ויבטחו בך יודעי שמך כי לא עזבת דרשיך יהוה׃</span> <span class="verse"><a name="11">11</a>זמרו ליהוה ישב ציון הגידו בעמים עלילותיו׃</span> <span class="verse"><a name="12">12</a>כי דרש דמים אותם זכר לא שכח צעקת עניים׃</span> <span class="verse"><a name="13">13</a>חננני יהוה ראה עניי משנאי מרוממי משערי מות׃</span> <span class="verse"><a name="14">14</a>למען אספרה כל תהלתיך בשערי בת ציון אגילה בישועתך׃</span> <span class="verse"><a name="15">15</a>טבעו גוים בשחת עשו ברשת זו טמנו נלכדה רגלם׃</span> <span class="verse"><a name="16">16</a>נודע יהוה משפט עשה בפעל כפיו נוקש רשע הגיון סלה׃</span> <span class="verse"><a name="17">17</a>ישובו רשעים לשאולה כל גוים שכחי אלהים׃</span> <span class="verse"><a name="18">18</a>כי לא לנצח ישכח אביון תקות ענוים תאבד לעד׃</span> <span class="verse"><a name="19">19</a>קומה יהוה אל יעז אנוש ישפטו גוים על פניך׃</span> <span class="verse"><a name="20">20</a>שיתה יהוה מורה להם ידעו גוים אנוש המה סלה׃</span> </p></div</div></div></body></html>