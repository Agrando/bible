<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ps/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ps">Psalms</a> &gt <strong>Chapter 50</strong></div><p><span class="verse"><a name="1">1</a>מזמור לאסף אל אלהים יהוה דבר ויקרא ארץ ממזרח שמש עד מבאו׃</span> <span class="verse"><a name="2">2</a>מציון מכלל יפי אלהים הופיע׃</span> <span class="verse"><a name="3">3</a>יבא אלהינו ואל יחרש אש לפניו תאכל וסביביו נשערה מאד׃</span> <span class="verse"><a name="4">4</a>יקרא אל השמים מעל ואל הארץ לדין עמו׃</span> <span class="verse"><a name="5">5</a>אספו לי חסידי כרתי בריתי עלי זבח׃</span> <span class="verse"><a name="6">6</a>ויגידו שמים צדקו כי אלהים שפט הוא סלה׃</span> <span class="verse"><a name="7">7</a>שמעה עמי ואדברה ישראל ואעידה בך אלהים אלהיך אנכי׃</span> <span class="verse"><a name="8">8</a>לא על זבחיך אוכיחך ועולתיך לנגדי תמיד׃</span> <span class="verse"><a name="9">9</a>לא אקח מביתך פר ממכלאתיך עתודים׃</span> <span class="verse"><a name="10">10</a>כי לי כל חיתו יער בהמות בהררי אלף׃</span> <span class="verse"><a name="11">11</a>ידעתי כל עוף הרים וזיז שדי עמדי׃</span> <span class="verse"><a name="12">12</a>אם ארעב לא אמר לך כי לי תבל ומלאה׃</span> <span class="verse"><a name="13">13</a>האוכל בשר אבירים ודם עתודים אשתה׃</span> <span class="verse"><a name="14">14</a>זבח לאלהים תודה ושלם לעליון נדריך׃</span> <span class="verse"><a name="15">15</a>וקראני ביום צרה אחלצך ותכבדני׃</span> <span class="verse"><a name="16">16</a>ולרשע אמר אלהים מה לך לספר חקי ותשא בריתי עלי פיך׃</span> <span class="verse"><a name="17">17</a>ואתה שנאת מוסר ותשלך דברי אחריך׃</span> <span class="verse"><a name="18">18</a>אם ראית גנב ותרץ עמו ועם מנאפים חלקך׃</span> <span class="verse"><a name="19">19</a>פיך שלחת ברעה ולשונך תצמיד מרמה׃</span> <span class="verse"><a name="20">20</a>תשב באחיך תדבר בבן אמך תתן דפי׃</span> <span class="verse"><a name="21">21</a>אלה עשית והחרשתי דמית היות אהיה כמוך אוכיחך ואערכה לעיניך׃</span> <span class="verse"><a name="22">22</a>בינו נא זאת שכחי אלוה פן אטרף ואין מציל׃</span> <span class="verse"><a name="23">23</a>זבח תודה יכבדנני ושם דרך אראנו בישע אלהים׃</span> </p></div</div></div></body></html>