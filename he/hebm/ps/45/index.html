<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ps/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ps">Psalms</a> &gt <strong>Chapter 45</strong></div><p><span class="verse"><a name="1">1</a>למנצח על ששנים לבני קרח משכיל שיר ידידת רחש לבי דבר טוב אמר אני מעשי למלך לשוני עט סופר מהיר׃</span> <span class="verse"><a name="2">2</a>יפיפית מבני אדם הוצק חן בשפתותיך על כן ברכך אלהים לעולם׃</span> <span class="verse"><a name="3">3</a>חגור חרבך על ירך גבור הודך והדרך׃</span> <span class="verse"><a name="4">4</a>והדרך צלח רכב על דבר אמת וענוה צדק ותורך נוראות ימינך׃</span> <span class="verse"><a name="5">5</a>חציך שנונים עמים תחתיך יפלו בלב אויבי המלך׃</span> <span class="verse"><a name="6">6</a>כסאך אלהים עולם ועד שבט מישר שבט מלכותך׃</span> <span class="verse"><a name="7">7</a>אהבת צדק ותשנא רשע על כן משחך אלהים אלהיך שמן ששון מחבריך׃</span> <span class="verse"><a name="8">8</a>מר ואהלות קציעות כל בגדתיך מן היכלי שן מני שמחוך׃</span> <span class="verse"><a name="9">9</a>בנות מלכים ביקרותיך נצבה שגל לימינך בכתם אופיר׃</span> <span class="verse"><a name="10">10</a>שמעי בת וראי והטי אזנך ושכחי עמך ובית אביך׃</span> <span class="verse"><a name="11">11</a>ויתאו המלך יפיך כי הוא אדניך והשתחוי לו׃</span> <span class="verse"><a name="12">12</a>ובת צר במנחה פניך יחלו עשירי עם׃</span> <span class="verse"><a name="13">13</a>כל כבודה בת מלך פנימה ממשבצות זהב לבושה׃</span> <span class="verse"><a name="14">14</a>לרקמות תובל למלך בתולות אחריה רעותיה מובאות לך׃</span> <span class="verse"><a name="15">15</a>תובלנה בשמחת וגיל תבאינה בהיכל מלך׃</span> <span class="verse"><a name="16">16</a>תחת אבתיך יהיו בניך תשיתמו לשרים בכל הארץ׃</span> <span class="verse"><a name="17">17</a>אזכירה שמך בכל דר ודר על כן עמים יהודך לעלם ועד׃</span> </p></div</div></div></body></html>