<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 145</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ps/145"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ps">Psalms</a> &gt <strong>Chapter 145</strong></div><p><span class="verse"><a name="1">1</a>תהלה לדוד ארוממך אלוהי המלך ואברכה שמך לעולם ועד׃</span> <span class="verse"><a name="2">2</a>בכל יום אברכך ואהללה שמך לעולם ועד׃</span> <span class="verse"><a name="3">3</a>גדול יהוה ומהלל מאד ולגדלתו אין חקר׃</span> <span class="verse"><a name="4">4</a>דור לדור ישבח מעשיך וגבורתיך יגידו׃</span> <span class="verse"><a name="5">5</a>הדר כבוד הודך ודברי נפלאותיך אשיחה׃</span> <span class="verse"><a name="6">6</a>ועזוז נוראתיך יאמרו וגדולתיך אספרנה׃</span> <span class="verse"><a name="7">7</a>זכר רב טובך יביעו וצדקתך ירננו׃</span> <span class="verse"><a name="8">8</a>חנון ורחום יהוה ארך אפים וגדל חסד׃</span> <span class="verse"><a name="9">9</a>טוב יהוה לכל ורחמיו על כל מעשיו׃</span> <span class="verse"><a name="10">10</a>יודוך יהוה כל מעשיך וחסידיך יברכוכה׃</span> <span class="verse"><a name="11">11</a>כבוד מלכותך יאמרו וגבורתך ידברו׃</span> <span class="verse"><a name="12">12</a>להודיע לבני האדם גבורתיו וכבוד הדר מלכותו׃</span> <span class="verse"><a name="13">13</a>מלכותך מלכות כל עלמים וממשלתך בכל דור ודור׃</span> <span class="verse"><a name="14">14</a>סומך יהוה לכל הנפלים וזוקף לכל הכפופים׃</span> <span class="verse"><a name="15">15</a>עיני כל אליך ישברו ואתה נותן להם את אכלם בעתו׃</span> <span class="verse"><a name="16">16</a>פותח את ידך ומשביע לכל חי רצון׃</span> <span class="verse"><a name="17">17</a>צדיק יהוה בכל דרכיו וחסיד בכל מעשיו׃</span> <span class="verse"><a name="18">18</a>קרוב יהוה לכל קראיו לכל אשר יקראהו באמת׃</span> <span class="verse"><a name="19">19</a>רצון יראיו יעשה ואת שועתם ישמע ויושיעם׃</span> <span class="verse"><a name="20">20</a>שומר יהוה את כל אהביו ואת כל הרשעים ישמיד׃</span> <span class="verse"><a name="21">21</a>תהלת יהוה ידבר פי ויברך כל בשר שם קדשו לעולם ועד׃</span> </p></div</div></div></body></html>