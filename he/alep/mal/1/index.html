<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/mal/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/mal">Malachi</a> &gt <strong>Chapter 1</strong></div><p><span class="verse"><a name="1">1</a>א  משא דבר יהוה אל ישראל ביד מלאכי</span> <span class="verse"><a name="2">2</a>ב  אהבתי אתכם אמר יהוה ואמרתם במה אהבתנו הלוא אח עשו ליעקב נאם יהוה ואהב את יעקב</span> <span class="verse"><a name="3">3</a>ג  ואת עשו שנאתי ואשים את הריו שממה ואת נחלתו לתנות מדבר</span> <span class="verse"><a name="4">4</a>ד  כי תאמר אדום רששנו ונשוב ונבנה חרבות--כה אמר יהוה צבאות המה יבנו ואני אהרוס וקראו להם גבול רשעה והעם אשר זעם יהוה עד עולם</span> <span class="verse"><a name="5">5</a>ה  ועיניכם תראינה ואתם תאמרו יגדל יהוה מעל לגבול ישראל</span> <span class="verse"><a name="6">6</a>ו  בן יכבד אב ועבד אדניו ואם אב אני איה כבודי ואם אדונים אני איה מוראי אמר יהוה צבאות לכם הכהנים בוזי שמי ואמרתם במה בזינו את שמך</span> <span class="verse"><a name="7">7</a>ז  מגישים על מזבחי לחם מגאל ואמרתם במה גאלנוך באמרכם שלחן יהוה נבזה הוא</span> <span class="verse"><a name="8">8</a>ח  וכי תגישון עור לזבח אין רע וכי תגישו פסח וחלה אין רע הקריבהו נא לפחתך הירצך או הישא פניך--אמר יהוה צבאות</span> <span class="verse"><a name="9">9</a>ט  ועתה חלו נא פני אל ויחננו מידכם היתה זאת--הישא מכם פנים אמר יהוה צבאות</span> <span class="verse"><a name="10">10</a>י  מי גם בכם ויסגר דלתים ולא תאירו מזבחי חנם אין לי חפץ בכם אמר יהוה צבאות ומנחה לא ארצה מידכם</span> <span class="verse"><a name="11">11</a>יא  כי ממזרח שמש ועד מבואו גדול שמי בגוים ובכל מקום מקטר מגש לשמי ומנחה טהורה  כי גדול שמי בגוים אמר יהוה צבאות</span> <span class="verse"><a name="12">12</a>יב  ואתם מחללים אותו--באמרכם שלחן אדני מגאל הוא וניבו נבזה אכלו</span> <span class="verse"><a name="13">13</a>יג  ואמרתם הנה מתלאה והפחתם אותו אמר יהוה צבאות והבאתם גזול ואת הפסח ואת החולה והבאתם את המנחה הארצה אותה מידכם אמר יהוה  {ס}</span> <span class="verse"><a name="14">14</a>יד  וארור נוכל ויש בעדרו זכר ונדר וזבח משחת לאדני  כי מלך גדול אני אמר יהוה צבאות ושמי נורא בגוים</span> </p></div</div></div></body></html>