<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/zech/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/zech">Zechariah</a> &gt <strong>Chapter 10</strong></div><p><span class="verse"><a name="1">1</a>א  שאלו מיהוה מטר בעת מלקוש יהוה עשה חזיזים ומטר גשם יתן להם לאיש עשב בשדה</span> <span class="verse"><a name="2">2</a>ב  כי התרפים דברו און והקוסמים חזו שקר וחלמות השוא ידברו הבל ינחמון על כן נסעו כמו צאן יענו כי אין רעה  {פ}</span> <span class="verse"><a name="3">3</a>ג  על הרעים חרה אפי ועל העתודים אפקוד  כי פקד יהוה צבאות את עדרו את בית יהודה ושם אותם כסוס הודו במלחמה</span> <span class="verse"><a name="4">4</a>ד  ממנו פנה ממנו יתד ממנו קשת מלחמה ממנו יצא כל נוגש יחדו</span> <span class="verse"><a name="5">5</a>ה  והיו כגברים בוסים בטיט חוצות במלחמה ונלחמו כי יהוה עמם והבישו רכבי סוסים</span> <span class="verse"><a name="6">6</a>ו  וגברתי את בית יהודה ואת בית יוסף אושיע והושבותים כי רחמתים והיו כאשר לא זנחתים  כי אני יהוה אלהיהם--ואענם</span> <span class="verse"><a name="7">7</a>ז  והיו כגבור אפרים ושמח לבם כמו יין ובניהם יראו ושמחו יגל לבם ביהוה</span> <span class="verse"><a name="8">8</a>ח  אשרקה להם ואקבצם כי פדיתים ורבו כמו רבו</span> <span class="verse"><a name="9">9</a>ט  ואזרעם בעמים ובמרחקים יזכרוני וחיו את בניהם ושבו</span> <span class="verse"><a name="10">10</a>י  והשבותים מארץ מצרים ומאשור אקבצם ואל ארץ גלעד ולבנון אביאם ולא ימצא להם</span> <span class="verse"><a name="11">11</a>יא  ועבר בים צרה והכה בים גלים והבישו כל מצולות יאר והורד גאון אשור ושבט מצרים יסור</span> <span class="verse"><a name="12">12</a>יב  וגברתים ביהוה ובשמו יתהלכו  נאם יהוה  {פ}</span> </p></div</div></div></body></html>