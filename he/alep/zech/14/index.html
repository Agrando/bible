<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/zech/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/zech">Zechariah</a> &gt <strong>Chapter 14</strong></div><p><span class="verse"><a name="1">1</a>א  הנה יום בא ליהוה וחלק שללך בקרבך</span> <span class="verse"><a name="2">2</a>ב  ואספתי את כל הגוים אל ירושלם למלחמה ונלכדה העיר ונשסו הבתים והנשים תשגלנה (תשכבנה) ויצא חצי העיר בגולה ויתר העם לא יכרת מן העיר</span> <span class="verse"><a name="3">3</a>ג  ויצא יהוה ונלחם בגוים ההם כיום הלחמו ביום קרב</span> <span class="verse"><a name="4">4</a>ד  ועמדו רגליו ביום ההוא על הר הזיתים אשר על פני ירושלם מקדם ונבקע הר הזיתים מחציו מזרחה וימה גיא גדולה מאד ומש חצי ההר צפונה וחציו נגבה</span> <span class="verse"><a name="5">5</a>ה  ונסתם גיא הרי כי יגיע גי הרים אל אצל ונסתם כאשר נסתם מפני הרעש בימי עזיה מלך יהודה ובא יהוה אלהי כל קדשים עמך</span> <span class="verse"><a name="6">6</a>ו  והיה ביום ההוא לא יהיה אור יקרות יקפאון (וקפאון)</span> <span class="verse"><a name="7">7</a>ז  והיה יום אחד הוא יודע ליהוה--לא יום ולא לילה והיה לעת ערב יהיה אור</span> <span class="verse"><a name="8">8</a>ח  והיה ביום ההוא יצאו מים חיים מירושלם חצים אל הים הקדמוני וחצים אל הים האחרון  בקיץ ובחרף יהיה</span> <span class="verse"><a name="9">9</a>ט  והיה יהוה למלך על כל הארץ ביום ההוא יהיה יהוה אחד--ושמו אחד</span> <span class="verse"><a name="10">10</a>י  יסוב כל הארץ כערבה מגבע לרמון נגב ירושלם וראמה וישבה תחתיה למשער בנימן עד מקום שער הראשון עד שער הפנים ומגדל חננאל עד יקבי המלך</span> <span class="verse"><a name="11">11</a>יא  וישבו בה וחרם לא יהיה עוד וישבה ירושלם לבטח  {ס}</span> <span class="verse"><a name="12">12</a>יב  וזאת תהיה המגפה אשר יגף יהוה את כל העמים אשר צבאו על ירושלם המק בשרו והוא עמד על רגליו ועיניו תמקנה בחריהן ולשונו תמק בפיהם</span> <span class="verse"><a name="13">13</a>יג  והיה ביום ההוא תהיה מהומת יהוה רבה בהם והחזיקו איש יד רעהו ועלתה ידו על יד רעהו</span> <span class="verse"><a name="14">14</a>יד  וגם יהודה--תלחם בירושלם ואסף חיל כל הגוים סביב זהב וכסף ובגדים--לרב מאד</span> <span class="verse"><a name="15">15</a>טו  וכן תהיה מגפת הסוס הפרד הגמל והחמור וכל הבהמה אשר יהיה במחנות ההמה--כמגפה הזאת</span> <span class="verse"><a name="16">16</a>טז  והיה כל הנותר מכל הגוים הבאים על ירושלם ועלו מדי שנה בשנה להשתחות למלך יהוה צבאות ולחג את חג הסכות</span> <span class="verse"><a name="17">17</a>יז  והיה אשר לא יעלה מאת משפחות הארץ אל ירושלם להשתחות למלך יהוה צבאות--ולא עליהם יהיה הגשם</span> <span class="verse"><a name="18">18</a>יח  ואם משפחת מצרים לא תעלה ולא באה ולא עליהם תהיה המגפה אשר יגף יהוה את הגוים אשר לא יעלו לחג את חג הסכות</span> <span class="verse"><a name="19">19</a>יט  זאת תהיה חטאת מצרים וחטאת כל הגוים אשר לא יעלו לחג את חג הסכות</span> <span class="verse"><a name="20">20</a>כ  ביום ההוא יהיה על מצלות הסוס קדש ליהוה והיה הסירות בבית יהוה כמזרקים לפני המזבח</span> <span class="verse"><a name="21">21</a>כא  והיה כל סיר בירושלם וביהודה קדש ליהוה צבאות ובאו כל הזבחים ולקחו מהם ובשלו בהם ולא יהיה כנעני עוד בבית יהוה צבאות ביום ההוא  {ש}</span> </p></div</div></div></body></html>