<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/zech/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/zech">Zechariah</a> &gt <strong>Chapter 11</strong></div><p><span class="verse"><a name="1">1</a>א  פתח לבנון דלתיך ותאכל אש בארזיך</span> <span class="verse"><a name="2">2</a>ב  הילל ברוש כי נפל ארז אשר אדרים שדדו הילילו אלוני בשן כי ירד יער הבצור (הבציר)</span> <span class="verse"><a name="3">3</a>ג  קול יללת הרעים כי שדדה אדרתם קול שאגת כפירים כי שדד גאון הירדן  {פ}</span> <span class="verse"><a name="4">4</a>ד  כה אמר יהוה אלהי  רעה את צאן ההרגה</span> <span class="verse"><a name="5">5</a>ה  אשר קניהן יהרגן ולא יאשמו ומכריהן יאמר ברוך יהוה ואעשר ורעיהם לא יחמול עליהן</span> <span class="verse"><a name="6">6</a>ו  כי לא אחמול עוד על ישבי הארץ--נאם יהוה והנה אנכי ממציא את האדם איש ביד רעהו וביד מלכו וכתתו את הארץ ולא אציל מידם</span> <span class="verse"><a name="7">7</a>ז  וארעה את צאן ההרגה לכן עניי הצאן ואקח לי שני מקלות לאחד קראתי נעם ולאחד קראתי חבלים וארעה את הצאן</span> <span class="verse"><a name="8">8</a>ח  ואכחד את שלשת הרעים בירח אחד ותקצר נפשי בהם וגם נפשם בחלה בי</span> <span class="verse"><a name="9">9</a>ט  ואמר לא ארעה אתכם המתה תמות והנכחדת תכחד והנשארות תאכלנה אשה את בשר רעותה</span> <span class="verse"><a name="10">10</a>י  ואקח את מקלי את נעם ואגדע אתו--להפיר את בריתי אשר כרתי את כל העמים</span> <span class="verse"><a name="11">11</a>יא  ותפר ביום ההוא וידעו כן עניי הצאן השמרים אתי כי דבר יהוה הוא  {ס}</span> <span class="verse"><a name="12">12</a>יב  ואמר אליהם אם טוב בעיניכם הבו שכרי--ואם לא חדלו וישקלו את שכרי שלשים כסף</span> <span class="verse"><a name="13">13</a>יג  ויאמר יהוה אלי השליכהו אל היוצר אדר היקר אשר יקרתי מעליהם ואקחה שלשים הכסף ואשליך אתו בית יהוה אל היוצר</span> <span class="verse"><a name="14">14</a>יד  ואגדע את מקלי השני את החבלים--להפר את האחוה בין יהודה ובין ישראל  {פ}</span> <span class="verse"><a name="15">15</a>טו  ויאמר יהוה אלי  עוד קח לך כלי רעה אולי</span> <span class="verse"><a name="16">16</a>טז  כי הנה אנכי מקים רעה בארץ הנכחדות לא יפקד הנער לא יבקש והנשברת לא ירפא הנצבה לא יכלכל ובשר הבריאה יאכל ופרסיהן יפרק</span> <span class="verse"><a name="17">17</a>יז  הוי רעי האליל עזבי הצאן חרב על זרועו ועל עין ימינו זרעו יבוש תיבש ועין ימינו כהה תכהה  {פ}</span> </p></div</div></div></body></html>