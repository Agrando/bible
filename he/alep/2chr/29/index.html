<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2chr/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2chr">2 Chronicles</a> &gt <strong>Chapter 29</strong></div><p><span class="verse"><a name="1">1</a>א  יחזקיהו מלך בן עשרים וחמש שנה ועשרים ותשע שנה מלך בירושלם ושם אמו אביה בת זכריהו</span> <span class="verse"><a name="2">2</a>ב  ויעש הישר בעיני יהוה  ככל אשר עשה דויד אביו</span> <span class="verse"><a name="3">3</a>ג  הוא בשנה הראשונה למלכו בחדש הראשון פתח את דלתות בית יהוה--ויחזקם</span> <span class="verse"><a name="4">4</a>ד  ויבא את הכהנים ואת הלוים ויאספם לרחוב המזרח</span> <span class="verse"><a name="5">5</a>ה  ויאמר להם שמעוני הלוים  עתה התקדשו וקדשו את בית יהוה אלהי אבתיכם והוציאו את הנדה מן הקדש</span> <span class="verse"><a name="6">6</a>ו  כי מעלו אבתינו ועשו הרע בעיני יהוה אלהינו--ויעזבהו ויסבו פניהם ממשכן יהוה ויתנו ערף</span> <span class="verse"><a name="7">7</a>ז  גם סגרו דלתות האולם ויכבו את הנרות וקטרת לא הקטירו ועלה לא העלו בקדש לאלהי ישראל</span> <span class="verse"><a name="8">8</a>ח  ויהי קצף יהוה על יהודה וירושלם ויתנם לזועה (לזעוה) לשמה ולשרקה כאשר אתם ראים בעיניכם</span> <span class="verse"><a name="9">9</a>ט  והנה נפלו אבותינו בחרב ובנינו ובנותינו ונשינו בשבי על זאת</span> <span class="verse"><a name="10">10</a>י  עתה עם לבבי לכרות ברית ליהוה אלהי ישראל וישב ממנו חרון אפו</span> <span class="verse"><a name="11">11</a>יא  בני עתה אל תשלו  כי בכם בחר יהוה לעמד לפניו לשרתו ולהיות לו משרתים ומקטרים  {פ} br</span> <span class="verse"><a name="12">12</a>יב  ויקמו הלוים מחת בן עמשי ויואל בן עזריהו מן בני הקהתי ומן בני מררי קיש בן עבדי ועזריהו בן יהללאל  {ס}  ומן הגרשני--יואח בן זמה ועדן בן יואח</span> <span class="verse"><a name="13">13</a>יג  ומן בני אליצפן שמרי ויעואל (ויעיאל) ומן בני אסף זכריהו ומתניהו  {ס}</span> <span class="verse"><a name="14">14</a>יד  ומן בני הימן יחואל (יחיאל) ושמעי  {ס}  ומן בני ידותון שמעיה ועזיאל</span> <span class="verse"><a name="15">15</a>טו  ויאספו את אחיהם ויתקדשו ויבאו כמצות המלך בדברי יהוה לטהר בית יהוה</span> <span class="verse"><a name="16">16</a>טז  ויבאו הכהנים לפנימה בית יהוה לטהר ויוציאו את כל הטמאה אשר מצאו בהיכל יהוה לחצר בית יהוה ויקבלו הלוים להוציא לנחל קדרון חוצה</span> <span class="verse"><a name="17">17</a>יז  ויחלו באחד לחדש הראשון לקדש וביום שמונה לחדש באו לאולם יהוה ויקדשו את בית יהוה לימים שמונה וביום ששה עשר לחדש הראשון כלו  {ס}</span> <span class="verse"><a name="18">18</a>יח  ויבואו פנימה אל חזקיהו המלך ויאמרו טהרנו את כל בית יהוה  את מזבח העולה ואת כל כליו ואת שלחן המערכת ואת כל כליו</span> <span class="verse"><a name="19">19</a>יט  ואת כל הכלים אשר הזניח המלך אחז במלכותו במעלו--הכנו והקדשנו והנם לפני מזבח יהוה  {ס}</span> <span class="verse"><a name="20">20</a>כ  וישכם יחזקיהו המלך ויאסף את שרי העיר ויעל בית יהוה</span> <span class="verse"><a name="21">21</a>כא  ויביאו פרים שבעה ואילים שבעה וכבשים שבעה וצפירי עזים שבעה לחטאת על הממלכה ועל המקדש ועל יהודה ויאמר לבני אהרן הכהנים להעלות על מזבח יהוה</span> <span class="verse"><a name="22">22</a>כב  וישחטו הבקר ויקבלו הכהנים את הדם ויזרקו המזבחה וישחטו האלים ויזרקו הדם המזבחה וישחטו הכבשים ויזרקו הדם המזבחה</span> <span class="verse"><a name="23">23</a>כג  ויגישו את שעירי החטאת לפני המלך והקהל ויסמכו ידיהם עליהם</span> <span class="verse"><a name="24">24</a>כד  וישחטום הכהנים ויחטאו את דמם המזבחה לכפר על כל ישראל  כי לכל ישראל אמר המלך העולה והחטאת</span> <span class="verse"><a name="25">25</a>כה  ויעמד את הלוים בית יהוה במצלתים בנבלים ובכנרות במצות דויד וגד חזה המלך ונתן הנביא  כי ביד יהוה המצוה ביד נביאיו</span> <span class="verse"><a name="26">26</a>כו  ויעמדו הלוים בכלי דויד והכהנים בחצצרות  {פ} br</span> <span class="verse"><a name="27">27</a>כז  ויאמר חזקיהו להעלות העלה להמזבח ובעת החל העולה החל שיר יהוה והחצצרות ועל ידי כלי דויד מלך ישראל</span> <span class="verse"><a name="28">28</a>כח  וכל הקהל משתחוים והשיר משורר והחצצרות מחצצרים (מחצרים)  הכל עד לכלות העלה</span> <span class="verse"><a name="29">29</a>כט  וככלות להעלות  כרעו המלך וכל הנמצאים אתו--וישתחוו</span> <span class="verse"><a name="30">30</a>ל  ויאמר יחזקיהו המלך והשרים ללוים להלל ליהוה בדברי דויד ואסף החזה ויהללו עד לשמחה ויקדו וישתחוו  {פ} br</span> <span class="verse"><a name="31">31</a>לא  ויען יחזקיהו ויאמר עתה מלאתם ידכם ליהוה גשו והביאו זבחים ותודות לבית יהוה ויביאו הקהל זבחים ותודות וכל נדיב לב עלות</span> <span class="verse"><a name="32">32</a>לב  ויהי מספר העלה אשר הביאו הקהל--בקר שבעים אילים מאה כבשים מאתים  לעלה ליהוה כל אלה</span> <span class="verse"><a name="33">33</a>לג  והקדשים--בקר שש מאות וצאן שלשת אלפים</span> <span class="verse"><a name="34">34</a>לד  רק הכהנים היו למעט ולא יכלו להפשיט את כל העלות ויחזקום אחיהם הלוים עד כלות המלאכה ועד יתקדשו הכהנים--כי הלוים ישרי לבב להתקדש מהכהנים</span> <span class="verse"><a name="35">35</a>לה  וגם עלה לרב בחלבי השלמים ובנסכים--לעלה ותכון עבודת בית יהוה</span> <span class="verse"><a name="36">36</a>לו  וישמח יחזקיהו וכל העם על ההכין האלהים לעם  כי בפתאם היה הדבר  {פ} br</span> </p></div</div></div></body></html>