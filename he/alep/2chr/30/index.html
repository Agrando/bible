<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2chr/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2chr">2 Chronicles</a> &gt <strong>Chapter 30</strong></div><p><span class="verse"><a name="1">1</a>א  וישלח יחזקיהו על כל ישראל ויהודה וגם אגרות כתב על אפרים ומנשה לבוא לבית יהוה בירושלם--לעשות פסח ליהוה אלהי ישראל</span> <span class="verse"><a name="2">2</a>ב  ויועץ המלך ושריו וכל הקהל בירושלם לעשות הפסח בחדש השני</span> <span class="verse"><a name="3">3</a>ג  כי לא יכלו לעשתו בעת ההיא  כי הכהנים לא התקדשו למדי והעם לא נאספו לירושלם</span> <span class="verse"><a name="4">4</a>ד  ויישר הדבר בעיני המלך ובעיני כל הקהל</span> <span class="verse"><a name="5">5</a>ה  ויעמידו דבר להעביר קול בכל ישראל מבאר שבע ועד דן--לבוא לעשות פסח ליהוה אלהי ישראל בירושלם  כי לא לרב עשו ככתוב</span> <span class="verse"><a name="6">6</a>ו  וילכו הרצים באגרות מיד המלך ושריו בכל ישראל ויהודה וכמצות המלך לאמר  בני ישראל שובו אל יהוה אלהי אברהם יצחק וישראל וישב אל הפליטה הנשארת לכם מכף מלכי אשור</span> <span class="verse"><a name="7">7</a>ז  ואל תהיו כאבותיכם וכאחיכם אשר מעלו ביהוה אלהי אבותיהם ויתנם לשמה כאשר אתם ראים</span> <span class="verse"><a name="8">8</a>ח  עתה אל תקשו ערפכם כאבותיכם  תנו יד ליהוה ובאו למקדשו אשר הקדיש לעולם ועבדו את יהוה אלהיכם וישב מכם חרון אפו</span> <span class="verse"><a name="9">9</a>ט  כי בשובכם על יהוה אחיכם ובניכם לרחמים לפני שוביהם ולשוב לארץ הזאת  כי חנון ורחום יהוה אלהיכם ולא יסיר פנים מכם אם תשובו אליו  {ס}</span> <span class="verse"><a name="10">10</a>י  ויהיו הרצים עברים מעיר לעיר בארץ אפרים ומנשה--ועד זבלון ויהיו משחיקים עליהם ומלעגים בם</span> <span class="verse"><a name="11">11</a>יא  אך אנשים מאשר ומנשה ומזבלון--נכנעו ויבאו לירושלם</span> <span class="verse"><a name="12">12</a>יב  גם ביהודה היתה יד האלהים לתת להם לב אחד  לעשות מצות המלך והשרים--בדבר יהוה</span> <span class="verse"><a name="13">13</a>יג  ויאספו ירושלם עם רב לעשות את חג המצות בחדש השני--קהל לרב מאד</span> <span class="verse"><a name="14">14</a>יד  ויקמו--ויסירו את המזבחות אשר בירושלם ואת כל המקטרות הסירו וישליכו לנחל קדרון</span> <span class="verse"><a name="15">15</a>טו  וישחטו הפסח בארבעה עשר לחדש השני והכהנים והלוים נכלמו ויתקדשו ויביאו עלות בית יהוה</span> <span class="verse"><a name="16">16</a>טז  ויעמדו על עמדם כמשפטם כתורת משה איש האלהים הכהנים זרקים את הדם מיד הלוים</span> <span class="verse"><a name="17">17</a>יז  כי רבת בקהל אשר לא התקדשו והלוים על שחיטת הפסחים לכל לא טהור--להקדיש ליהוה</span> <span class="verse"><a name="18">18</a>יח  כי מרבית העם רבת מאפרים ומנשה יששכר וזבלון לא הטהרו--כי אכלו את הפסח בלא ככתוב  כי התפלל יחזקיהו עליהם לאמר יהוה הטוב יכפר בעד</span> <span class="verse"><a name="19">19</a>יט  כל לבבו הכין לדרוש האלהים יהוה אלהי אבותיו ולא כטהרת הקדש  {ס}</span> <span class="verse"><a name="20">20</a>כ  וישמע יהוה אל יחזקיהו וירפא את העם  {ס}</span> <span class="verse"><a name="21">21</a>כא  ויעשו בני ישראל הנמצאים בירושלם את חג המצות שבעת ימים--בשמחה גדולה ומהללים ליהוה יום ביום הלוים והכהנים בכלי עז--ליהוה  {ס}</span> <span class="verse"><a name="22">22</a>כב  וידבר יחזקיהו על לב כל הלוים--המשכילים שכל טוב ליהוה ויאכלו את המועד שבעת הימים מזבחים זבחי שלמים ומתודים ליהוה אלהי אבותיהם  {ס}</span> <span class="verse"><a name="23">23</a>כג  ויועצו כל הקהל לעשות שבעת ימים אחרים ויעשו שבעת ימים שמחה</span> <span class="verse"><a name="24">24</a>כד  כי חזקיהו מלך יהודה הרים לקהל אלף פרים ושבעת אלפים צאן  {ס}  והשרים הרימו לקהל פרים אלף וצאן עשרת אלפים ויתקדשו כהנים לרב</span> <span class="verse"><a name="25">25</a>כה  וישמחו כל קהל יהודה והכהנים והלוים וכל הקהל הבאים מישראל והגרים הבאים מארץ ישראל והיושבים ביהודה</span> <span class="verse"><a name="26">26</a>כו  ותהי שמחה גדולה בירושלם  כי מימי שלמה בן דויד מלך ישראל לא כזאת בירושלם  {ס}</span> <span class="verse"><a name="27">27</a>כז  ויקמו הכהנים הלוים ויברכו את העם וישמע בקולם ותבוא תפלתם למעון קדשו לשמים  {פ} br</span> </p></div</div></div></body></html>