<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2chr/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2chr">2 Chronicles</a> &gt <strong>Chapter 18</strong></div><p><span class="verse"><a name="1">1</a>א  ויהי ליהושפט עשר וכבוד לרב ויתחתן לאחאב</span> <span class="verse"><a name="2">2</a>ב  וירד לקץ שנים אל אחאב לשמרון ויזבח לו אחאב צאן ובקר לרב ולעם אשר עמו ויסיתהו לעלות אל רמת גלעד</span> <span class="verse"><a name="3">3</a>ג  ויאמר אחאב מלך ישראל אל יהושפט מלך יהודה התלך עמי רמת גלעד ויאמר לו כמוני כמוך וכעמך עמי--ועמך במלחמה</span> <span class="verse"><a name="4">4</a>ד  ויאמר יהושפט אל מלך ישראל  דרש נא כיום את דבר יהוה</span> <span class="verse"><a name="5">5</a>ה  ויקבץ מלך ישראל את הנבאים ארבע מאות איש ויאמר אלהם הנלך אל רמת גלעד למלחמה אם אחדל ויאמרו עלה ויתן האלהים ביד המלך</span> <span class="verse"><a name="6">6</a>ו  ויאמר יהושפט האין פה נביא ליהוה עוד ונדרשה מאתו</span> <span class="verse"><a name="7">7</a>ז  ויאמר מלך ישראל אל יהושפט עוד איש אחד לדרוש את יהוה מאתו ואני שנאתיהו כי איננו מתנבא עלי לטובה כי כל ימיו לרעה--הוא מיכיהו בן ימלא ויאמר יהושפט אל יאמר המלך כן</span> <span class="verse"><a name="8">8</a>ח  ויקרא מלך ישראל אל סריס אחד ויאמר מהר מיכהו (מיכיהו) בן ימלא</span> <span class="verse"><a name="9">9</a>ט  ומלך ישראל ויהושפט מלך יהודה יושבים איש על כסאו מלבשים בגדים וישבים בגרן--פתח שער שמרון וכל הנביאים--מתנבאים לפניהם</span> <span class="verse"><a name="10">10</a>י  ויעש לו צדקיהו בן כנענה קרני ברזל ויאמר כה אמר יהוה באלה תנגח את ארם עד כלותם</span> <span class="verse"><a name="11">11</a>יא  וכל הנבאים--נבאים כן לאמר  עלה רמת גלעד והצלח ונתן יהוה ביד המלך</span> <span class="verse"><a name="12">12</a>יב  והמלאך אשר הלך לקרא למיכיהו דבר אליו לאמר הנה דברי הנבאים פה אחד טוב אל המלך ויהי נא דברך כאחד מהם ודברת טוב</span> <span class="verse"><a name="13">13</a>יג  ויאמר מיכיהו  חי יהוה--כי את אשר יאמר אלהי אתו אדבר</span> <span class="verse"><a name="14">14</a>יד  ויבא אל המלך ויאמר המלך אליו מיכה הנלך אל רמת גלעד למלחמה אם אחדל ויאמר עלו והצליחו וינתנו בידכם</span> <span class="verse"><a name="15">15</a>טו  ויאמר אליו המלך עד כמה פעמים אני משביעך  אשר לא תדבר אלי רק אמת--בשם יהוה</span> <span class="verse"><a name="16">16</a>טז  ויאמר ראיתי את כל ישראל נפוצים על ההרים--כצאן אשר אין להן רעה ויאמר יהוה לא אדנים לאלה ישובו איש לביתו בשלום</span> <span class="verse"><a name="17">17</a>יז  ויאמר מלך ישראל אל יהושפט  הלא אמרתי אליך לא יתנבא עלי טוב כי אם לרע  {ס}</span> <span class="verse"><a name="18">18</a>יח  ויאמר לכן שמעו דבר יהוה  ראיתי את יהוה יושב על כסאו וכל צבא השמים עמדים על ימינו ושמאלו</span> <span class="verse"><a name="19">19</a>יט  ויאמר יהוה מי יפתה את אחאב מלך ישראל ויעל ויפל ברמות גלעד ויאמר--זה אמר ככה וזה אמר ככה</span> <span class="verse"><a name="20">20</a>כ  ויצא הרוח ויעמד לפני יהוה ויאמר אני אפתנו  ויאמר יהוה אליו במה</span> <span class="verse"><a name="21">21</a>כא  ויאמר אצא והייתי לרוח שקר בפי כל נביאיו ויאמר תפתה וגם תוכל--צא ועשה כן</span> <span class="verse"><a name="22">22</a>כב  ועתה הנה נתן יהוה רוח שקר בפי נביאיך אלה ויהוה דבר עליך רעה  {ס}</span> <span class="verse"><a name="23">23</a>כג  ויגש צדקיהו בן כנענה ויך את מיכיהו על הלחי ויאמר אי זה הדרך עבר רוח יהוה מאתי--לדבר אתך</span> <span class="verse"><a name="24">24</a>כד  ויאמר מיכיהו הנך ראה ביום ההוא אשר תבוא חדר בחדר להחבא</span> <span class="verse"><a name="25">25</a>כה  ויאמר מלך ישראל קחו את מיכיהו והשיבהו אל אמון שר העיר--ואל יואש בן המלך</span> <span class="verse"><a name="26">26</a>כו  ואמרתם כה אמר המלך שימו זה בית הכלא והאכלהו לחם לחץ ומים לחץ עד שובי בשלום</span> <span class="verse"><a name="27">27</a>כז  ויאמר מיכיהו--אם שוב תשוב בשלום לא דבר יהוה בי ויאמר שמעו עמים כלם</span> <span class="verse"><a name="28">28</a>כח  ויעל מלך ישראל ויהושפט מלך יהודה אל רמת גלעד</span> <span class="verse"><a name="29">29</a>כט  ויאמר מלך ישראל אל יהושפט התחפש ובוא במלחמה ואתה לבש בגדיך ויתחפש מלך ישראל ויבאו במלחמה</span> <span class="verse"><a name="30">30</a>ל  ומלך ארם צוה את שרי הרכב אשר לו לאמר לא תלחמו את הקטן את הגדול  כי אם את מלך ישראל לבדו</span> <span class="verse"><a name="31">31</a>לא  ויהי כראות שרי הרכב את יהושפט והמה אמרו מלך ישראל הוא ויסבו עליו להלחם ויזעק יהושפט ויהוה עזרו ויסיתם אלהים ממנו</span> <span class="verse"><a name="32">32</a>לב  ויהי כראות שרי הרכב כי לא היה מלך ישראל--וישובו מאחריו</span> <span class="verse"><a name="33">33</a>לג  ואיש משך בקשת לתמו ויך את מלך ישראל בין הדבקים ובין השרין ויאמר לרכב הפך ידיך (ידך) והוצאתני מן המחנה--כי החליתי</span> <span class="verse"><a name="34">34</a>לד  ותעל המלחמה ביום ההוא ומלך ישראל היה מעמיד במרכבה נכח ארם עד הערב וימת לעת בוא השמש</span> </p></div</div></div></body></html>