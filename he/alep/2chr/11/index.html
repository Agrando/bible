<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2chr/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2chr">2 Chronicles</a> &gt <strong>Chapter 11</strong></div><p><span class="verse"><a name="1">1</a>א  ויבא רחבעם ירושלם ויקהל את בית יהודה ובנימן מאה ושמונים אלף בחור עשה מלחמה--להלחם עם ישראל להשיב את הממלכה לרחבעם  {פ} br</span> <span class="verse"><a name="2">2</a>ב  ויהי דבר יהוה אל שמעיהו איש האלהים לאמר</span> <span class="verse"><a name="3">3</a>ג  אמר אל רחבעם בן שלמה מלך יהודה--ואל כל ישראל ביהודה ובנימן לאמר</span> <span class="verse"><a name="4">4</a>ד  כה אמר יהוה לא תעלו ולא תלחמו עם אחיכם שובו איש לביתו--כי מאתי נהיה הדבר הזה וישמעו את דברי יהוה וישבו מלכת אל ירבעם  {פ} br</span> <span class="verse"><a name="5">5</a>ה  וישב רחבעם בירושלם ויבן ערים למצור ביהודה</span> <span class="verse"><a name="6">6</a>ו  ויבן את בית לחם ואת עיטם ואת תקוע</span> <span class="verse"><a name="7">7</a>ז  ואת בית צור ואת שוכו ואת עדלם</span> <span class="verse"><a name="8">8</a>ח  ואת גת ואת מרשה ואת זיף</span> <span class="verse"><a name="9">9</a>ט  ואת אדורים ואת לכיש ואת עזקה</span> <span class="verse"><a name="10">10</a>י  ואת צרעה ואת אילון ואת חברון אשר ביהודה ובבנימן  ערי מצרות</span> <span class="verse"><a name="11">11</a>יא  ויחזק את המצורות ויתן בהם נגידים ואצרות מאכל ושמן ויין</span> <span class="verse"><a name="12">12</a>יב  ובכל עיר ועיר צנות ורמחים ויחזקם להרבה מאד ויהי לו יהודה ובנימן  {ס}</span> <span class="verse"><a name="13">13</a>יג  והכהנים והלוים אשר בכל ישראל--התיצבו עליו מכל גבולם</span> <span class="verse"><a name="14">14</a>יד  כי עזבו הלוים את מגרשיהם ואחזתם וילכו ליהודה ולירושלם  כי הזניחם ירבעם ובניו מכהן ליהוה</span> <span class="verse"><a name="15">15</a>טו  ויעמד לו כהנים לבמות ולשעירים ולעגלים אשר עשה</span> <span class="verse"><a name="16">16</a>טז  ואחריהם מכל שבטי ישראל הנתנים את לבבם לבקש את יהוה אלהי ישראל--באו ירושלם לזבוח ליהוה אלהי אבותיהם</span> <span class="verse"><a name="17">17</a>יז  ויחזקו את מלכות יהודה ויאמצו את רחבעם בן שלמה לשנים שלוש  כי הלכו בדרך דויד ושלמה--לשנים שלוש</span> <span class="verse"><a name="18">18</a>יח  ויקח לו רחבעם אשה--את מחלת בן (בת) ירימות בן דויד  אביהיל בת אליאב בן ישי</span> <span class="verse"><a name="19">19</a>יט  ותלד לו בנים--את יעוש ואת שמריה ואת זהם</span> <span class="verse"><a name="20">20</a>כ  ואחריה לקח את מעכה בת אבשלום ותלד לו את אביה ואת עתי ואת זיזא ואת שלמית</span> <span class="verse"><a name="21">21</a>כא  ויאהב רחבעם את מעכה בת אבשלום מכל נשיו ופילגשיו--כי נשים שמונה עשרה נשא ופילגשים ששים ויולד עשרים ושמונה בנים--וששים בנות</span> <span class="verse"><a name="22">22</a>כב  ויעמד לראש רחבעם את אביה בן מעכה לנגיד באחיו--כי להמליכו</span> <span class="verse"><a name="23">23</a>כג  ויבן ויפרץ מכל בניו לכל ארצות יהודה ובנימן לכל ערי המצרות ויתן להם המזון לרב וישאל המון נשים</span> </p></div</div></div></body></html>