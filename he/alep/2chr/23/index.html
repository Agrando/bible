<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2chr/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2chr">2 Chronicles</a> &gt <strong>Chapter 23</strong></div><p><span class="verse"><a name="1">1</a>א  ובשנה השבעית התחזק יהוידע ויקח את שרי המאות לעזריהו בן ירחם ולישמעאל בן יהוחנן ולעזריהו בן עובד ואת מעשיהו בן עדיהו ואת אלישפט בן זכרי--עמו בברית</span> <span class="verse"><a name="2">2</a>ב  ויסבו ביהודה ויקבצו את הלוים מכל ערי יהודה וראשי האבות לישראל ויבאו אל ירושלם</span> <span class="verse"><a name="3">3</a>ג  ויכרת כל הקהל ברית בבית האלהים עם המלך ויאמר להם הנה בן המלך ימלך כאשר דבר יהוה על בני דויד</span> <span class="verse"><a name="4">4</a>ד  זה הדבר אשר תעשו  השלשית מכם באי השבת לכהנים וללוים לשערי הספים</span> <span class="verse"><a name="5">5</a>ה  והשלשית בבית המלך והשלשית בשער היסוד וכל העם--בחצרות בית יהוה</span> <span class="verse"><a name="6">6</a>ו  ואל יבוא בית יהוה כי אם הכהנים והמשרתים ללוים--המה יבאו כי קדש המה וכל העם--ישמרו משמרת יהוה</span> <span class="verse"><a name="7">7</a>ז  והקיפו הלוים את המלך סביב איש וכליו בידו והבא אל הבית יומת והיו את המלך בבאו ובצאתו</span> <span class="verse"><a name="8">8</a>ח  ויעשו הלוים וכל יהודה ככל אשר צוה יהוידע הכהן ויקחו איש את אנשיו באי השבת עם יוצאי השבת  כי לא פטר יהוידע הכהן את המחלקות</span> <span class="verse"><a name="9">9</a>ט  ויתן יהוידע הכהן לשרי המאות את החניתים ואת המגנות ואת השלטים אשר למלך דויד--אשר בית האלהים</span> <span class="verse"><a name="10">10</a>י  ויעמד את כל העם ואיש שלחו בידו מכתף הבית הימנית עד כתף הבית השמאלית למזבח ולבית--על המלך סביב</span> <span class="verse"><a name="11">11</a>יא  ויוציאו את בן המלך ויתנו עליו את הנזר ואת העדות וימליכו אתו וימשחהו יהוידע ובניו ויאמרו יחי המלך  {ס}</span> <span class="verse"><a name="12">12</a>יב  ותשמע עתליהו את קול העם הרצים והמהללים את המלך ותבוא אל העם בית יהוה</span> <span class="verse"><a name="13">13</a>יג  ותרא והנה המלך עומד על עמודו במבוא והשרים והחצצרות על המלך וכל עם הארץ שמח ותוקע בחצצרות והמשוררים בכלי השיר ומודיעים להלל ותקרע עתליהו את בגדיה ותאמר קשר קשר  {ס}</span> <span class="verse"><a name="14">14</a>יד  ויוצא יהוידע הכהן את שרי המאות פקודי החיל ויאמר אלהם הוציאוה אל מבית השדרות והבא אחריה יומת בחרב  כי אמר הכהן לא תמיתוה בית יהוה</span> <span class="verse"><a name="15">15</a>טו  וישימו לה ידים ותבוא אל מבוא שער הסוסים בית המלך וימיתוה שם  {פ} br</span> <span class="verse"><a name="16">16</a>טז  ויכרת יהוידע ברית--בינו ובין כל העם ובין המלך  להיות לעם ליהוה</span> <span class="verse"><a name="17">17</a>יז  ויבאו כל העם בית הבעל ויתצהו ואת מזבחתיו ואת צלמיו שברו ואת מתן כהן הבעל הרגו לפני המזבחות</span> <span class="verse"><a name="18">18</a>יח  וישם יהוידע פקדות בית יהוה ביד הכהנים הלוים אשר חלק דויד על בית יהוה להעלות עלות יהוה ככתוב בתורת משה בשמחה ובשיר--על ידי דויד</span> <span class="verse"><a name="19">19</a>יט  ויעמד השוערים על שערי בית יהוה ולא יבוא טמא לכל דבר</span> <span class="verse"><a name="20">20</a>כ  ויקח את שרי המאות ואת האדירים ואת המושלים בעם ואת כל עם הארץ ויורד את המלך מבית יהוה ויבאו בתוך שער העליון בית המלך ויושיבו את המלך על כסא הממלכה</span> <span class="verse"><a name="21">21</a>כא  וישמחו כל עם הארץ והעיר שקטה ואת עתליהו המיתו בחרב</span> </p></div</div></div></body></html>