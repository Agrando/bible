<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2chr/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2chr">2 Chronicles</a> &gt <strong>Chapter 26</strong></div><p><span class="verse"><a name="1">1</a>א  ויקחו כל עם יהודה את עזיהו והוא בן שש עשרה שנה וימליכו אתו תחת אביו אמציהו</span> <span class="verse"><a name="2">2</a>ב  הוא בנה את אילות וישיבה ליהודה אחרי שכב המלך עם אבתיו  {פ} br</span> <span class="verse"><a name="3">3</a>ג  בן שש עשרה שנה עזיהו במלכו וחמשים ושתים שנה מלך בירושלם ושם אמו יכיליה (יכליה) מן ירושלם</span> <span class="verse"><a name="4">4</a>ד  ויעש הישר בעיני יהוה  ככל אשר עשה אמציהו אביו</span> <span class="verse"><a name="5">5</a>ה  ויהי לדרש אלהים בימי זכריהו המבין בראת האלהים ובימי דרשו את יהוה הצליחו האלהים</span> <span class="verse"><a name="6">6</a>ו  ויצא וילחם בפלשתים ויפרץ את חומת גת ואת חומת יבנה ואת חומת אשדוד ויבנה ערים באשדוד ובפלשתים</span> <span class="verse"><a name="7">7</a>ז  ויעזרהו האלהים על פלשתים ועל הערביים (הערבים) הישבים בגור בעל--והמעונים</span> <span class="verse"><a name="8">8</a>ח  ויתנו העמונים מנחה לעזיהו וילך שמו עד לבוא מצרים כי החזיק עד למעלה</span> <span class="verse"><a name="9">9</a>ט  ויבן עזיהו מגדלים בירושלם על שער הפנה ועל שער הגיא ועל המקצוע ויחזקם</span> <span class="verse"><a name="10">10</a>י  ויבן מגדלים במדבר ויחצב ברות רבים--כי מקנה רב היה לו ובשפלה ובמישור אכרים וכרמים בהרים ובכרמל--כי אהב אדמה היה  {ס}</span> <span class="verse"><a name="11">11</a>יא  ויהי לעזיהו חיל עשה מלחמה יוצאי צבא לגדוד במספר פקדתם ביד יעואל (יעיאל) הסופר ומעשיהו השוטר--על יד חנניהו משרי המלך</span> <span class="verse"><a name="12">12</a>יב  כל מספר ראשי האבות לגבורי חיל--אלפים ושש מאות</span> <span class="verse"><a name="13">13</a>יג  ועל ידם חיל צבא שלש מאות אלף ושבעת אלפים וחמש מאות עושי מלחמה בכח חיל--לעזר למלך על האויב</span> <span class="verse"><a name="14">14</a>יד  ויכן להם עזיהו לכל הצבא מגנים ורמחים וכובעים ושרינות וקשתות--ולאבני קלעים</span> <span class="verse"><a name="15">15</a>טו  ויעש בירושלם חשבנות מחשבת חושב להיות על המגדלים ועל הפנות לירוא בחצים ובאבנים גדלות ויצא שמו עד למרחוק כי הפליא להעזר עד כי חזק</span> <span class="verse"><a name="16">16</a>טז  וכחזקתו גבה לבו עד להשחית וימעל ביהוה אלהיו ויבא אל היכל יהוה להקטיר על מזבח הקטרת</span> <span class="verse"><a name="17">17</a>יז  ויבא אחריו עזריהו הכהן ועמו כהנים ליהוה שמונים--בני חיל</span> <span class="verse"><a name="18">18</a>יח  ויעמדו על עזיהו המלך ויאמרו לו לא לך עזיהו להקטיר ליהוה--כי לכהנים בני אהרן המקדשים להקטיר  צא מן המקדש כי מעלת ולא לך לכבוד מיהוה אלהים</span> <span class="verse"><a name="19">19</a>יט  ויזעף עזיהו ובידו מקטרת להקטיר ובזעפו עם הכהנים והצרעת זרחה במצחו לפני הכהנים בבית יהוה מעל למזבח הקטרת</span> <span class="verse"><a name="20">20</a>כ  ויפן אליו עזריהו כהן הראש וכל הכהנים והנה הוא מצרע במצחו ויבהלוהו משם וגם הוא נדחף לצאת כי נגעו יהוה</span> <span class="verse"><a name="21">21</a>כא  ויהי עזיהו המלך מצרע עד יום מותו וישב בית החפשות (החפשית) מצרע--כי נגזר מבית יהוה ויותם בנו על בית המלך שופט את עם הארץ</span> <span class="verse"><a name="22">22</a>כב  ויתר דברי עזיהו הראשנים והאחרנים--כתב ישעיהו בן אמוץ הנביא</span> <span class="verse"><a name="23">23</a>כג  וישכב עזיהו עם אבתיו ויקברו אתו עם אבתיו בשדה הקבורה אשר למלכים--כי אמרו מצורע הוא וימלך יותם בנו תחתיו  {פ} br</span> </p></div</div></div></body></html>