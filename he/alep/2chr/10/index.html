<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2chr/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2chr">2 Chronicles</a> &gt <strong>Chapter 10</strong></div><p><span class="verse"><a name="1">1</a>א  וילך רחבעם שכמה  כי שכם באו כל ישראל להמליך אתו</span> <span class="verse"><a name="2">2</a>ב  ויהי כשמע ירבעם בן נבט והוא במצרים אשר ברח מפני שלמה המלך--וישב ירבעם ממצרים</span> <span class="verse"><a name="3">3</a>ג  וישלחו ויקראו לו ויבא ירבעם וכל ישראל וידברו אל רחבעם לאמר</span> <span class="verse"><a name="4">4</a>ד  אביך הקשה את עלנו ועתה הקל מעבודת אביך הקשה ומעלו הכבד אשר נתן עלינו--ונעבדך</span> <span class="verse"><a name="5">5</a>ה  ויאמר אלהם עוד שלשת ימים--ושובו אלי וילך העם  {ס}</span> <span class="verse"><a name="6">6</a>ו  ויועץ המלך רחבעם את הזקנים אשר היו עמדים לפני שלמה אביו בהיתו חי לאמר  איך אתם נועצים להשיב לעם הזה דבר</span> <span class="verse"><a name="7">7</a>ז  וידברו אליו לאמר אם תהיה לטוב להעם הזה ורציתם ודברת אלהם דברים טובים--והיו לך עבדים כל הימים</span> <span class="verse"><a name="8">8</a>ח  ויעזב את עצת הזקנים אשר יעצהו ויועץ את הילדים אשר גדלו אתו העמדים לפניו</span> <span class="verse"><a name="9">9</a>ט  ויאמר אלהם מה אתם נועצים ונשיב דבר את העם הזה  אשר דברו אלי לאמר הקל מן העל אשר נתן אביך עלינו</span> <span class="verse"><a name="10">10</a>י  וידברו אתו הילדים אשר גדלו אתו לאמר כה תאמר לעם אשר דברו אליך לאמר אביך הכביד את עלנו ואתה הקל מעלינו  כה תאמר אלהם קטני עבה ממתני אבי</span> <span class="verse"><a name="11">11</a>יא  ועתה אבי העמיס עליכם על כבד ואני אסיף על עלכם  אבי יסר אתכם בשוטים ואני בעקרבים  {פ} br</span> <span class="verse"><a name="12">12</a>יב  ויבא ירבעם וכל העם אל רחבעם ביום השלשי כאשר דבר המלך לאמר שובו אלי ביום השלשי</span> <span class="verse"><a name="13">13</a>יג  ויענם המלך קשה ויעזב המלך רחבעם את עצת הזקנים</span> <span class="verse"><a name="14">14</a>יד  וידבר אלהם כעצת הילדים לאמר אכביד את עלכם ואני אסיף עליו  אבי יסר אתכם בשוטים ואני בעקרבים</span> <span class="verse"><a name="15">15</a>טו  ולא שמע המלך אל העם  כי היתה נסבה מעם האלהים--למען הקים יהוה את דברו אשר דבר ביד אחיהו השלוני אל ירבעם בן נבט</span> <span class="verse"><a name="16">16</a>טז  וכל ישראל כי לא שמע המלך להם וישיבו העם את המלך לאמר מה לנו חלק בדויד ולא נחלה בבן ישי איש לאהליך ישראל עתה ראה ביתך דויד וילך כל ישראל לאהליו  {ס}</span> <span class="verse"><a name="17">17</a>יז  ובני ישראל הישבים בערי יהודה--וימלך עליהם רחבעם</span> <span class="verse"><a name="18">18</a>יח  וישלח המלך רחבעם את הדרם אשר על המס וירגמו בו בני ישראל אבן וימת  {ס}  והמלך רחבעם התאמץ לעלות במרכבה לנוס ירושלם  {ס}</span> <span class="verse"><a name="19">19</a>יט  ויפשעו ישראל בבית דויד עד היום הזה</span> </p></div</div></div></body></html>