<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2chr/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2chr">2 Chronicles</a> &gt <strong>Chapter 36</strong></div><p><span class="verse"><a name="1">1</a>א  ויקחו עם הארץ את יהואחז בן יאשיהו וימליכהו תחת אביו בירושלם</span> <span class="verse"><a name="2">2</a>ב  בן שלוש ועשרים שנה יואחז במלכו ושלשה חדשים מלך בירושלם</span> <span class="verse"><a name="3">3</a>ג  ויסירהו מלך מצרים בירושלם ויענש את הארץ מאה ככר כסף וככר זהב</span> <span class="verse"><a name="4">4</a>ד  וימלך מלך מצרים את אליקים אחיו על יהודה וירושלם ויסב את שמו יהויקים ואת יואחז אחיו לקח נכו ויביאהו מצרימה  {פ} br</span> <span class="verse"><a name="5">5</a>ה  בן עשרים וחמש שנה יהויקים במלכו ואחת עשרה שנה מלך בירושלם ויעש הרע בעיני יהוה אלהיו</span> <span class="verse"><a name="6">6</a>ו  עליו עלה נבוכדנאצר מלך בבל ויאסרהו בנחשתים להליכו בבלה</span> <span class="verse"><a name="7">7</a>ז  ומכלי בית יהוה הביא נבוכדנאצר לבבל ויתנם בהיכלו בבבל</span> <span class="verse"><a name="8">8</a>ח  ויתר דברי יהויקים ותעבתיו אשר עשה והנמצא עליו--הנם כתובים על ספר מלכי ישראל ויהודה וימלך יהויכין בנו תחתיו  {פ} br</span> <span class="verse"><a name="9">9</a>ט  בן שמונה שנים יהויכין במלכו ושלשה חדשים ועשרת ימים מלך בירושלם ויעש הרע בעיני יהוה</span> <span class="verse"><a name="10">10</a>י  ולתשובת השנה שלח המלך נבוכדנאצר ויבאהו בבלה עם כלי חמדת בית יהוה וימלך את צדקיהו אחיו על יהודה וירושלם  {פ} br</span> <span class="verse"><a name="11">11</a>יא  בן עשרים ואחת שנה צדקיהו במלכו ואחת עשרה שנה מלך בירושלם</span> <span class="verse"><a name="12">12</a>יב  ויעש הרע בעיני יהוה אלהיו  לא נכנע מלפני ירמיהו הנביא--מפי יהוה</span> <span class="verse"><a name="13">13</a>יג  וגם במלך נבוכדנאצר מרד אשר השביעו באלהים ויקש את ערפו ויאמץ את לבבו משוב אל יהוה אלהי ישראל</span> <span class="verse"><a name="14">14</a>יד  גם כל שרי הכהנים והעם הרבו למעול (למעל) מעל ככל תעבות הגוים ויטמאו את בית יהוה אשר הקדיש בירושלם</span> <span class="verse"><a name="15">15</a>טו  וישלח יהוה אלהי אבותיהם עליהם ביד מלאכיו--השכם ושלוח  כי חמל על עמו ועל מעונו</span> <span class="verse"><a name="16">16</a>טז  ויהיו מלעבים במלאכי האלהים ובוזים דבריו ומתעתעים בנבאיו  עד עלות חמת יהוה בעמו--עד לאין מרפא</span> <span class="verse"><a name="17">17</a>יז  ויעל עליהם את מלך כשדיים (כשדים) ויהרג בחוריהם בחרב בבית מקדשם ולא חמל על בחור ובתולה זקן וישש  הכל נתן בידו</span> <span class="verse"><a name="18">18</a>יח  וכל כלי בית האלהים הגדלים והקטנים ואצרות בית יהוה ואצרות המלך ושריו--הכל הביא בבל</span> <span class="verse"><a name="19">19</a>יט  וישרפו את בית האלהים וינתצו את חומת ירושלם וכל ארמנותיה שרפו באש וכל כלי מחמדיה להשחית</span> <span class="verse"><a name="20">20</a>כ  ויגל השארית מן החרב אל בבל ויהיו לו ולבניו לעבדים עד מלך מלכות פרס</span> <span class="verse"><a name="21">21</a>כא  למלאות דבר יהוה בפי ירמיהו עד רצתה הארץ את שבתותיה  כל ימי השמה שבתה למלאות שבעים שנה  {ס}</span> <span class="verse"><a name="22">22</a>כב  ובשנת אחת לכורש מלך פרס לכלות דבר יהוה בפי ירמיהו--העיר יהוה את רוח כורש מלך פרס ויעבר קול בכל מלכותו וגם במכתב לאמר  {ס}</span> <span class="verse"><a name="23">23</a>כג  כה אמר כורש מלך פרס כל ממלכות הארץ נתן לי יהוה אלהי השמים והוא פקד עלי לבנות לו בית בירושלם אשר ביהודה  מי בכם מכל עמו יהוה אלהיו עמו--ויעל  {ש} br</span> </p></div</div></div></body></html>