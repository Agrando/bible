<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2chr/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2chr">2 Chronicles</a> &gt <strong>Chapter 28</strong></div><p><span class="verse"><a name="1">1</a>א  בן עשרים שנה אחז במלכו ושש עשרה שנה מלך בירושלם ולא עשה הישר בעיני יהוה כדויד אביו</span> <span class="verse"><a name="2">2</a>ב  וילך בדרכי מלכי ישראל וגם מסכות עשה לבעלים</span> <span class="verse"><a name="3">3</a>ג  והוא הקטיר בגיא בן הנם ויבער את בניו באש כתעבות הגוים אשר הריש יהוה מפני בני ישראל</span> <span class="verse"><a name="4">4</a>ד  ויזבח ויקטר בבמות ועל הגבעות ותחת כל עץ רענן</span> <span class="verse"><a name="5">5</a>ה  ויתנהו יהוה אלהיו ביד מלך ארם ויכו בו וישבו ממנו שביה גדולה ויביאו דרמשק וגם ביד מלך ישראל נתן ויך בו מכה גדולה  {ס}</span> <span class="verse"><a name="6">6</a>ו  ויהרג פקח בן רמליהו ביהודה מאה ועשרים אלף ביום אחד--הכל בני חיל  בעזבם את יהוה אלהי אבותם</span> <span class="verse"><a name="7">7</a>ז  ויהרג זכרי גבור אפרים את מעשיהו בן המלך ואת עזריקם נגיד הבית ואת אלקנה משנה המלך  {ס}</span> <span class="verse"><a name="8">8</a>ח  וישבו בני ישראל מאחיהם מאתים אלף נשים בנים ובנות וגם שלל רב בזזו מהם ויביאו את השלל לשמרון  {ס}</span> <span class="verse"><a name="9">9</a>ט  ושם היה נביא ליהוה עדד שמו ויצא לפני הצבא הבא לשמרון ויאמר להם הנה בחמת יהוה אלהי אבותיכם על יהודה נתנם בידכם ותהרגו בם בזעף עד לשמים הגיע</span> <span class="verse"><a name="10">10</a>י  ועתה בני יהודה וירושלם אתם אמרים לכבש לעבדים ולשפחות לכם הלא רק אתם עמכם אשמות ליהוה אלהיכם</span> <span class="verse"><a name="11">11</a>יא  ועתה שמעוני--והשיבו השביה אשר שביתם מאחיכם  כי חרון אף יהוה עליכם  {ס}</span> <span class="verse"><a name="12">12</a>יב  ויקמו אנשים מראשי בני אפרים עזריהו בן יהוחנן ברכיהו בן משלמות ויחזקיהו בן שלם ועמשא בן חדלי--על הבאים מן הצבא</span> <span class="verse"><a name="13">13</a>יג  ויאמרו להם לא תביאו את השביה הנה--כי לאשמת יהוה עלינו אתם אמרים להסיף על חטאתנו ועל אשמתנו  כי רבה אשמה לנו וחרון אף על ישראל  {ס}</span> <span class="verse"><a name="14">14</a>יד  ויעזב החלוץ את השביה ואת הבזה לפני השרים וכל הקהל</span> <span class="verse"><a name="15">15</a>טו  ויקמו האנשים אשר נקבו בשמות ויחזיקו בשביה וכל מערמיהם הלבישו מן השלל וילבשם וינעלום ויאכלום וישקום ויסכום וינהלום בחמרים לכל כושל ויביאום ירחו עיר התמרים אצל אחיהם וישובו שמרון  {פ} br</span> <span class="verse"><a name="16">16</a>טז  בעת ההיא שלח המלך אחז על מלכי אשור--לעזר לו</span> <span class="verse"><a name="17">17</a>יז  ועוד אדומים באו ויכו ביהודה וישבו שבי</span> <span class="verse"><a name="18">18</a>יח  ופלשתים פשטו בערי השפלה והנגב ליהודה וילכדו את בית שמש ואת אילון ואת הגדרות ואת שוכו ובנותיה ואת תמנה ובנותיה ואת גמזו ואת בנתיה וישבו שם</span> <span class="verse"><a name="19">19</a>יט  כי הכניע יהוה את יהודה בעבור אחז מלך ישראל  כי הפריע ביהודה ומעול מעל ביהוה</span> <span class="verse"><a name="20">20</a>כ  ויבא עליו תלגת פלנאסר מלך אשור ויצר לו ולא חזקו</span> <span class="verse"><a name="21">21</a>כא  כי חלק אחז את בית יהוה ואת בית המלך והשרים ויתן למלך אשור ולא לעזרה לו</span> <span class="verse"><a name="22">22</a>כב  ובעת הצר לו ויוסף למעול ביהוה  הוא המלך אחז</span> <span class="verse"><a name="23">23</a>כג  ויזבח לאלהי דרמשק המכים בו ויאמר כי אלהי מלכי ארם הם מעזרים אתם להם אזבח ויעזרוני והם היו לו להכשילו ולכל ישראל</span> <span class="verse"><a name="24">24</a>כד  ויאסף אחז את כלי בית האלהים ויקצץ את כלי בית האלהים ויסגר את דלתות בית יהוה ויעש לו מזבחות בכל פנה בירושלם</span> <span class="verse"><a name="25">25</a>כה  ובכל עיר ועיר ליהודה עשה במות לקטר לאלהים אחרים ויכעס את יהוה אלהי אבתיו</span> <span class="verse"><a name="26">26</a>כו  ויתר דבריו וכל דרכיו הראשנים והאחרונים--הנם כתובים על ספר מלכי יהודה וישראל</span> <span class="verse"><a name="27">27</a>כז  וישכב אחז עם אבתיו ויקברהו בעיר בירושלם--כי לא הביאהו לקברי מלכי ישראל וימלך יחזקיהו בנו תחתיו  {פ} br</span> </p></div</div></div></body></html>