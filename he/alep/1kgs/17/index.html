<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 17</strong></div><p><span class="verse"><a name="1">1</a>א  ויאמר אליהו התשבי מתשבי גלעד אל אחאב חי יהוה אלהי ישראל אשר עמדתי לפניו אם יהיה השנים האלה טל ומטר--כי אם לפי דברי  {ס}</span> <span class="verse"><a name="2">2</a>ב  ויהי דבר יהוה אליו לאמר</span> <span class="verse"><a name="3">3</a>ג  לך מזה ופנית לך קדמה ונסתרת בנחל כרית אשר על פני הירדן</span> <span class="verse"><a name="4">4</a>ד  והיה מהנחל תשתה ואת הערבים צויתי לכלכלך שם</span> <span class="verse"><a name="5">5</a>ה  וילך ויעש כדבר יהוה וילך וישב בנחל כרית אשר על פני הירדן</span> <span class="verse"><a name="6">6</a>ו  והערבים מבאים לו לחם ובשר בבקר ולחם ובשר בערב ומן הנחל ישתה</span> <span class="verse"><a name="7">7</a>ז  ויהי מקץ ימים וייבש הנחל  כי לא היה גשם בארץ  {ס}</span> <span class="verse"><a name="8">8</a>ח  ויהי דבר יהוה אליו לאמר</span> <span class="verse"><a name="9">9</a>ט  קום לך צרפתה אשר לצידון וישבת שם הנה צויתי שם אשה אלמנה לכלכלך</span> <span class="verse"><a name="10">10</a>י  ויקם וילך צרפתה ויבא אל פתח העיר והנה שם אשה אלמנה מקששת עצים ויקרא אליה ויאמר קחי נא לי מעט מים בכלי ואשתה</span> <span class="verse"><a name="11">11</a>יא  ותלך לקחת ויקרא אליה ויאמר לקחי נא לי פת לחם בידך</span> <span class="verse"><a name="12">12</a>יב  ותאמר חי יהוה אלהיך אם יש לי מעוג כי אם מלא כף קמח בכד ומעט שמן בצפחת והנני מקששת שנים עצים ובאתי ועשיתיהו לי ולבני ואכלנהו ומתנו</span> <span class="verse"><a name="13">13</a>יג  ויאמר אליה אליהו אל תיראי באי עשי כדברך אך עשי לי משם עגה קטנה בראשנה והוצאת לי ולך ולבנך תעשי באחרנה</span> <span class="verse"><a name="14">14</a>יד  כי כה אמר יהוה אלהי ישראל כד הקמח לא תכלה וצפחת השמן לא תחסר  עד יום תתן (תת) יהוה גשם--על פני האדמה</span> <span class="verse"><a name="15">15</a>טו  ותלך ותעשה כדבר אליהו ותאכל הוא והיא (היא והוא) וביתה ימים</span> <span class="verse"><a name="16">16</a>טז  כד הקמח לא כלתה וצפחת השמן לא חסר--כדבר יהוה אשר דבר ביד אליהו  {פ}</span> <span class="verse"><a name="17">17</a>יז  ויהי אחר הדברים האלה חלה בן האשה בעלת הבית ויהי חליו חזק מאד עד אשר לא נותרה בו נשמה</span> <span class="verse"><a name="18">18</a>יח  ותאמר אל אליהו מה לי ולך איש האלהים  באת אלי להזכיר את עוני ולהמית את בני</span> <span class="verse"><a name="19">19</a>יט  ויאמר אליה תני לי את בנך ויקחהו מחיקה ויעלהו אל העליה אשר הוא ישב שם וישכבהו על מטתו</span> <span class="verse"><a name="20">20</a>כ  ויקרא אל יהוה ויאמר  יהוה אלהי--הגם על האלמנה אשר אני מתגורר עמה הרעות להמית את בנה</span> <span class="verse"><a name="21">21</a>כא  ויתמדד על הילד שלש פעמים ויקרא אל יהוה ויאמר  יהוה אלהי תשב נא נפש הילד הזה על קרבו</span> <span class="verse"><a name="22">22</a>כב  וישמע יהוה בקול אליהו ותשב נפש הילד על קרבו ויחי</span> <span class="verse"><a name="23">23</a>כג  ויקח אליהו את הילד וירדהו מן העליה הביתה ויתנהו לאמו ויאמר אליהו ראי חי בנך</span> <span class="verse"><a name="24">24</a>כד  ותאמר האשה אל אליהו עתה זה ידעתי כי איש אלהים אתה ודבר יהוה בפיך אמת  {פ}</span> </p></div</div></div></body></html>