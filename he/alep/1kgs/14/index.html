<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 14</strong></div><p><span class="verse"><a name="1">1</a>א  בעת ההיא חלה אביה בן ירבעם</span> <span class="verse"><a name="2">2</a>ב  ויאמר ירבעם לאשתו קומי נא והשתנית ולא ידעו כי אתי (את) אשת ירבעם והלכת שלה הנה שם אחיה הנביא--הוא דבר עלי למלך על העם הזה</span> <span class="verse"><a name="3">3</a>ג  ולקחת בידך עשרה לחם ונקדים ובקבק דבש--ובאת אליו הוא יגיד לך מה יהיה לנער</span> <span class="verse"><a name="4">4</a>ד  ותעש כן אשת ירבעם ותקם ותלך שלה ותבא בית אחיה ואחיהו לא יכל לראות כי קמו עיניו משיבו  {פ}</span> <span class="verse"><a name="5">5</a>ה  ויהוה אמר אל אחיהו הנה אשת ירבעם באה לדרש דבר מעמך אל בנה כי חלה הוא--כזה וכזה תדבר אליה ויהי כבאה והיא מתנכרה</span> <span class="verse"><a name="6">6</a>ו  ויהי כשמע אחיהו את קול רגליה באה בפתח ויאמר באי אשת ירבעם למה זה את מתנכרה ואנכי שלוח אליך קשה</span> <span class="verse"><a name="7">7</a>ז  לכי אמרי לירבעם כה אמר יהוה אלהי ישראל יען אשר הרמתיך מתוך העם ואתנך נגיד על עמי ישראל</span> <span class="verse"><a name="8">8</a>ח  ואקרע את הממלכה מבית דוד ואתנה לך ולא היית כעבדי דוד אשר שמר מצותי ואשר הלך אחרי בכל לבבו לעשות רק הישר בעיני</span> <span class="verse"><a name="9">9</a>ט  ותרע לעשות מכל אשר היו לפניך ותלך ותעשה לך אלהים אחרים ומסכות להכעיסני ואתי השלכת אחרי גוך</span> <span class="verse"><a name="10">10</a>י  לכן הנני מביא רעה אל בית ירבעם והכרתי לירבעם משתין בקיר עצור ועזוב בישראל ובערתי אחרי בית ירבעם כאשר יבער הגלל עד תמו</span> <span class="verse"><a name="11">11</a>יא  המת לירבעם בעיר יאכלו הכלבים והמת בשדה יאכלו עוף השמים  כי יהוה דבר</span> <span class="verse"><a name="12">12</a>יב  ואת קומי לכי לביתך בבאה רגליך העירה ומת הילד</span> <span class="verse"><a name="13">13</a>יג  וספדו לו כל ישראל וקברו אתו--כי זה לבדו יבא לירבעם אל קבר  יען נמצא בו דבר טוב אל יהוה אלהי ישראל--בבית ירבעם</span> <span class="verse"><a name="14">14</a>יד  והקים יהוה לו מלך על ישראל אשר יכרית את בית ירבעם זה היום ומה גם עתה</span> <span class="verse"><a name="15">15</a>טו  והכה יהוה את ישראל כאשר ינוד הקנה במים ונתש את ישראל מעל האדמה הטובה הזאת אשר נתן לאבותיהם וזרם מעבר לנהר  יען אשר עשו את אשריהם--מכעיסים את יהוה</span> <span class="verse"><a name="16">16</a>טז  ויתן את ישראל--בגלל חטאות ירבעם אשר חטא ואשר החטיא את ישראל</span> <span class="verse"><a name="17">17</a>יז  ותקם אשת ירבעם ותלך ותבא תרצתה היא באה בסף הבית והנער מת</span> <span class="verse"><a name="18">18</a>יח  ויקברו אתו ויספדו לו כל ישראל  כדבר יהוה אשר דבר ביד עבדו אחיהו הנביא</span> <span class="verse"><a name="19">19</a>יט  ויתר דברי ירבעם אשר נלחם ואשר מלך  הנם כתובים על ספר דברי הימים--למלכי ישראל</span> <span class="verse"><a name="20">20</a>כ  והימים אשר מלך ירבעם עשרים ושתים שנה וישכב עם אבתיו וימלך נדב בנו תחתיו  {פ}</span> <span class="verse"><a name="21">21</a>כא  ורחבעם בן שלמה מלך ביהודה בן ארבעים ואחת שנה רחבעם במלכו ושבע עשרה שנה מלך בירושלם העיר אשר בחר יהוה לשום את שמו שם מכל שבטי ישראל ושם אמו נעמה העמנית</span> <span class="verse"><a name="22">22</a>כב  ויעש יהודה הרע בעיני יהוה ויקנאו אתו מכל אשר עשו אבתם בחטאתם אשר חטאו</span> <span class="verse"><a name="23">23</a>כג  ויבנו גם המה להם במות ומצבות ואשרים על כל גבעה גבהה ותחת כל עץ רענן</span> <span class="verse"><a name="24">24</a>כד  וגם קדש היה בארץ  עשו ככל התועבת הגוים אשר הוריש יהוה מפני בני ישראל  {פ}</span> <span class="verse"><a name="25">25</a>כה  ויהי בשנה החמישית למלך רחבעם עלה שושק (שישק) מלך מצרים על ירושלם</span> <span class="verse"><a name="26">26</a>כו  ויקח את אצרות בית יהוה ואת אוצרות בית המלך ואת הכל לקח ויקח את כל מגני הזהב אשר עשה שלמה</span> <span class="verse"><a name="27">27</a>כז  ויעש המלך רחבעם תחתם מגני נחשת והפקיד על יד שרי הרצים השמרים פתח בית המלך</span> <span class="verse"><a name="28">28</a>כח  ויהי מדי בא המלך בית יהוה--ישאום הרצים והשיבום אל תא הרצים</span> <span class="verse"><a name="29">29</a>כט  ויתר דברי רחבעם וכל אשר עשה  הלא המה כתובים על ספר דברי הימים--למלכי יהודה</span> <span class="verse"><a name="30">30</a>ל  ומלחמה היתה בין רחבעם ובין ירבעם כל הימים</span> <span class="verse"><a name="31">31</a>לא  וישכב רחבעם עם אבתיו ויקבר עם אבתיו בעיר דוד ושם אמו נעמה העמנית וימלך אבים בנו תחתיו  {פ}</span> </p></div</div></div></body></html>