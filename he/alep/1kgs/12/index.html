<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 12</strong></div><p><span class="verse"><a name="1">1</a>א  וילך רחבעם שכם  כי שכם בא כל ישראל להמליך אתו</span> <span class="verse"><a name="2">2</a>ב  ויהי כשמע ירבעם בן נבט והוא עודנו במצרים אשר ברח מפני המלך שלמה וישב ירבעם במצרים</span> <span class="verse"><a name="3">3</a>ג  וישלחו ויקראו לו ויבאו (ויבא) ירבעם וכל קהל ישראל וידברו אל רחבעם לאמר</span> <span class="verse"><a name="4">4</a>ד  אביך הקשה את עלנו ואתה עתה הקל מעבדת אביך הקשה ומעלו הכבד אשר נתן עלינו--ונעבדך</span> <span class="verse"><a name="5">5</a>ה  ויאמר אליהם לכו עד שלשה ימים--ושובו אלי וילכו העם</span> <span class="verse"><a name="6">6</a>ו  ויועץ המלך רחבעם את הזקנים אשר היו עמדים את פני שלמה אביו בהיתו חי לאמר  איך אתם נועצים להשיב את העם הזה דבר</span> <span class="verse"><a name="7">7</a>ז  וידבר (וידברו) אליו לאמר אם היום תהיה עבד לעם הזה ועבדתם ועניתם ודברת אליהם דברים טובים--והיו לך עבדים כל הימים</span> <span class="verse"><a name="8">8</a>ח  ויעזב את עצת הזקנים אשר יעצהו ויועץ את הילדים אשר גדלו אתו אשר העמדים לפניו</span> <span class="verse"><a name="9">9</a>ט  ויאמר אליהם מה אתם נועצים ונשיב דבר את העם הזה--אשר דברו אלי לאמר הקל מן העל אשר נתן אביך עלינו</span> <span class="verse"><a name="10">10</a>י  וידברו אליו הילדים אשר גדלו אתו לאמר כה תאמר לעם הזה אשר דברו אליך לאמר אביך הכביד את עלנו ואתה הקל מעלינו  כה תדבר אליהם קטני עבה ממתני אבי</span> <span class="verse"><a name="11">11</a>יא  ועתה אבי העמיס עליכם על כבד ואני אוסיף על עלכם אבי יסר אתכם בשוטים ואני איסר אתכם בעקרבים</span> <span class="verse"><a name="12">12</a>יב  ויבו ירבעם וכל העם אל רחבעם ביום השלישי כאשר דבר המלך לאמר שובו אלי ביום השלישי</span> <span class="verse"><a name="13">13</a>יג  ויען המלך את העם קשה ויעזב את עצת הזקנים אשר יעצהו</span> <span class="verse"><a name="14">14</a>יד  וידבר אליהם כעצת הילדים לאמר אבי הכביד את עלכם ואני אסיף על עלכם אבי יסר אתכם בשוטים ואני איסר אתכם בעקרבים</span> <span class="verse"><a name="15">15</a>טו  ולא שמע המלך אל העם  כי היתה סבה מעם יהוה למען הקים את דברו אשר דבר יהוה ביד אחיה השילני אל ירבעם בן נבט</span> <span class="verse"><a name="16">16</a>טז  וירא כל ישראל כי לא שמע המלך אלהם וישבו העם את המלך דבר לאמר מה לנו חלק בדוד ולא נחלה בבן ישי לאהליך ישראל עתה ראה ביתך דוד וילך ישראל לאהליו</span> <span class="verse"><a name="17">17</a>יז  ובני ישראל הישבים בערי יהודה--וימלך עליהם רחבעם  {פ}</span> <span class="verse"><a name="18">18</a>יח  וישלח המלך רחבעם את אדרם אשר על המס וירגמו כל ישראל בו אבן וימת והמלך רחבעם התאמץ לעלות במרכבה לנוס ירושלם</span> <span class="verse"><a name="19">19</a>יט  ויפשעו ישראל בבית דוד עד היום הזה  {ס}</span> <span class="verse"><a name="20">20</a>כ  ויהי כשמע כל ישראל כי שב ירבעם וישלחו ויקראו אתו אל העדה וימליכו אתו על כל ישראל  לא היה אחרי בית דוד זולתי שבט יהודה לבדו</span> <span class="verse"><a name="21">21</a>כא  ויבאו (ויבא) רחבעם ירושלם ויקהל את כל בית יהודה ואת שבט בנימן מאה ושמנים אלף בחור עשה מלחמה--להלחם עם בית ישראל להשיב את המלוכה לרחבעם בן שלמה  {פ}</span> <span class="verse"><a name="22">22</a>כב  ויהי דבר האלהים אל שמעיה איש האלהים לאמר</span> <span class="verse"><a name="23">23</a>כג  אמר אל רחבעם בן שלמה מלך יהודה ואל כל בית יהודה ובנימין ויתר העם לאמר</span> <span class="verse"><a name="24">24</a>כד  כה אמר יהוה לא תעלו ולא תלחמון עם אחיכם בני ישראל שובו איש לביתו--כי מאתי נהיה הדבר הזה וישמעו את דבר יהוה וישבו ללכת כדבר יהוה  {ס}</span> <span class="verse"><a name="25">25</a>כה  ויבן ירבעם את שכם בהר אפרים וישב בה ויצא משם ויבן את פנואל</span> <span class="verse"><a name="26">26</a>כו  ויאמר ירבעם בלבו  עתה תשוב הממלכה לבית דוד</span> <span class="verse"><a name="27">27</a>כז  אם יעלה העם הזה לעשות זבחים בבית יהוה בירושלם ושב לב העם הזה אל אדניהם אל רחבעם מלך יהודה והרגני ושבו אל רחבעם מלך יהודה</span> <span class="verse"><a name="28">28</a>כח  ויועץ המלך--ויעש שני עגלי זהב ויאמר אלהם רב לכם מעלות ירושלם--הנה אלהיך ישראל אשר העלוך מארץ מצרים</span> <span class="verse"><a name="29">29</a>כט  וישם את האחד בבית אל ואת האחד נתן בדן</span> <span class="verse"><a name="30">30</a>ל  ויהי הדבר הזה לחטאת וילכו העם לפני האחד עד דן</span> <span class="verse"><a name="31">31</a>לא  ויעש את בית במות ויעש כהנים מקצות העם אשר לא היו מבני לוי</span> <span class="verse"><a name="32">32</a>לב  ויעש ירבעם חג בחדש השמיני בחמשה עשר יום לחדש כחג אשר ביהודה ויעל על המזבח--כן עשה בבית אל לזבח לעגלים אשר עשה והעמיד בבית אל את כהני הבמות אשר עשה</span> <span class="verse"><a name="33">33</a>לג  ויעל על המזבח אשר עשה בבית אל בחמשה עשר יום בחדש השמיני--בחדש אשר בדא מלבד (מלבו) ויעש חג לבני ישראל ויעל על המזבח להקטיר  {פ}</span> </p></div</div></div></body></html>