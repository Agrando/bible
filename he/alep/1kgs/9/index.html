<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 9</strong></div><p><span class="verse"><a name="1">1</a>א  ויהי ככלות שלמה לבנות את בית יהוה ואת בית המלך ואת כל חשק שלמה אשר חפץ לעשות  {פ}</span> <span class="verse"><a name="2">2</a>ב  וירא יהוה אל שלמה שנית כאשר נראה אליו בגבעון</span> <span class="verse"><a name="3">3</a>ג  ויאמר יהוה אליו שמעתי את תפלתך ואת תחנתך אשר התחננתה לפני--הקדשתי את הבית הזה אשר בנתה לשום שמי שם עד עולם והיו עיני ולבי שם כל הימים</span> <span class="verse"><a name="4">4</a>ד  ואתה אם תלך לפני כאשר הלך דוד אביך בתם לבב ובישר לעשות ככל אשר צויתיך--חקי ומשפטי תשמר</span> <span class="verse"><a name="5">5</a>ה  והקמתי את כסא ממלכתך על ישראל--לעלם  כאשר דברתי על דוד אביך לאמר לא יכרת לך איש מעל כסא ישראל</span> <span class="verse"><a name="6">6</a>ו  אם שוב תשבון אתם ובניכם מאחרי ולא תשמרו מצותי חקתי אשר נתתי לפניכם והלכתם ועבדתם אלהים אחרים והשתחויתם להם</span> <span class="verse"><a name="7">7</a>ז  והכרתי את ישראל מעל פני האדמה אשר נתתי להם ואת הבית אשר הקדשתי לשמי אשלח מעל פני והיה ישראל למשל ולשנינה בכל העמים</span> <span class="verse"><a name="8">8</a>ח  והבית הזה יהיה עליון כל עבר עליו ישם ושרק ואמרו על מה עשה יהוה ככה לארץ הזאת ולבית הזה</span> <span class="verse"><a name="9">9</a>ט  ואמרו על אשר עזבו את יהוה אלהיהם אשר הוציא את אבתם מארץ מצרים ויחזקו באלהים אחרים וישתחו (וישתחוו) להם ויעבדם על כן הביא יהוה עליהם את כל הרעה הזאת  {פ}</span> <span class="verse"><a name="10">10</a>י  ויהי מקצה עשרים שנה אשר בנה שלמה את שני הבתים--את בית יהוה ואת בית המלך</span> <span class="verse"><a name="11">11</a>יא  חירם מלך צר נשא את שלמה בעצי ארזים ובעצי ברושים ובזהב--לכל חפצו אז יתן המלך שלמה לחירם עשרים עיר בארץ הגליל</span> <span class="verse"><a name="12">12</a>יב  ויצא חירם מצר לראות את הערים אשר נתן לו שלמה ולא ישרו בעיניו</span> <span class="verse"><a name="13">13</a>יג  ויאמר--מה הערים האלה אשר נתתה לי אחי ויקרא להם ארץ כבול עד היום הזה  {פ}</span> <span class="verse"><a name="14">14</a>יד  וישלח חירם למלך מאה ועשרים ככר זהב</span> <span class="verse"><a name="15">15</a>טו  וזה דבר המס אשר העלה המלך שלמה לבנות את בית יהוה ואת ביתו ואת המלוא ואת חומת ירושלם ואת חצר ואת מגדו ואת גזר</span> <span class="verse"><a name="16">16</a>טז  פרעה מלך מצרים עלה וילכד את גזר וישרפה באש ואת הכנעני הישב בעיר הרג ויתנה שלחים לבתו אשת שלמה</span> <span class="verse"><a name="17">17</a>יז  ויבן שלמה את גזר ואת בית חרן תחתון</span> <span class="verse"><a name="18">18</a>יח  ואת בעלת ואת תמר (תדמר) במדבר בארץ</span> <span class="verse"><a name="19">19</a>יט  ואת כל ערי המסכנות אשר היו לשלמה ואת ערי הרכב ואת ערי הפרשים ואת חשק שלמה אשר חשק לבנות בירושלם ובלבנון ובכל ארץ ממשלתו</span> <span class="verse"><a name="20">20</a>כ  כל העם הנותר מן האמרי החתי הפרזי החוי והיבוסי אשר לא מבני ישראל המה</span> <span class="verse"><a name="21">21</a>כא  בניהם אשר נתרו אחריהם בארץ אשר לא יכלו בני ישראל להחרימם ויעלם שלמה למס עבד עד היום הזה</span> <span class="verse"><a name="22">22</a>כב  ומבני ישראל לא נתן שלמה עבד  כי הם אנשי המלחמה ועבדיו ושריו ושלישיו ושרי רכבו ופרשיו  {ס}</span> <span class="verse"><a name="23">23</a>כג  אלה שרי הנצבים אשר על המלאכה לשלמה חמשים וחמש מאות--הרדים בעם העשים במלאכה</span> <span class="verse"><a name="24">24</a>כד  אך בת פרעה עלתה מעיר דוד אל ביתה אשר בנה לה אז בנה את המלוא</span> <span class="verse"><a name="25">25</a>כה  והעלה שלמה שלש פעמים בשנה עלות ושלמים על המזבח אשר בנה ליהוה והקטיר אתו אשר לפני יהוה ושלם את הבית</span> <span class="verse"><a name="26">26</a>כו  ואני עשה המלך שלמה בעציון גבר אשר את אלות על שפת ים סוף--בארץ אדום</span> <span class="verse"><a name="27">27</a>כז  וישלח חירם באני את עבדיו אנשי אניות ידעי הים--עם עבדי שלמה</span> <span class="verse"><a name="28">28</a>כח  ויבאו אופירה--ויקחו משם זהב ארבע מאות ועשרים ככר ויבאו אל המלך שלמה  {פ}</span> </p></div</div></div></body></html>