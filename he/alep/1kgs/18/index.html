<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 18</strong></div><p><span class="verse"><a name="1">1</a>א  ויהי ימים רבים ודבר יהוה היה אל אליהו בשנה השלישית לאמר  לך הראה אל אחאב ואתנה מטר על פני האדמה</span> <span class="verse"><a name="2">2</a>ב  וילך אליהו להראות אל אחאב והרעב חזק בשמרון</span> <span class="verse"><a name="3">3</a>ג  ויקרא אחאב אל עבדיהו אשר על הבית ועבדיהו היה ירא את יהוה--מאד</span> <span class="verse"><a name="4">4</a>ד  ויהי בהכרית איזבל את נביאי יהוה ויקח עבדיהו מאה נביאים ויחביאם חמשים איש במערה וכלכלם לחם ומים</span> <span class="verse"><a name="5">5</a>ה  ויאמר אחאב אל עבדיהו לך בארץ אל כל מעיני המים ואל כל הנחלים אולי נמצא חציר ונחיה סוס ופרד ולוא נכרית מהבהמה</span> <span class="verse"><a name="6">6</a>ו  ויחלקו להם את הארץ לעבר בה  אחאב הלך בדרך אחד לבדו ועבדיהו הלך בדרך אחד לבדו</span> <span class="verse"><a name="7">7</a>ז  ויהי עבדיהו בדרך והנה אליהו לקראתו ויכרהו ויפל על פניו ויאמר האתה זה אדני אליהו</span> <span class="verse"><a name="8">8</a>ח  ויאמר לו אני לך אמר לאדניך הנה אליהו</span> <span class="verse"><a name="9">9</a>ט  ויאמר מה חטאתי  כי אתה נתן את עבדך ביד אחאב--להמיתני</span> <span class="verse"><a name="10">10</a>י  חי יהוה אלהיך אם יש גוי וממלכה אשר לא שלח אדני שם לבקשך ואמרו אין והשביע את הממלכה ואת הגוי כי לא ימצאכה</span> <span class="verse"><a name="11">11</a>יא  ועתה אתה אמר  לך אמר לאדניך הנה אליהו</span> <span class="verse"><a name="12">12</a>יב  והיה אני אלך מאתך ורוח יהוה ישאך על אשר לא אדע ובאתי להגיד לאחאב ולא ימצאך והרגני ועבדך ירא את יהוה מנערי</span> <span class="verse"><a name="13">13</a>יג  הלא הגד לאדני את אשר עשיתי בהרג איזבל את נביאי יהוה ואחבא מנביאי יהוה מאה איש חמשים חמשים איש במערה ואכלכלם לחם ומים</span> <span class="verse"><a name="14">14</a>יד  ועתה אתה אמר לך אמר לאדניך הנה אליהו והרגני  {ס}</span> <span class="verse"><a name="15">15</a>טו  ויאמר אליהו חי יהוה צבאות אשר עמדתי לפניו  כי היום אראה אליו</span> <span class="verse"><a name="16">16</a>טז  וילך עבדיהו לקראת אחאב ויגד לו וילך אחאב לקראת אליהו</span> <span class="verse"><a name="17">17</a>יז  ויהי כראות אחאב את אליהו ויאמר אחאב אליו האתה זה עכר ישראל</span> <span class="verse"><a name="18">18</a>יח  ויאמר לא עכרתי את ישראל כי אם אתה ובית אביך--בעזבכם את מצות יהוה ותלך אחרי הבעלים</span> <span class="verse"><a name="19">19</a>יט  ועתה שלח קבץ אלי את כל ישראל--אל הר הכרמל ואת נביאי הבעל ארבע מאות וחמשים ונביאי האשרה ארבע מאות אכלי שלחן איזבל</span> <span class="verse"><a name="20">20</a>כ  וישלח אחאב בכל בני ישראל ויקבץ את הנביאים אל הר הכרמל</span> <span class="verse"><a name="21">21</a>כא  ויגש אליהו אל כל העם ויאמר עד מתי אתם פסחים על שתי הסעפים--אם יהוה האלהים לכו אחריו ואם הבעל לכו אחריו ולא ענו העם אתו דבר</span> <span class="verse"><a name="22">22</a>כב  ויאמר אליהו אל העם אני נותרתי נביא ליהוה לבדי ונביאי הבעל ארבע מאות וחמשים איש</span> <span class="verse"><a name="23">23</a>כג  ויתנו לנו שנים פרים ויבחרו להם הפר האחד וינתחהו וישימו על העצים ואש לא ישימו ואני אעשה את הפר האחד ונתתי על העצים ואש לא אשים</span> <span class="verse"><a name="24">24</a>כד  וקראתם בשם אלהיכם ואני אקרא בשם יהוה והיה האלהים אשר יענה באש הוא האלהים ויען כל העם ויאמרו טוב הדבר</span> <span class="verse"><a name="25">25</a>כה  ויאמר אליהו לנביאי הבעל בחרו לכם הפר האחד ועשו ראשנה כי אתם הרבים וקראו בשם אלהיכם ואש לא תשימו</span> <span class="verse"><a name="26">26</a>כו  ויקחו את הפר אשר נתן להם ויעשו ויקראו בשם הבעל מהבקר ועד הצהרים לאמר הבעל עננו ואין קול ואין ענה ויפסחו על המזבח אשר עשה</span> <span class="verse"><a name="27">27</a>כז  ויהי בצהרים ויהתל בהם אליהו ויאמר קראו בקול גדול כי אלהים הוא--כי שיח וכי שיג לו וכי דרך לו אולי ישן הוא ויקץ</span> <span class="verse"><a name="28">28</a>כח  ויקראו בקול גדול ויתגדדו כמשפטם בחרבות וברמחים--עד שפך דם עליהם</span> <span class="verse"><a name="29">29</a>כט  ויהי כעבר הצהרים ויתנבאו עד לעלות המנחה ואין קול ואין ענה ואין קשב</span> <span class="verse"><a name="30">30</a>ל  ויאמר אליהו לכל העם גשו אלי ויגשו כל העם אליו וירפא את מזבח יהוה ההרוס</span> <span class="verse"><a name="31">31</a>לא  ויקח אליהו שתים עשרה אבנים כמספר שבטי בני יעקב--אשר היה דבר יהוה אליו לאמר ישראל יהיה שמך</span> <span class="verse"><a name="32">32</a>לב  ויבנה את האבנים מזבח בשם יהוה ויעש תעלה כבית סאתים זרע סביב למזבח</span> <span class="verse"><a name="33">33</a>לג  ויערך את העצים וינתח את הפר וישם על העצים</span> <span class="verse"><a name="34">34</a>לד  ויאמר מלאו ארבעה כדים מים ויצקו על העלה ועל העצים ויאמר שנו וישנו ויאמר שלשו וישלשו</span> <span class="verse"><a name="35">35</a>לה  וילכו המים סביב למזבח וגם את התעלה מלא מים</span> <span class="verse"><a name="36">36</a>לו  ויהי בעלות המנחה ויגש אליהו הנביא ויאמר יהוה אלהי אברהם יצחק וישראל היום יודע כי אתה אלהים בישראל ואני עבדך ובדבריך (ובדברך) עשיתי את כל הדברים האלה</span> <span class="verse"><a name="37">37</a>לז  ענני יהוה ענני וידעו העם הזה כי אתה יהוה האלהים ואתה הסבת את לבם אחרנית</span> <span class="verse"><a name="38">38</a>לח  ותפל אש יהוה ותאכל את העלה ואת העצים ואת האבנים ואת העפר ואת המים אשר בתעלה לחכה</span> <span class="verse"><a name="39">39</a>לט  וירא כל העם ויפלו על פניהם ויאמרו--יהוה הוא האלהים יהוה הוא האלהים</span> <span class="verse"><a name="40">40</a>מ  ויאמר אליהו להם תפשו את נביאי הבעל איש אל ימלט מהם--ויתפשום ויורדם אליהו אל נחל קישון וישחטם שם</span> <span class="verse"><a name="41">41</a>מא  ויאמר אליהו לאחאב עלה אכל ושתה  כי קול המון הגשם</span> <span class="verse"><a name="42">42</a>מב  ויעלה אחאב לאכל ולשתות ואליהו עלה אל ראש הכרמל ויגהר ארצה וישם פניו בין ברכו</span> <span class="verse"><a name="43">43</a>מג  ויאמר אל נערו עלה נא הבט דרך ים ויעל ויבט ויאמר אין מאומה ויאמר שב שבע פעמים</span> <span class="verse"><a name="44">44</a>מד  ויהי בשבעית ויאמר הנה עב קטנה ככף איש עלה מים ויאמר עלה אמר אל אחאב אסר ורד ולא יעצרכה הגשם</span> <span class="verse"><a name="45">45</a>מה  ויהי עד כה ועד כה והשמים התקדרו עבים ורוח ויהי גשם גדול וירכב אחאב וילך יזרעאלה</span> <span class="verse"><a name="46">46</a>מו  ויד יהוה היתה אל אליהו וישנס מתניו וירץ לפני אחאב עד באכה יזרעאלה</span> </p></div</div></div></body></html>