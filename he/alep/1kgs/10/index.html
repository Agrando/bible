<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 10</strong></div><p><span class="verse"><a name="1">1</a>א  ומלכת שבא שמעת את שמע שלמה--לשם יהוה ותבא לנסתו בחידות</span> <span class="verse"><a name="2">2</a>ב  ותבא ירושלמה בחיל כבד מאד גמלים נשאים בשמים וזהב רב מאד ואבן יקרה ותבא אל שלמה ותדבר אליו את כל אשר היה עם לבבה</span> <span class="verse"><a name="3">3</a>ג  ויגד לה שלמה את כל דבריה  לא היה דבר נעלם מן המלך אשר לא הגיד לה</span> <span class="verse"><a name="4">4</a>ד  ותרא מלכת שבא את כל חכמת שלמה והבית אשר בנה</span> <span class="verse"><a name="5">5</a>ה  ומאכל שלחנו ומושב עבדיו ומעמד משרתו ומלבשיהם ומשקיו ועלתו אשר יעלה בית יהוה ולא היה בה עוד רוח</span> <span class="verse"><a name="6">6</a>ו  ותאמר אל המלך אמת היה הדבר אשר שמעתי בארצי--על דבריך ועל חכמתך</span> <span class="verse"><a name="7">7</a>ז  ולא האמנתי לדברים עד אשר באתי ותראינה עיני והנה לא הגד לי החצי  הוספת חכמה וטוב אל השמועה אשר שמעתי</span> <span class="verse"><a name="8">8</a>ח  אשרי אנשיך אשרי עבדיך אלה העמדים לפניך תמיד השמעים את חכמתך</span> <span class="verse"><a name="9">9</a>ט  יהי יהוה אלהיך ברוך אשר חפץ בך לתתך על כסא ישראל--באהבת יהוה את ישראל לעלם וישימך למלך לעשות משפט וצדקה</span> <span class="verse"><a name="10">10</a>י  ותתן למלך מאה ועשרים ככר זהב ובשמים הרבה מאד--ואבן יקרה לא בא כבשם ההוא עוד לרב אשר נתנה מלכת שבא למלך שלמה</span> <span class="verse"><a name="11">11</a>יא  וגם אני חירם אשר נשא זהב מאופיר  הביא מאפיר עצי אלמגים הרבה מאד--ואבן יקרה</span> <span class="verse"><a name="12">12</a>יב  ויעש המלך את עצי האלמגים מסעד לבית יהוה ולבית המלך וכנרות ונבלים לשרים לא בא כן עצי אלמגים ולא נראה עד היום הזה</span> <span class="verse"><a name="13">13</a>יג  והמלך שלמה נתן למלכת שבא את כל חפצה אשר שאלה מלבד אשר נתן לה כיד המלך שלמה ותפן ותלך לארצה היא ועבדיה  {פ}</span> <span class="verse"><a name="14">14</a>יד  ויהי משקל הזהב אשר בא לשלמה בשנה אחת--שש מאות ששים ושש ככר זהב</span> <span class="verse"><a name="15">15</a>טו  לבד מאנשי התרים ומסחר הרכלים וכל מלכי הערב ופחות הארץ</span> <span class="verse"><a name="16">16</a>טז  ויעש המלך שלמה מאתים צנה זהב שחוט שש מאות זהב יעלה על הצנה האחת</span> <span class="verse"><a name="17">17</a>יז  ושלש מאות מגנים זהב שחוט--שלשת מנים זהב יעלה על המגן האחת ויתנם המלך בית יער הלבנון  {פ}</span> <span class="verse"><a name="18">18</a>יח  ויעש המלך כסא שן גדול ויצפהו זהב מופז</span> <span class="verse"><a name="19">19</a>יט  שש מעלות לכסה וראש עגל לכסה מאחריו וידת מזה ומזה אל מקום השבת ושנים אריות עמדים אצל הידות</span> <span class="verse"><a name="20">20</a>כ  ושנים עשר אריים עמדים שם על שש המעלות--מזה ומזה לא נעשה כן לכל ממלכות</span> <span class="verse"><a name="21">21</a>כא  וכל כלי משקה המלך שלמה זהב וכל כלי בית יער הלבנון זהב סגור  אין כסף לא נחשב בימי שלמה--למאומה</span> <span class="verse"><a name="22">22</a>כב  כי אני תרשיש למלך בים עם אני חירם אחת לשלש שנים תבוא אני תרשיש נשאת זהב וכסף שנהבים וקפים ותכיים</span> <span class="verse"><a name="23">23</a>כג  ויגדל המלך שלמה מכל מלכי הארץ--לעשר ולחכמה</span> <span class="verse"><a name="24">24</a>כד  וכל הארץ--מבקשים את פני שלמה  לשמע את חכמתו אשר נתן אלהים בלבו</span> <span class="verse"><a name="25">25</a>כה  והמה מבאים איש מנחתו כלי כסף וכלי זהב ושלמות ונשק ובשמים סוסים ופרדים--דבר שנה בשנה  {ס}</span> <span class="verse"><a name="26">26</a>כו  ויאסף שלמה רכב ופרשים ויהי לו אלף וארבע מאות רכב ושנים עשר אלף פרשים וינחם בערי הרכב ועם המלך בירושלם</span> <span class="verse"><a name="27">27</a>כז  ויתן המלך את הכסף בירושלם כאבנים ואת הארזים נתן כשקמים אשר בשפלה--לרב</span> <span class="verse"><a name="28">28</a>כח  ומוצא הסוסים אשר לשלמה ממצרים ומקוה--סחרי המלך יקחו מקוה במחיר</span> <span class="verse"><a name="29">29</a>כט  ותעלה ותצא מרכבה ממצרים בשש מאות כסף וסוס בחמשים ומאה וכן לכל מלכי החתים ולמלכי ארם--בידם יצאו  {פ}</span> </p></div</div></div></body></html>