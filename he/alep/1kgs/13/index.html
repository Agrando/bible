<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 13</strong></div><p><span class="verse"><a name="1">1</a>א  והנה איש אלהים בא מיהודה בדבר יהוה--אל בית אל וירבעם עמד על המזבח להקטיר</span> <span class="verse"><a name="2">2</a>ב  ויקרא על המזבח בדבר יהוה ויאמר מזבח מזבח כה אמר יהוה  הנה בן נולד לבית דוד יאשיהו שמו וזבח עליך את כהני הבמות המקטרים עליך ועצמות אדם ישרפו עליך</span> <span class="verse"><a name="3">3</a>ג  ונתן ביום ההוא מופת לאמר זה המופת אשר דבר יהוה  הנה המזבח נקרע ונשפך הדשן אשר עליו</span> <span class="verse"><a name="4">4</a>ד  ויהי כשמע המלך את דבר איש האלהים אשר קרא על המזבח בבית אל וישלח ירבעם את ידו מעל המזבח לאמר תפשהו ותיבש ידו אשר שלח עליו ולא יכל להשיבה אליו</span> <span class="verse"><a name="5">5</a>ה  והמזבח נקרע וישפך הדשן מן המזבח  כמופת אשר נתן איש האלהים--בדבר יהוה</span> <span class="verse"><a name="6">6</a>ו  ויען המלך ויאמר אל איש האלהים חל נא את פני יהוה אלהיך והתפלל בעדי ותשב ידי אלי ויחל איש האלהים את פני יהוה ותשב יד המלך אליו ותהי כבראשנה</span> <span class="verse"><a name="7">7</a>ז  וידבר המלך אל איש האלהים באה אתי הביתה וסעדה ואתנה לך מתת</span> <span class="verse"><a name="8">8</a>ח  ויאמר איש האלהים אל המלך אם תתן לי את חצי ביתך לא אבא עמך ולא אכל לחם ולא אשתה מים במקום הזה</span> <span class="verse"><a name="9">9</a>ט  כי כן צוה אתי בדבר יהוה לאמר לא תאכל לחם ולא תשתה מים ולא תשוב בדרך אשר הלכת</span> <span class="verse"><a name="10">10</a>י  וילך בדרך אחר ולא שב בדרך אשר בא בה אל בית אל  {פ}</span> <span class="verse"><a name="11">11</a>יא  ונביא אחד זקן ישב בבית אל ויבוא בנו ויספר לו את כל המעשה אשר עשה איש האלהים היום בבית אל את הדברים אשר דבר אל המלך ויספרום לאביהם</span> <span class="verse"><a name="12">12</a>יב  וידבר אלהם אביהם אי זה הדרך הלך ויראו בניו את הדרך אשר הלך איש האלהים אשר בא מיהודה</span> <span class="verse"><a name="13">13</a>יג  ויאמר אל בניו חבשו לי החמור ויחבשו לו החמור וירכב עליו</span> <span class="verse"><a name="14">14</a>יד  וילך אחרי איש האלהים וימצאהו ישב תחת האלה ויאמר אליו האתה איש האלהים אשר באת מיהודה--ויאמר אני</span> <span class="verse"><a name="15">15</a>טו  ויאמר אליו לך אתי הביתה ואכל לחם</span> <span class="verse"><a name="16">16</a>טז  ויאמר לא אוכל לשוב אתך--ולבוא אתך ולא אכל לחם ולא אשתה אתך מים במקום הזה</span> <span class="verse"><a name="17">17</a>יז  כי דבר אלי בדבר יהוה לא תאכל לחם ולא תשתה שם מים לא תשוב ללכת בדרך אשר הלכת בה</span> <span class="verse"><a name="18">18</a>יח  ויאמר לו גם אני נביא כמוך ומלאך דבר אלי בדבר יהוה לאמר השבהו אתך אל ביתך ויאכל לחם וישת מים כחש לו</span> <span class="verse"><a name="19">19</a>יט  וישב אתו ויאכל לחם בביתו--וישת מים</span> <span class="verse"><a name="20">20</a>כ  ויהי הם ישבים אל השלחן  {פ} br   br ויהי דבר יהוה אל הנביא אשר השיבו</span> <span class="verse"><a name="21">21</a>כא  ויקרא אל איש האלהים אשר בא מיהודה לאמר כה אמר יהוה  יען כי מרית פי יהוה ולא שמרת את המצוה אשר צוך יהוה אלהיך</span> <span class="verse"><a name="22">22</a>כב  ותשב ותאכל לחם ותשת מים במקום אשר דבר אליך אל תאכל לחם ואל תשת מים--לא תבוא נבלתך אל קבר אבתיך</span> <span class="verse"><a name="23">23</a>כג  ויהי אחרי אכלו לחם--ואחרי שתותו ויחבש לו החמור לנביא אשר השיבו</span> <span class="verse"><a name="24">24</a>כד  וילך וימצאהו אריה בדרך וימיתהו ותהי נבלתו משלכת בדרך והחמור עמד אצלה והאריה עמד אצל הנבלה</span> <span class="verse"><a name="25">25</a>כה  והנה אנשים עברים ויראו את הנבלה משלכת בדרך ואת האריה עמד אצל הנבלה ויבאו וידברו בעיר אשר הנביא הזקן ישב בה</span> <span class="verse"><a name="26">26</a>כו  וישמע הנביא אשר השיבו מן הדרך ויאמר איש האלהים הוא אשר מרה את פי יהוה ויתנהו יהוה לאריה וישברהו וימתהו כדבר יהוה אשר דבר לו</span> <span class="verse"><a name="27">27</a>כז  וידבר אל בניו לאמר חבשו לי את החמור ויחבשו</span> <span class="verse"><a name="28">28</a>כח  וילך וימצא את נבלתו משלכת בדרך וחמור והאריה עמדים אצל הנבלה  לא אכל האריה את הנבלה ולא שבר את החמור</span> <span class="verse"><a name="29">29</a>כט  וישא הנביא את נבלת איש האלהים וינחהו אל החמור--וישיבהו ויבא אל עיר הנביא הזקן לספד ולקברו</span> <span class="verse"><a name="30">30</a>ל  וינח את נבלתו בקברו ויספדו עליו הוי אחי</span> <span class="verse"><a name="31">31</a>לא  ויהי אחרי קברו אתו ויאמר אל בניו לאמר במותי וקברתם אתי בקבר אשר איש האלהים קבור בו  אצל עצמתיו הניחו את עצמתי</span> <span class="verse"><a name="32">32</a>לב  כי היה יהיה הדבר אשר קרא בדבר יהוה על המזבח אשר בבית אל ועל כל בתי הבמות אשר בערי שמרון  {פ}</span> <span class="verse"><a name="33">33</a>לג  אחר הדבר הזה לא שב ירבעם מדרכו הרעה וישב ויעש מקצות העם כהני במות--החפץ ימלא את ידו ויהי כהני במות</span> <span class="verse"><a name="34">34</a>לד  ויהי בדבר הזה לחטאת בית ירבעם ולהכחיד ולהשמיד מעל פני האדמה  {פ}</span> </p></div</div></div></body></html>