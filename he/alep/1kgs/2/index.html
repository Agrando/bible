<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 2</strong></div><p><span class="verse"><a name="1">1</a>א  ויקרבו ימי דוד למות ויצו את שלמה בנו לאמר</span> <span class="verse"><a name="2">2</a>ב  אנכי הלך בדרך כל הארץ וחזקת והיית לאיש</span> <span class="verse"><a name="3">3</a>ג  ושמרת את משמרת יהוה אלהיך ללכת בדרכיו לשמר חקתיו מצותיו ומשפטיו ועדותיו ככתוב בתורת משה--למען תשכיל את כל אשר תעשה ואת כל אשר תפנה שם</span> <span class="verse"><a name="4">4</a>ד  למען יקים יהוה את דברו אשר דבר עלי לאמר אם ישמרו בניך את דרכם ללכת לפני באמת בכל לבבם ובכל נפשם  לאמר--לא יכרת לך איש מעל כסא ישראל</span> <span class="verse"><a name="5">5</a>ה  וגם אתה ידעת את אשר עשה לי יואב בן צרויה אשר עשה לשני שרי צבאות ישראל לאבנר בן נר ולעמשא בן יתר ויהרגם וישם דמי מלחמה בשלם ויתן דמי מלחמה בחגרתו אשר במתניו ובנעלו אשר ברגליו</span> <span class="verse"><a name="6">6</a>ו  ועשית כחכמתך ולא תורד שיבתו בשלם שאל</span> <span class="verse"><a name="7">7</a>ז  ולבני ברזלי הגלעדי תעשה חסד והיו באכלי שלחנך  כי כן קרבו אלי בברחי מפני אבשלום אחיך</span> <span class="verse"><a name="8">8</a>ח  והנה עמך שמעי בן גרא בן הימיני מבחרים והוא קללני קללה נמרצת ביום לכתי מחנים והוא ירד לקראתי הירדן ואשבע לו ביהוה לאמר אם אמיתך בחרב</span> <span class="verse"><a name="9">9</a>ט  ועתה אל תנקהו כי איש חכם אתה וידעת את אשר תעשה לו והורדת את שיבתו בדם שאול</span> <span class="verse"><a name="10">10</a>י  וישכב דוד עם אבתיו ויקבר בעיר דוד  {פ}</span> <span class="verse"><a name="11">11</a>יא  והימים אשר מלך דוד על ישראל ארבעים שנה  בחברון מלך שבע שנים ובירושלם מלך שלשים ושלש שנים</span> <span class="verse"><a name="12">12</a>יב  ושלמה--ישב על כסא דוד אביו ותכן מלכתו מאד  {ס}</span> <span class="verse"><a name="13">13</a>יג  ויבא אדניהו בן חגית אל בת שבע אם שלמה ותאמר השלום באך ויאמר שלום</span> <span class="verse"><a name="14">14</a>יד  ויאמר דבר לי אליך ותאמר דבר</span> <span class="verse"><a name="15">15</a>טו  ויאמר את ידעת כי לי היתה המלוכה ועלי שמו כל ישראל פניהם למלך ותסב המלוכה ותהי לאחי כי מיהוה היתה לו</span> <span class="verse"><a name="16">16</a>טז  ועתה שאלה אחת אנכי שאל מאתך--אל תשבי את פני ותאמר אליו דבר</span> <span class="verse"><a name="17">17</a>יז  ויאמר אמרי נא לשלמה המלך כי לא ישיב את פניך ויתן לי את אבישג השונמית לאשה</span> <span class="verse"><a name="18">18</a>יח  ותאמר בת שבע טוב אנכי אדבר עליך אל המלך</span> <span class="verse"><a name="19">19</a>יט  ותבא בת שבע אל המלך שלמה לדבר לו על אדניהו ויקם המלך לקראתה וישתחו לה וישב על כסאו וישם כסא לאם המלך ותשב לימינו</span> <span class="verse"><a name="20">20</a>כ  ותאמר שאלה אחת קטנה אנכי שאלת מאתך--אל תשב את פני ויאמר לה המלך שאלי אמי כי לא אשיב את פניך</span> <span class="verse"><a name="21">21</a>כא  ותאמר יתן את אבישג השנמית לאדניהו אחיך לאשה</span> <span class="verse"><a name="22">22</a>כב  ויען המלך שלמה ויאמר לאמו ולמה את שאלת את אבישג השנמית לאדניהו ושאלי לו את המלוכה כי הוא אחי הגדול ממני ולו ולאביתר הכהן וליואב בן צרויה  {פ}</span> <span class="verse"><a name="23">23</a>כג  וישבע המלך שלמה ביהוה לאמר  כה יעשה לי אלהים וכה יוסיף כי בנפשו דבר אדניהו את הדבר הזה</span> <span class="verse"><a name="24">24</a>כד  ועתה חי יהוה אשר הכינני ויושיביני (ויושיבני) על כסא דוד אבי ואשר עשה לי בית כאשר דבר  כי היום יומת אדניהו</span> <span class="verse"><a name="25">25</a>כה  וישלח המלך שלמה ביד בניהו בן יהוידע ויפגע בו וימת  {ס}</span> <span class="verse"><a name="26">26</a>כו  ולאביתר הכהן אמר המלך ענתת לך על שדיך--כי איש מות אתה וביום הזה לא אמיתך כי נשאת את ארון אדני יהוה לפני דוד אבי וכי התענית בכל אשר התענה אבי</span> <span class="verse"><a name="27">27</a>כז  ויגרש שלמה את אביתר מהיות כהן ליהוה למלא את דבר יהוה אשר דבר על בית עלי בשלה  {פ}</span> <span class="verse"><a name="28">28</a>כח  והשמעה באה עד יואב כי יואב נטה אחרי אדניה ואחרי אבשלום לא נטה וינס יואב אל אהל יהוה ויחזק בקרנות המזבח</span> <span class="verse"><a name="29">29</a>כט  ויגד למלך שלמה כי נס יואב אל אהל יהוה והנה אצל המזבח וישלח שלמה את בניהו בן יהוידע לאמר--לך פגע בו</span> <span class="verse"><a name="30">30</a>ל  ויבא בניהו אל אהל יהוה ויאמר אליו כה אמר המלך צא ויאמר לא כי פה אמות וישב בניהו את המלך דבר לאמר כה דבר יואב וכה ענני</span> <span class="verse"><a name="31">31</a>לא  ויאמר לו המלך עשה כאשר דבר ופגע בו וקברתו והסירת דמי חנם אשר שפך יואב מעלי ומעל בית אבי</span> <span class="verse"><a name="32">32</a>לב  והשיב יהוה את דמו על ראשו אשר פגע בשני אנשים צדקים וטבים ממנו ויהרגם בחרב--ואבי דוד לא ידע  את אבנר בן נר שר צבא ישראל ואת עמשא בן יתר שר צבא יהודה</span> <span class="verse"><a name="33">33</a>לג  ושבו דמיהם בראש יואב ובראש זרעו לעלם ולדוד ולזרעו ולביתו ולכסאו יהיה שלום עד עולם--מעם יהוה</span> <span class="verse"><a name="34">34</a>לד  ויעל בניהו בן יהוידע ויפגע בו וימתהו ויקבר בביתו במדבר</span> <span class="verse"><a name="35">35</a>לה  ויתן המלך את בניהו בן יהוידע תחתיו--על הצבא ואת צדוק הכהן נתן המלך תחת אביתר</span> <span class="verse"><a name="36">36</a>לו  וישלח המלך ויקרא לשמעי ויאמר לו בנה לך בית בירושלם וישבת שם ולא תצא משם אנה ואנה</span> <span class="verse"><a name="37">37</a>לז  והיה ביום צאתך ועברת את נחל קדרון--ידע תדע כי מות תמות  דמך יהיה בראשך</span> <span class="verse"><a name="38">38</a>לח  ויאמר שמעי למלך טוב הדבר כאשר דבר אדני המלך כן יעשה עבדך וישב שמעי בירושלם ימים רבים  {ס}</span> <span class="verse"><a name="39">39</a>לט  ויהי מקץ שלש שנים ויברחו שני עבדים לשמעי אל אכיש בן מעכה מלך גת ויגידו לשמעי לאמר הנה עבדיך בגת</span> <span class="verse"><a name="40">40</a>מ  ויקם שמעי ויחבש את חמרו וילך גתה אל אכיש לבקש את עבדיו וילך שמעי ויבא את עבדיו מגת  {ס}</span> <span class="verse"><a name="41">41</a>מא  ויגד לשלמה  כי הלך שמעי מירושלם גת וישב</span> <span class="verse"><a name="42">42</a>מב  וישלח המלך ויקרא לשמעי ויאמר אליו הלוא השבעתיך ביהוה ואעד בך לאמר ביום צאתך והלכת אנה ואנה ידע תדע כי מות תמות ותאמר אלי טוב הדבר שמעתי</span> <span class="verse"><a name="43">43</a>מג  ומדוע--לא שמרת את שבעת יהוה ואת המצוה אשר צויתי עליך</span> <span class="verse"><a name="44">44</a>מד  ויאמר המלך אל שמעי אתה ידעת את כל הרעה אשר ידע לבבך אשר עשית לדוד אבי והשיב יהוה את רעתך בראשך</span> <span class="verse"><a name="45">45</a>מה  והמלך שלמה ברוך וכסא דוד יהיה נכון לפני יהוה--עד עולם</span> <span class="verse"><a name="46">46</a>מו  ויצו המלך את בניהו בן יהוידע ויצא ויפגע בו וימת והממלכה נכונה ביד שלמה</span> </p></div</div></div></body></html>