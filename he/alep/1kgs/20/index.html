<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 20</strong></div><p><span class="verse"><a name="1">1</a>א  ובן הדד מלך ארם קבץ את כל חילו ושלשים ושנים מלך אתו וסוס ורכב ויעל ויצר על שמרון וילחם בה</span> <span class="verse"><a name="2">2</a>ב  וישלח מלאכים אל אחאב מלך ישראל העירה</span> <span class="verse"><a name="3">3</a>ג  ויאמר לו כה אמר בן הדד כספך וזהבך לי הוא ונשיך ובניך הטובים לי הם</span> <span class="verse"><a name="4">4</a>ד  ויען מלך ישראל ויאמר כדברך אדני המלך  לך אני וכל אשר לי</span> <span class="verse"><a name="5">5</a>ה  וישבו המלאכים ויאמרו כה אמר בן הדד לאמר  כי שלחתי אליך לאמר כספך וזהבך ונשיך ובניך לי תתן</span> <span class="verse"><a name="6">6</a>ו  כי אם כעת מחר אשלח את עבדי אליך וחפשו את ביתך ואת בתי עבדיך והיה כל מחמד עיניך ישימו בידם ולקחו</span> <span class="verse"><a name="7">7</a>ז  ויקרא מלך ישראל לכל זקני הארץ ויאמר דעו נא וראו כי רעה זה מבקש  כי שלח אלי לנשי ולבני ולכספי ולזהבי ולא מנעתי ממנו</span> <span class="verse"><a name="8">8</a>ח  ויאמרו אליו כל הזקנים וכל העם  אל תשמע ולוא תאבה</span> <span class="verse"><a name="9">9</a>ט  ויאמר למלאכי בן הדד אמרו לאדני המלך כל אשר שלחת אל עבדך בראשנה אעשה והדבר הזה לא אוכל לעשות וילכו המלאכים וישבהו דבר</span> <span class="verse"><a name="10">10</a>י  וישלח אליו בן הדד ויאמר כה יעשון לי אלהים וכה יוספו  אם ישפק עפר שמרון לשעלים לכל העם אשר ברגלי</span> <span class="verse"><a name="11">11</a>יא  ויען מלך ישראל ויאמר דברו אל יתהלל חגר כמפתח</span> <span class="verse"><a name="12">12</a>יב  ויהי כשמע את הדבר הזה והוא שתה הוא והמלכים בסכות ויאמר אל עבדיו שימו וישימו על העיר</span> <span class="verse"><a name="13">13</a>יג  והנה נביא אחד נגש אל אחאב מלך ישראל ויאמר כה אמר יהוה הראית את כל ההמון הגדול הזה הנני נתנו בידך היום וידעת כי אני יהוה</span> <span class="verse"><a name="14">14</a>יד  ויאמר אחאב במי ויאמר כה אמר יהוה בנערי שרי המדינות ויאמר מי יאסר המלחמה ויאמר אתה</span> <span class="verse"><a name="15">15</a>טו  ויפקד את נערי שרי המדינות ויהיו מאתים שנים ושלשים ואחריהם פקד את כל העם כל בני ישראל--שבעת אלפים</span> <span class="verse"><a name="16">16</a>טז  ויצאו בצהרים ובן הדד שתה שכור בסכות הוא והמלכים שלשים ושנים מלך--עזר אתו</span> <span class="verse"><a name="17">17</a>יז  ויצאו נערי שרי המדינות--בראשנה וישלח בן הדד ויגידו לו לאמר אנשים יצאו משמרון</span> <span class="verse"><a name="18">18</a>יח  ויאמר אם לשלום יצאו תפשום חיים ואם למלחמה יצאו חיים תפשום</span> <span class="verse"><a name="19">19</a>יט  ואלה יצאו מן העיר נערי שרי המדינות והחיל אשר אחריהם</span> <span class="verse"><a name="20">20</a>כ  ויכו איש אישו וינסו ארם וירדפם ישראל וימלט בן הדד מלך ארם על סוס ופרשים</span> <span class="verse"><a name="21">21</a>כא  ויצא מלך ישראל ויך את הסוס ואת הרכב והכה בארם מכה גדולה</span> <span class="verse"><a name="22">22</a>כב  ויגש הנביא אל מלך ישראל ויאמר לו לך התחזק ודע וראה את אשר תעשה  כי לתשובת השנה מלך ארם עלה עליך  {פ}</span> <span class="verse"><a name="23">23</a>כג  ועבדי מלך ארם אמרו אליו אלהי הרים אלהיהם על כן חזקו ממנו ואולם נלחם אתם במישור--אם לא נחזק מהם</span> <span class="verse"><a name="24">24</a>כד  ואת הדבר הזה עשה  הסר המלכים איש ממקמו ושים פחות תחתיהם</span> <span class="verse"><a name="25">25</a>כה  ואתה תמנה לך חיל כחיל הנפל מאותך וסוס כסוס ורכב כרכב ונלחמה אותם במישור--אם לא נחזק מהם וישמע לקלם ויעש כן  {פ}</span> <span class="verse"><a name="26">26</a>כו  ויהי לתשובת השנה ויפקד בן הדד את ארם ויעל אפקה למלחמה עם ישראל</span> <span class="verse"><a name="27">27</a>כז  ובני ישראל התפקדו וכלכלו וילכו לקראתם ויחנו בני ישראל נגדם כשני חשפי עזים וארם מלאו את הארץ</span> <span class="verse"><a name="28">28</a>כח  ויגש איש האלהים ויאמר אל מלך ישראל ויאמר כה אמר יהוה יען אשר אמרו ארם אלהי הרים יהוה ולא אלהי עמקים הוא--ונתתי את כל ההמון הגדול הזה בידך וידעתם כי אני יהוה</span> <span class="verse"><a name="29">29</a>כט  ויחנו אלה נכח אלה שבעת ימים ויהי ביום השביעי ותקרב המלחמה ויכו בני ישראל את ארם מאה אלף רגלי ביום אחד</span> <span class="verse"><a name="30">30</a>ל  וינסו הנותרים אפקה אל העיר ותפל החומה על עשרים ושבעה אלף איש הנותרים ובן הדד נס ויבא אל העיר חדר בחדר</span> <span class="verse"><a name="31">31</a>לא  ויאמרו אליו עבדיו הנה נא שמענו כי מלכי בית ישראל כי מלכי חסד הם נשימה נא שקים במתנינו וחבלים בראשנו ונצא אל מלך ישראל--אולי יחיה את נפשך</span> <span class="verse"><a name="32">32</a>לב  ויחגרו שקים במתניהם וחבלים בראשיהם ויבאו אל מלך ישראל ויאמרו עבדך בן הדד אמר תחי נא נפשי ויאמר העודנו חי אחי הוא</span> <span class="verse"><a name="33">33</a>לג  והאנשים ינחשו וימהרו ויחלטו הממנו ויאמרו אחיך בן הדד ויאמר באו קחהו ויצא אליו בן הדד ויעלהו על המרכבה</span> <span class="verse"><a name="34">34</a>לד  ויאמר אליו הערים אשר לקח אבי מאת אביך אשיב וחצות תשים לך בדמשק כאשר שם אבי בשמרון ואני בברית אשלחך ויכרת לו ברית וישלחהו  {ס}</span> <span class="verse"><a name="35">35</a>לה  ואיש אחד מבני הנביאים אמר אל רעהו בדבר יהוה--הכיני נא וימאן האיש להכתו</span> <span class="verse"><a name="36">36</a>לו  ויאמר לו יען אשר לא שמעת בקול יהוה הנך הולך מאתי והכך האריה וילך מאצלו וימצאהו האריה ויכהו</span> <span class="verse"><a name="37">37</a>לז  וימצא איש אחר ויאמר הכיני נא ויכהו האיש הכה ופצע</span> <span class="verse"><a name="38">38</a>לח  וילך הנביא ויעמד למלך על הדרך ויתחפש באפר על עיניו</span> <span class="verse"><a name="39">39</a>לט  ויהי המלך עבר והוא צעק אל המלך ויאמר עבדך יצא בקרב המלחמה והנה איש סר ויבא אלי איש ויאמר שמר את האיש הזה--אם הפקד יפקד והיתה נפשך תחת נפשו או ככר כסף תשקול</span> <span class="verse"><a name="40">40</a>מ  ויהי עבדך עשה הנה והנה--והוא איננו ויאמר אליו מלך ישראל כן משפטך אתה חרצת</span> <span class="verse"><a name="41">41</a>מא  וימהר--ויסר את האפר מעל (מעלי) עיניו ויכר אתו מלך ישראל כי מהנביאים הוא</span> <span class="verse"><a name="42">42</a>מב  ויאמר אליו כה אמר יהוה יען שלחת את איש חרמי מיד--והיתה נפשך תחת נפשו ועמך תחת עמו</span> <span class="verse"><a name="43">43</a>מג  וילך מלך ישראל על ביתו סר וזעף ויבא שמרונה  {פ}</span> </p></div</div></div></body></html>