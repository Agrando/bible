<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1kgs/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1kgs">1 Kings</a> &gt <strong>Chapter 19</strong></div><p><span class="verse"><a name="1">1</a>א  ויגד אחאב לאיזבל את כל אשר עשה אליהו ואת כל אשר הרג את כל הנביאים בחרב</span> <span class="verse"><a name="2">2</a>ב  ותשלח איזבל מלאך אל אליהו לאמר  כה יעשון אלהים וכה יוספון כי כעת מחר אשים את נפשך כנפש אחד מהם</span> <span class="verse"><a name="3">3</a>ג  וירא ויקם וילך אל נפשו ויבא באר שבע אשר ליהודה וינח את נערו שם</span> <span class="verse"><a name="4">4</a>ד  והוא הלך במדבר דרך יום ויבא וישב תחת רתם אחת (אחד) וישאל את נפשו למות ויאמר רב עתה יהוה קח נפשי כי לא טוב אנכי מאבתי</span> <span class="verse"><a name="5">5</a>ה  וישכב ויישן תחת רתם אחד והנה זה מלאך נגע בו ויאמר לו קום אכול</span> <span class="verse"><a name="6">6</a>ו  ויבט והנה מראשתיו עגת רצפים וצפחת מים ויאכל וישת וישב וישכב</span> <span class="verse"><a name="7">7</a>ז  וישב מלאך יהוה שנית ויגע בו ויאמר קום אכל  כי רב ממך הדרך</span> <span class="verse"><a name="8">8</a>ח  ויקם ויאכל וישתה וילך בכח האכילה ההיא ארבעים יום וארבעים לילה עד הר האלהים חרב</span> <span class="verse"><a name="9">9</a>ט  ויבא שם אל המערה וילן שם והנה דבר יהוה אליו ויאמר לו מה לך פה אליהו</span> <span class="verse"><a name="10">10</a>י  ויאמר קנא קנאתי ליהוה אלהי צבאות כי עזבו בריתך בני ישראל--את מזבחתיך הרסו ואת נביאיך הרגו בחרב ואותר אני לבדי ויבקשו את נפשי לקחתה</span> <span class="verse"><a name="11">11</a>יא  ויאמר צא ועמדת בהר לפני יהוה והנה יהוה עבר ורוח גדולה וחזק מפרק הרים ומשבר סלעים לפני יהוה לא ברוח יהוה ואחר הרוח רעש לא ברעש יהוה</span> <span class="verse"><a name="12">12</a>יב  ואחר הרעש אש לא באש יהוה ואחר האש קול דממה דקה</span> <span class="verse"><a name="13">13</a>יג  ויהי כשמע אליהו וילט פניו באדרתו ויצא ויעמד פתח המערה והנה אליו קול ויאמר מה לך פה אליהו</span> <span class="verse"><a name="14">14</a>יד  ויאמר קנא קנאתי ליהוה אלהי צבאות כי עזבו בריתך בני ישראל--את מזבחתיך הרסו ואת נביאיך הרגו בחרב ואותר אני לבדי ויבקשו את נפשי לקחתה  {ס}</span> <span class="verse"><a name="15">15</a>טו  ויאמר יהוה אליו לך שוב לדרכך מדברה דמשק ובאת ומשחת את חזאל למלך--על ארם</span> <span class="verse"><a name="16">16</a>טז  ואת יהוא בן נמשי תמשח למלך על ישראל ואת אלישע בן שפט מאבל מחולה תמשח לנביא תחתיך</span> <span class="verse"><a name="17">17</a>יז  והיה הנמלט מחרב חזאל--ימית יהוא והנמלט מחרב יהוא ימית אלישע</span> <span class="verse"><a name="18">18</a>יח  והשארתי בישראל שבעת אלפים  כל הברכים אשר לא כרעו לבעל וכל הפה אשר לא נשק לו</span> <span class="verse"><a name="19">19</a>יט  וילך משם וימצא את אלישע בן שפט והוא חרש שנים עשר צמדים לפניו והוא בשנים העשר ויעבר אליהו אליו וישלך אדרתו אליו</span> <span class="verse"><a name="20">20</a>כ  ויעזב את הבקר וירץ אחרי אליהו ויאמר אשקה נא לאבי ולאמי ואלכה אחריך ויאמר לו לך שוב כי מה עשיתי לך</span> <span class="verse"><a name="21">21</a>כא  וישב מאחריו ויקח את צמד הבקר ויזבחהו ובכלי הבקר בשלם הבשר ויתן לעם ויאכלו ויקם וילך אחרי אליהו--וישרתהו  {פ}</span> </p></div</div></div></body></html>