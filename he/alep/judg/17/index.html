<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/judg/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/judg">Judges</a> &gt <strong>Chapter 17</strong></div><p><span class="verse"><a name="1">1</a>א  ויהי איש מהר אפרים ושמו מיכיהו</span> <span class="verse"><a name="2">2</a>ב  ויאמר לאמו אלף ומאה הכסף אשר לקח לך ואתי (ואת) אלית וגם אמרת באזני הנה הכסף אתי אני לקחתיו ותאמר אמו ברוך בני ליהוה</span> <span class="verse"><a name="3">3</a>ג  וישב את אלף ומאה הכסף לאמו ותאמר אמו הקדש הקדשתי את הכסף ליהוה מידי לבני לעשות פסל ומסכה ועתה אשיבנו לך</span> <span class="verse"><a name="4">4</a>ד  וישב את הכסף לאמו ותקח אמו מאתים כסף ותתנהו לצורף ויעשהו פסל ומסכה ויהי בבית מיכיהו</span> <span class="verse"><a name="5">5</a>ה  והאיש מיכה לו בית אלהים ויעש אפוד ותרפים וימלא את יד אחד מבניו ויהי לו לכהן</span> <span class="verse"><a name="6">6</a>ו  בימים ההם אין מלך בישראל  איש הישר בעיניו יעשה  {פ}</span> <span class="verse"><a name="7">7</a>ז  ויהי נער מבית לחם יהודה ממשפחת יהודה והוא לוי והוא גר שם</span> <span class="verse"><a name="8">8</a>ח  וילך האיש מהעיר מבית לחם יהודה לגור באשר ימצא ויבא הר אפרים עד בית מיכה לעשות דרכו</span> <span class="verse"><a name="9">9</a>ט  ויאמר לו מיכה מאין תבוא ויאמר אליו לוי אנכי מבית לחם יהודה ואנכי הלך לגור באשר אמצא</span> <span class="verse"><a name="10">10</a>י  ויאמר לו מיכה שבה עמדי והיה לי לאב ולכהן ואנכי אתן לך עשרת כסף לימים וערך בגדים ומחיתך וילך הלוי</span> <span class="verse"><a name="11">11</a>יא  ויואל הלוי לשבת את האיש ויהי הנער לו כאחד מבניו</span> <span class="verse"><a name="12">12</a>יב  וימלא מיכה את יד הלוי ויהי לו הנער לכהן ויהי בבית מיכה</span> <span class="verse"><a name="13">13</a>יג  ויאמר מיכה--עתה ידעתי כי ייטיב יהוה לי  כי היה לי הלוי לכהן  {פ}</span> </p></div</div></div></body></html>