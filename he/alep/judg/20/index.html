<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/judg/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/judg">Judges</a> &gt <strong>Chapter 20</strong></div><p><span class="verse"><a name="1">1</a>א  ויצאו כל בני ישראל ותקהל העדה כאיש אחד למדן ועד באר שבע וארץ הגלעד--אל יהוה המצפה</span> <span class="verse"><a name="2">2</a>ב  ויתיצבו פנות כל העם כל שבטי ישראל--בקהל עם האלהים ארבע מאות אלף איש רגלי שלף חרב  {פ}</span> <span class="verse"><a name="3">3</a>ג  וישמעו בני בנימן כי עלו בני ישראל המצפה ויאמרו בני ישראל דברו איכה נהיתה הרעה הזאת</span> <span class="verse"><a name="4">4</a>ד  ויען האיש הלוי איש האשה הנרצחה--ויאמר  הגבעתה אשר לבנימן באתי אני ופילגשי ללון</span> <span class="verse"><a name="5">5</a>ה  ויקמו עלי בעלי הגבעה ויסבו עלי את הבית לילה אותי דמו להרג ואת פילגשי ענו ותמת</span> <span class="verse"><a name="6">6</a>ו  ואחז בפילגשי ואנתחה ואשלחה בכל שדה נחלת ישראל  כי עשו זמה ונבלה בישראל</span> <span class="verse"><a name="7">7</a>ז  הנה כלכם בני ישראל--הבו לכם דבר ועצה הלם</span> <span class="verse"><a name="8">8</a>ח  ויקם כל העם כאיש אחד לאמר  לא נלך איש לאהלו ולא נסור איש לביתו</span> <span class="verse"><a name="9">9</a>ט  ועתה--זה הדבר אשר נעשה לגבעה  עליה בגורל</span> <span class="verse"><a name="10">10</a>י  ולקחנו עשרה אנשים למאה לכל שבטי ישראל ומאה לאלף ואלף לרבבה לקחת צדה לעם--לעשות לבואם לגבע בנימן ככל הנבלה אשר עשה בישראל</span> <span class="verse"><a name="11">11</a>יא  ויאסף כל איש ישראל אל העיר כאיש אחד חברים  {פ}</span> <span class="verse"><a name="12">12</a>יב  וישלחו שבטי ישראל אנשים בכל שבטי בנימן לאמר  מה הרעה הזאת אשר נהיתה בכם</span> <span class="verse"><a name="13">13</a>יג  ועתה תנו את האנשים בני בליעל אשר בגבעה ונמיתם ונבערה רעה מישראל ולא אבו    (בני) בנימן לשמע בקול אחיהם בני ישראל</span> <span class="verse"><a name="14">14</a>יד  ויאספו בני בנימן מן הערים הגבעתה לצאת למלחמה עם בני ישראל</span> <span class="verse"><a name="15">15</a>טו  ויתפקדו בני בנימן ביום ההוא מהערים עשרים וששה אלף איש שלף חרב--לבד מישבי הגבעה התפקדו שבע מאות איש בחור</span> <span class="verse"><a name="16">16</a>טז  מכל העם הזה שבע מאות איש בחור אטר יד ימינו  כל זה קלע באבן אל השערה--ולא יחטא  {פ}</span> <span class="verse"><a name="17">17</a>יז  ואיש ישראל התפקדו לבד מבנימן ארבע מאות אלף איש שלף חרב  כל זה איש מלחמה</span> <span class="verse"><a name="18">18</a>יח  ויקמו ויעלו בית אל וישאלו באלהים ויאמרו בני ישראל מי יעלה לנו בתחלה למלחמה עם בני בנימן ויאמר יהוה יהודה בתחלה</span> <span class="verse"><a name="19">19</a>יט  ויקומו בני ישראל בבקר ויחנו על הגבעה</span> <span class="verse"><a name="20">20</a>כ  ויצא איש ישראל למלחמה עם בנימן ויערכו אתם איש ישראל מלחמה אל הגבעה</span> <span class="verse"><a name="21">21</a>כא  ויצאו בני בנימן מן הגבעה וישחיתו בישראל ביום ההוא שנים ועשרים אלף איש--ארצה</span> <span class="verse"><a name="22">22</a>כב  ויתחזק העם איש ישראל ויספו לערך מלחמה במקום אשר ערכו שם ביום הראשון</span> <span class="verse"><a name="23">23</a>כג  ויעלו בני ישראל ויבכו לפני יהוה עד הערב וישאלו ביהוה לאמר האוסיף לגשת למלחמה עם בני בנימן אחי ויאמר יהוה עלו אליו  {פ}</span> <span class="verse"><a name="24">24</a>כד  ויקרבו בני ישראל אל בני בנימן ביום השני</span> <span class="verse"><a name="25">25</a>כה  ויצא בנימן לקראתם מן הגבעה ביום השני וישחיתו בבני ישראל עוד שמנת עשר אלף איש ארצה  כל אלה שלפי חרב</span> <span class="verse"><a name="26">26</a>כו  ויעלו כל בני ישראל וכל העם ויבאו בית אל ויבכו וישבו שם לפני יהוה ויצומו ביום ההוא עד הערב ויעלו עלות ושלמים לפני יהוה</span> <span class="verse"><a name="27">27</a>כז  וישאלו בני ישראל ביהוה ושם ארון ברית האלהים בימים ההם</span> <span class="verse"><a name="28">28</a>כח  ופינחס בן אלעזר בן אהרן עמד לפניו בימים ההם לאמר האוסף עוד לצאת למלחמה עם בני בנימן אחי אם אחדל ויאמר יהוה עלו כי מחר אתננו בידך</span> <span class="verse"><a name="29">29</a>כט  וישם ישראל ארבים אל הגבעה סביב  {פ}</span> <span class="verse"><a name="30">30</a>ל  ויעלו בני ישראל אל בני בנימן ביום השלישי ויערכו אל הגבעה כפעם בפעם</span> <span class="verse"><a name="31">31</a>לא  ויצאו בני בנימן לקראת העם הנתקו מן העיר ויחלו להכות מהעם חללים כפעם בפעם במסלות אשר אחת עלה בית אל ואחת גבעתה בשדה כשלשים איש בישראל</span> <span class="verse"><a name="32">32</a>לב  ויאמרו בני בנימן נגפים הם לפנינו כבראשנה ובני ישראל אמרו ננוסה ונתקנוהו מן העיר אל המסלות</span> <span class="verse"><a name="33">33</a>לג  וכל איש ישראל קמו ממקומו ויערכו בבעל תמר וארב ישראל מגיח ממקמו ממערה גבע</span> <span class="verse"><a name="34">34</a>לד  ויבאו מנגד לגבעה עשרת אלפים איש בחור מכל ישראל והמלחמה כבדה והם לא ידעו כי נגעת עליהם הרעה  {פ}</span> <span class="verse"><a name="35">35</a>לה  ויגף יהוה את בנימן לפני ישראל וישחיתו בני ישראל בבנימן ביום ההוא עשרים וחמשה אלף ומאה איש  כל אלה שלף חרב</span> <span class="verse"><a name="36">36</a>לו  ויראו בני בנימן כי נגפו ויתנו איש ישראל מקום לבנימן כי בטחו אל הארב אשר שמו אל הגבעה</span> <span class="verse"><a name="37">37</a>לז  והארב החישו ויפשטו אל הגבעה וימשך הארב ויך את כל העיר לפי חרב</span> <span class="verse"><a name="38">38</a>לח  והמועד היה לאיש ישראל--עם הארב הרב להעלותם משאת העשן מן העיר</span> <span class="verse"><a name="39">39</a>לט  ויהפך איש ישראל במלחמה ובנימן החל להכות חללים באיש ישראל כשלשים איש--כי אמרו אך נגוף נגף הוא לפנינו כמלחמה הראשנה</span> <span class="verse"><a name="40">40</a>מ  והמשאת החלה לעלות מן העיר--עמוד עשן ויפן בנימן אחריו והנה עלה כליל העיר השמימה</span> <span class="verse"><a name="41">41</a>מא  ואיש ישראל הפך ויבהל איש בנימן  כי ראה כי נגעה עליו הרעה</span> <span class="verse"><a name="42">42</a>מב  ויפנו לפני איש ישראל אל דרך המדבר והמלחמה הדביקתהו ואשר מהערים משחיתים אותו בתוכו</span> <span class="verse"><a name="43">43</a>מג  כתרו את בנימן הרדיפהו מנוחה הדריכהו עד נכח הגבעה ממזרח שמש</span> <span class="verse"><a name="44">44</a>מד  ויפלו מבנימן שמנה עשר אלף איש  את כל אלה אנשי חיל</span> <span class="verse"><a name="45">45</a>מה  ויפנו וינסו המדברה אל סלע הרמון ויעללהו במסלות חמשת אלפים איש וידביקו אחריו עד גדעם ויכו ממנו אלפים איש</span> <span class="verse"><a name="46">46</a>מו  ויהי כל הנפלים מבנימן עשרים וחמשה אלף איש שלף חרב--ביום ההוא  את כל אלה אנשי חיל</span> <span class="verse"><a name="47">47</a>מז  ויפנו וינסו המדברה אל סלע הרמון שש מאות איש וישבו בסלע רמון ארבעה חדשים</span> <span class="verse"><a name="48">48</a>מח  ואיש ישראל שבו אל בני בנימן ויכום לפי חרב מעיר מתם עד בהמה עד כל הנמצא גם כל הערים הנמצאות שלחו באש  {פ}</span> </p></div</div></div></body></html>