<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/judg/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/judg">Judges</a> &gt <strong>Chapter 10</strong></div><p><span class="verse"><a name="1">1</a>א  ויקם אחרי אבימלך להושיע את ישראל תולע בן פואה בן דודו--איש יששכר והוא ישב בשמיר בהר אפרים</span> <span class="verse"><a name="2">2</a>ב  וישפט את ישראל עשרים ושלש שנה וימת ויקבר בשמיר  {פ}</span> <span class="verse"><a name="3">3</a>ג  ויקם אחריו יאיר הגלעדי וישפט את ישראל עשרים ושתים שנה</span> <span class="verse"><a name="4">4</a>ד  ויהי לו שלשים בנים רכבים על שלשים עירים ושלשים עירים להם להם יקראו חות יאיר עד היום הזה אשר בארץ הגלעד</span> <span class="verse"><a name="5">5</a>ה  וימת יאיר ויקבר בקמון  {פ}</span> <span class="verse"><a name="6">6</a>ו  ויסיפו בני ישראל לעשות הרע בעיני יהוה ויעבדו את הבעלים ואת העשתרות ואת אלהי ארם ואת אלהי צידון ואת אלהי מואב ואת אלהי בני עמון ואת אלהי פלשתים ויעזבו את יהוה ולא עבדוהו</span> <span class="verse"><a name="7">7</a>ז  ויחר אף יהוה בישראל וימכרם ביד פלשתים וביד בני עמון</span> <span class="verse"><a name="8">8</a>ח  וירעצו וירצצו את בני ישראל בשנה ההיא  שמנה עשרה שנה את כל בני ישראל אשר בעבר הירדן--בארץ האמרי אשר בגלעד</span> <span class="verse"><a name="9">9</a>ט  ויעברו בני עמון את הירדן להלחם גם ביהודה ובבנימין ובבית אפרים ותצר לישראל מאד</span> <span class="verse"><a name="10">10</a>י  ויזעקו בני ישראל אל יהוה לאמר  חטאנו לך--וכי עזבנו את אלהינו ונעבד את הבעלים  {פ}</span> <span class="verse"><a name="11">11</a>יא  ויאמר יהוה אל בני ישראל  הלא ממצרים ומן האמרי ומן בני עמון ומן פלשתים</span> <span class="verse"><a name="12">12</a>יב  וצידונים ועמלק ומעון לחצו אתכם ותצעקו אלי ואושיעה אתכם מידם</span> <span class="verse"><a name="13">13</a>יג  ואתם עזבתם אותי ותעבדו אלהים אחרים לכן לא אוסיף להושיע אתכם</span> <span class="verse"><a name="14">14</a>יד  לכו וזעקו אל האלהים אשר בחרתם בם  המה יושיעו לכם בעת צרתכם</span> <span class="verse"><a name="15">15</a>טו  ויאמרו בני ישראל אל יהוה חטאנו--עשה אתה לנו ככל הטוב בעיניך  אך הצילנו נא היום הזה</span> <span class="verse"><a name="16">16</a>טז  ויסירו את אלהי הנכר מקרבם ויעבדו את יהוה ותקצר נפשו בעמל ישראל  {פ}</span> <span class="verse"><a name="17">17</a>יז  ויצעקו בני עמון ויחנו בגלעד ויאספו בני ישראל ויחנו במצפה</span> <span class="verse"><a name="18">18</a>יח  ויאמרו העם שרי גלעד איש אל רעהו מי האיש אשר יחל להלחם בבני עמון--יהיה לראש לכל ישבי גלעד  {פ}</span> </p></div</div></div></body></html>