<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/judg/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/judg">Judges</a> &gt <strong>Chapter 21</strong></div><p><span class="verse"><a name="1">1</a>א  ואיש ישראל נשבע במצפה לאמר  איש ממנו לא יתן בתו לבנימן לאשה</span> <span class="verse"><a name="2">2</a>ב  ויבא העם בית אל וישבו שם עד הערב לפני האלהים וישאו קולם ויבכו בכי גדול</span> <span class="verse"><a name="3">3</a>ג  ויאמרו--למה יהוה אלהי ישראל היתה זאת בישראל  להפקד היום מישראל שבט אחד</span> <span class="verse"><a name="4">4</a>ד  ויהי ממחרת וישכימו העם ויבנו שם מזבח ויעלו עלות ושלמים  {פ}</span> <span class="verse"><a name="5">5</a>ה  ויאמרו בני ישראל מי אשר לא עלה בקהל מכל שבטי ישראל אל יהוה  כי השבועה הגדולה היתה לאשר לא עלה אל יהוה המצפה לאמר--מות יומת</span> <span class="verse"><a name="6">6</a>ו  וינחמו בני ישראל אל בנימן אחיו ויאמרו נגדע היום שבט אחד מישראל</span> <span class="verse"><a name="7">7</a>ז  מה נעשה להם לנותרים לנשים ואנחנו נשבענו ביהוה לבלתי תת להם מבנותינו לנשים</span> <span class="verse"><a name="8">8</a>ח  ויאמרו--מי אחד משבטי ישראל אשר לא עלה אל יהוה המצפה והנה לא בא איש אל המחנה מיביש גלעד--אל הקהל</span> <span class="verse"><a name="9">9</a>ט  ויתפקד העם והנה אין שם איש מיושבי יבש גלעד</span> <span class="verse"><a name="10">10</a>י  וישלחו שם העדה שנים עשר אלף איש--מבני החיל ויצוו אותם לאמר לכו והכיתם את יושבי יבש גלעד לפי חרב והנשים והטף</span> <span class="verse"><a name="11">11</a>יא  וזה הדבר אשר תעשו  כל זכר וכל אשה ידעת משכב זכר--תחרימו</span> <span class="verse"><a name="12">12</a>יב  וימצאו מיושבי יביש גלעד ארבע מאות נערה בתולה אשר לא ידעה איש למשכב זכר ויבאו אותם אל המחנה שלה אשר בארץ כנען  {פ}</span> <span class="verse"><a name="13">13</a>יג  וישלחו כל העדה וידברו אל בני בנימן אשר בסלע רמון ויקראו להם שלום</span> <span class="verse"><a name="14">14</a>יד  וישב בנימן בעת ההיא ויתנו להם הנשים אשר חיו מנשי יבש גלעד ולא מצאו להם כן</span> <span class="verse"><a name="15">15</a>טו  והעם נחם לבנימן  כי עשה יהוה פרץ בשבטי ישראל</span> <span class="verse"><a name="16">16</a>טז  ויאמרו זקני העדה מה נעשה לנותרים לנשים  כי נשמדה מבנימן אשה</span> <span class="verse"><a name="17">17</a>יז  ויאמרו ירשת פליטה לבנימן ולא ימחה שבט מישראל</span> <span class="verse"><a name="18">18</a>יח  ואנחנו לא נוכל לתת להם נשים--מבנותינו  כי נשבעו בני ישראל לאמר ארור נתן אשה לבנימן  {ס}</span> <span class="verse"><a name="19">19</a>יט  ויאמרו הנה חג יהוה בשלו מימים ימימה אשר מצפונה לבית אל מזרחה השמש למסלה העלה מבית אל שכמה--ומנגב ללבונה</span> <span class="verse"><a name="20">20</a>כ  ויצו (ויצוו) את בני בנימן לאמר  לכו וארבתם בכרמים</span> <span class="verse"><a name="21">21</a>כא  וראיתם והנה אם יצאו בנות שילו לחול במחלות ויצאתם מן הכרמים וחטפתם לכם איש אשתו מבנות שילו והלכתם ארץ בנימן</span> <span class="verse"><a name="22">22</a>כב  והיה כי יבאו אבותם או אחיהם לרוב (לריב) אלינו ואמרנו אליהם חנונו אותם--כי לא לקחנו איש אשתו במלחמה  כי לא אתם נתתם להם כעת תאשמו  {ס}</span> <span class="verse"><a name="23">23</a>כג  ויעשו כן בני בנימן וישאו נשים למספרם מן המחללות אשר גזלו וילכו וישובו אל נחלתם ויבנו את הערים וישבו בהם</span> <span class="verse"><a name="24">24</a>כד  ויתהלכו משם בני ישראל בעת ההיא איש לשבטו ולמשפחתו ויצאו משם איש לנחלתו  {פ}</span> <span class="verse"><a name="25">25</a>כה  בימים ההם אין מלך בישראל  איש הישר בעיניו יעשה  {ש}</span> </p></div</div></div></body></html>