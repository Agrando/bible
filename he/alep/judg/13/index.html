<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/judg/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/judg">Judges</a> &gt <strong>Chapter 13</strong></div><p><span class="verse"><a name="1">1</a>א  ויסיפו בני ישראל לעשות הרע בעיני יהוה ויתנם יהוה ביד פלשתים ארבעים שנה  {פ}</span> <span class="verse"><a name="2">2</a>ב  ויהי איש אחד מצרעה ממשפחת הדני ושמו מנוח ואשתו עקרה ולא ילדה</span> <span class="verse"><a name="3">3</a>ג  וירא מלאך יהוה אל האשה ויאמר אליה הנה נא את עקרה ולא ילדת והרית וילדת בן</span> <span class="verse"><a name="4">4</a>ד  ועתה השמרי נא ואל תשתי יין ושכר ואל תאכלי כל טמא</span> <span class="verse"><a name="5">5</a>ה  כי הנך הרה וילדת בן ומורה לא יעלה על ראשו--כי נזיר אלהים יהיה הנער מן הבטן והוא יחל להושיע את ישראל--מיד פלשתים</span> <span class="verse"><a name="6">6</a>ו  ותבא האשה ותאמר לאישה לאמר איש האלהים בא אלי ומראהו כמראה מלאך האלהים נורא מאד ולא שאלתיהו אי מזה הוא ואת שמו לא הגיד לי</span> <span class="verse"><a name="7">7</a>ז  ויאמר לי הנך הרה וילדת בן ועתה אל תשתי יין ושכר ואל תאכלי כל טמאה--כי נזיר אלהים יהיה הנער מן הבטן עד יום מותו  {פ}</span> <span class="verse"><a name="8">8</a>ח  ויעתר מנוח אל יהוה ויאמר  בי אדוני--איש האלהים אשר שלחת יבוא נא עוד אלינו ויורנו מה נעשה לנער היולד</span> <span class="verse"><a name="9">9</a>ט  וישמע האלהים בקול מנוח ויבא מלאך האלהים עוד אל האשה והיא יושבת בשדה ומנוח אישה אין עמה</span> <span class="verse"><a name="10">10</a>י  ותמהר האשה ותרץ ותגד לאישה ותאמר אליו--הנה נראה אלי האיש אשר בא ביום אלי</span> <span class="verse"><a name="11">11</a>יא  ויקם וילך מנוח אחרי אשתו ויבא אל האיש ויאמר לו האתה האיש אשר דברת אל האשה ויאמר אני</span> <span class="verse"><a name="12">12</a>יב  ויאמר מנוח עתה יבא דבריך  מה יהיה משפט הנער ומעשהו</span> <span class="verse"><a name="13">13</a>יג  ויאמר מלאך יהוה אל מנוח  מכל אשר אמרתי אל האשה תשמר</span> <span class="verse"><a name="14">14</a>יד  מכל אשר יצא מגפן היין לא תאכל ויין ושכר אל תשת וכל טמאה אל תאכל  כל אשר צויתיה תשמר  {ס}</span> <span class="verse"><a name="15">15</a>טו  ויאמר מנוח אל מלאך יהוה  נעצרה נא אותך ונעשה לפניך גדי עזים</span> <span class="verse"><a name="16">16</a>טז  ויאמר מלאך יהוה אל מנוח אם תעצרני לא אכל בלחמך ואם תעשה עלה ליהוה תעלנה  כי לא ידע מנוח כי מלאך יהוה הוא</span> <span class="verse"><a name="17">17</a>יז  ויאמר מנוח אל מלאך יהוה מי שמך  כי יבא דבריך (דברך) וכבדנוך</span> <span class="verse"><a name="18">18</a>יח  ויאמר לו מלאך יהוה למה זה תשאל לשמי--והוא פלאי  {פ}</span> <span class="verse"><a name="19">19</a>יט  ויקח מנוח את גדי העזים ואת המנחה ויעל על הצור ליהוה ומפלא לעשות ומנוח ואשתו ראים</span> <span class="verse"><a name="20">20</a>כ  ויהי בעלות הלהב מעל המזבח השמימה ויעל מלאך יהוה בלהב המזבח ומנוח ואשתו ראים ויפלו על פניהם ארצה</span> <span class="verse"><a name="21">21</a>כא  ולא יסף עוד מלאך יהוה להראה אל מנוח ואל אשתו אז ידע מנוח כי מלאך יהוה הוא</span> <span class="verse"><a name="22">22</a>כב  ויאמר מנוח אל אשתו מות נמות  כי אלהים ראינו</span> <span class="verse"><a name="23">23</a>כג  ותאמר לו אשתו לו חפץ יהוה להמיתנו לא לקח מידנו עלה ומנחה ולא הראנו את כל אלה וכעת לא השמיענו כזאת</span> <span class="verse"><a name="24">24</a>כד  ותלד האשה בן ותקרא את שמו שמשון ויגדל הנער ויברכהו יהוה</span> <span class="verse"><a name="25">25</a>כה  ותחל רוח יהוה לפעמו במחנה דן בין צרעה ובין אשתאל  {פ}</span> </p></div</div></div></body></html>