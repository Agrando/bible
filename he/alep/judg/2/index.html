<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/judg/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/judg">Judges</a> &gt <strong>Chapter 2</strong></div><p><span class="verse"><a name="1">1</a>א  ויעל מלאך יהוה מן הגלגל אל הבכים  {פ} br   br ויאמר אעלה אתכם ממצרים ואביא אתכם אל הארץ אשר נשבעתי לאבתיכם ואמר לא אפר בריתי אתכם לעולם</span> <span class="verse"><a name="2">2</a>ב  ואתם לא תכרתו ברית ליושבי הארץ הזאת--מזבחותיהם תתצון ולא שמעתם בקולי מה זאת עשיתם</span> <span class="verse"><a name="3">3</a>ג  וגם אמרתי לא אגרש אותם מפניכם והיו לכם לצדים ואלהיהם יהיו לכם למוקש</span> <span class="verse"><a name="4">4</a>ד  ויהי כדבר מלאך יהוה את הדברים האלה אל כל בני ישראל וישאו העם את קולם ויבכו</span> <span class="verse"><a name="5">5</a>ה  ויקראו שם המקום ההוא בכים ויזבחו שם ליהוה  {פ}</span> <span class="verse"><a name="6">6</a>ו  וישלח יהושע את העם וילכו בני ישראל איש לנחלתו לרשת את הארץ</span> <span class="verse"><a name="7">7</a>ז  ויעבדו העם את יהוה כל ימי יהושע וכל ימי הזקנים אשר האריכו ימים אחרי יהושוע אשר ראו את כל מעשה יהוה הגדול אשר עשה לישראל</span> <span class="verse"><a name="8">8</a>ח  וימת יהושע בן נון עבד יהוה בן מאה ועשר שנים</span> <span class="verse"><a name="9">9</a>ט  ויקברו אותו בגבול נחלתו בתמנת חרס בהר אפרים מצפון להר געש</span> <span class="verse"><a name="10">10</a>י  וגם כל הדור ההוא נאספו אל אבותיו ויקם דור אחר אחריהם אשר לא ידעו את יהוה וגם את המעשה אשר עשה לישראל  {פ}</span> <span class="verse"><a name="11">11</a>יא  ויעשו בני ישראל את הרע בעיני יהוה ויעבדו את הבעלים</span> <span class="verse"><a name="12">12</a>יב  ויעזבו את יהוה אלהי אבותם המוציא אותם מארץ מצרים וילכו אחרי אלהים אחרים מאלהי העמים אשר סביבותיהם וישתחוו להם ויכעסו את יהוה</span> <span class="verse"><a name="13">13</a>יג  ויעזבו את יהוה ויעבדו לבעל ולעשתרות</span> <span class="verse"><a name="14">14</a>יד  ויחר אף יהוה בישראל ויתנם ביד שסים וישסו אותם וימכרם ביד אויביהם מסביב ולא יכלו עוד לעמד לפני אויביהם</span> <span class="verse"><a name="15">15</a>טו  בכל אשר יצאו יד יהוה היתה בם לרעה כאשר דבר יהוה וכאשר נשבע יהוה להם ויצר להם מאד</span> <span class="verse"><a name="16">16</a>טז  ויקם יהוה שפטים ויושיעום מיד שסיהם</span> <span class="verse"><a name="17">17</a>יז  וגם אל שפטיהם לא שמעו--כי זנו אחרי אלהים אחרים וישתחוו להם  סרו מהר מן הדרך אשר הלכו אבותם לשמע מצות יהוה--לא עשו כן</span> <span class="verse"><a name="18">18</a>יח  וכי הקים יהוה להם שפטים והיה יהוה עם השפט והושיעם מיד איביהם כל ימי השופט  כי ינחם יהוה מנאקתם מפני לחציהם ודחקיהם</span> <span class="verse"><a name="19">19</a>יט  והיה במות השופט ישבו והשחיתו מאבותם ללכת אחרי אלהים אחרים לעבדם ולהשתחות להם  לא הפילו ממעלליהם ומדרכם הקשה</span> <span class="verse"><a name="20">20</a>כ  ויחר אף יהוה בישראל ויאמר יען אשר עברו הגוי הזה את בריתי אשר צויתי את אבותם ולא שמעו לקולי</span> <span class="verse"><a name="21">21</a>כא  גם אני לא אוסיף להוריש איש מפניהם מן הגוים אשר עזב יהושע וימת</span> <span class="verse"><a name="22">22</a>כב  למען נסות בם את ישראל  השמרים הם את דרך יהוה ללכת בם כאשר שמרו אבותם--אם לא</span> <span class="verse"><a name="23">23</a>כג  וינח יהוה את הגוים האלה לבלתי הורישם מהר ולא נתנם ביד יהושע  {פ}</span> </p></div</div></div></body></html>