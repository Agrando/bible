<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/judg/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/judg">Judges</a> &gt <strong>Chapter 15</strong></div><p><span class="verse"><a name="1">1</a>א  ויהי מימים בימי קציר חטים ויפקד שמשון את אשתו בגדי עזים ויאמר אבאה אל אשתי החדרה ולא נתנו אביה לבוא</span> <span class="verse"><a name="2">2</a>ב  ויאמר אביה אמר אמרתי כי שנא שנאתה ואתננה למרעך הלא אחותה הקטנה טובה ממנה תהי נא לך תחתיה</span> <span class="verse"><a name="3">3</a>ג  ויאמר להם שמשון נקיתי הפעם מפלשתים  כי עשה אני עמם רעה</span> <span class="verse"><a name="4">4</a>ד  וילך שמשון וילכד שלש מאות שועלים ויקח לפדים ויפן זנב אל זנב וישם לפיד אחד בין שני הזנבות בתוך</span> <span class="verse"><a name="5">5</a>ה  ויבער אש בלפידים וישלח בקמות פלשתים ויבער מגדיש ועד קמה ועד כרם זית</span> <span class="verse"><a name="6">6</a>ו  ויאמרו פלשתים מי עשה זאת ויאמרו שמשון חתן התמני כי לקח את אשתו ויתנה למרעהו ויעלו פלשתים וישרפו אותה ואת אביה באש</span> <span class="verse"><a name="7">7</a>ז  ויאמר להם שמשון אם תעשון כזאת  כי אם נקמתי בכם ואחר אחדל</span> <span class="verse"><a name="8">8</a>ח  ויך אותם שוק על ירך מכה גדולה וירד וישב בסעיף סלע עיטם  {פ}</span> <span class="verse"><a name="9">9</a>ט  ויעלו פלשתים ויחנו ביהודה וינטשו בלחי</span> <span class="verse"><a name="10">10</a>י  ויאמרו איש יהודה למה עליתם עלינו ויאמרו לאסור את שמשון עלינו לעשות לו כאשר עשה לנו</span> <span class="verse"><a name="11">11</a>יא  וירדו שלשת אלפים איש מיהודה אל סעיף סלע עיטם ויאמרו לשמשון הלא ידעת כי משלים בנו פלשתים ומה זאת עשית לנו ויאמר להם--כאשר עשו לי כן עשיתי להם</span> <span class="verse"><a name="12">12</a>יב  ויאמרו לו לאסרך ירדנו לתתך ביד פלשתים ויאמר להם שמשון השבעו לי פן תפגעון בי אתם</span> <span class="verse"><a name="13">13</a>יג  ויאמרו לו לאמר לא כי אסר נאסרך ונתנוך בידם והמת לא נמיתך ויאסרהו בשנים עבתים חדשים ויעלוהו מן הסלע</span> <span class="verse"><a name="14">14</a>יד  הוא בא עד לחי ופלשתים הריעו לקראתו ותצלח עליו רוח יהוה ותהיינה העבתים אשר על זרועותיו כפשתים אשר בערו באש וימסו אסוריו מעל ידיו</span> <span class="verse"><a name="15">15</a>טו  וימצא לחי חמור טריה וישלח ידו ויקחה ויך בה אלף איש</span> <span class="verse"><a name="16">16</a>טז  ויאמר שמשון--בלחי החמור חמור חמרתים בלחי החמור הכיתי אלף איש</span> <span class="verse"><a name="17">17</a>יז  ויהי ככלתו לדבר וישלך הלחי מידו ויקרא למקום ההוא רמת לחי</span> <span class="verse"><a name="18">18</a>יח  ויצמא מאד ויקרא אל יהוה ויאמר אתה נתת ביד עבדך את התשועה הגדלה הזאת ועתה אמות בצמא ונפלתי ביד הערלים</span> <span class="verse"><a name="19">19</a>יט  ויבקע אלהים את המכתש אשר בלחי ויצאו ממנו מים וישת ותשב רוחו ויחי על כן קרא שמה עין הקורא אשר בלחי עד היום הזה</span> <span class="verse"><a name="20">20</a>כ  וישפט את ישראל בימי פלשתים עשרים שנה  {פ}</span> </p></div</div></div></body></html>