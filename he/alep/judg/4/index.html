<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/judg/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/judg">Judges</a> &gt <strong>Chapter 4</strong></div><p><span class="verse"><a name="1">1</a>א  ויספו בני ישראל לעשות הרע בעיני יהוה ואהוד מת</span> <span class="verse"><a name="2">2</a>ב  וימכרם יהוה ביד יבין מלך כנען אשר מלך בחצור ושר צבאו סיסרא והוא יושב בחרשת הגוים</span> <span class="verse"><a name="3">3</a>ג  ויצעקו בני ישראל אל יהוה  כי תשע מאות רכב ברזל לו והוא לחץ את בני ישראל בחזקה עשרים שנה  {פ}</span> <span class="verse"><a name="4">4</a>ד  ודבורה אשה נביאה אשת לפידות--היא שפטה את ישראל בעת ההיא</span> <span class="verse"><a name="5">5</a>ה  והיא יושבת תחת תמר דבורה בין הרמה ובין בית אל--בהר אפרים ויעלו אליה בני ישראל למשפט</span> <span class="verse"><a name="6">6</a>ו  ותשלח ותקרא לברק בן אבינעם מקדש נפתלי ותאמר אליו הלא צוה יהוה אלהי ישראל לך ומשכת בהר תבור ולקחת עמך עשרת אלפים איש מבני נפתלי ומבני זבלון</span> <span class="verse"><a name="7">7</a>ז  ומשכתי אליך אל נחל קישון את סיסרא שר צבא יבין ואת רכבו ואת המונו ונתתיהו בידך</span> <span class="verse"><a name="8">8</a>ח  ויאמר אליה ברק אם תלכי עמי והלכתי ואם לא תלכי עמי לא אלך</span> <span class="verse"><a name="9">9</a>ט  ותאמר הלך אלך עמך אפס כי לא תהיה תפארתך על הדרך אשר אתה הולך--כי ביד אשה ימכר יהוה את סיסרא ותקם דבורה ותלך עם ברק קדשה</span> <span class="verse"><a name="10">10</a>י  ויזעק ברק את זבולן ואת נפתלי קדשה ויעל ברגליו עשרת אלפי איש ותעל עמו דבורה</span> <span class="verse"><a name="11">11</a>יא  וחבר הקיני נפרד מקין מבני חבב חתן משה ויט אהלו עד אילון בצענים (בצעננים) אשר את קדש</span> <span class="verse"><a name="12">12</a>יב  ויגדו לסיסרא  כי עלה ברק בן אבינעם הר תבור</span> <span class="verse"><a name="13">13</a>יג  ויזעק סיסרא את כל רכבו תשע מאות רכב ברזל ואת כל העם אשר אתו--מחרשת הגוים אל נחל קישון</span> <span class="verse"><a name="14">14</a>יד  ותאמר דברה אל ברק קום כי זה היום אשר נתן יהוה את סיסרא בידך--הלא יהוה יצא לפניך וירד ברק מהר תבור ועשרת אלפים איש אחריו</span> <span class="verse"><a name="15">15</a>טו  ויהם יהוה את סיסרא ואת כל הרכב ואת כל המחנה לפי חרב--לפני ברק וירד סיסרא מעל המרכבה וינס ברגליו</span> <span class="verse"><a name="16">16</a>טז  וברק רדף אחרי הרכב ואחרי המחנה עד חרשת הגוים ויפל כל מחנה סיסרא לפי חרב--לא נשאר עד אחד</span> <span class="verse"><a name="17">17</a>יז  וסיסרא נס ברגליו אל אהל יעל אשת חבר הקיני  כי שלום בין יבין מלך חצור ובין בית חבר הקיני</span> <span class="verse"><a name="18">18</a>יח  ותצא יעל לקראת סיסרא ותאמר אליו סורה אדני סורה אלי אל תירא ויסר אליה האהלה ותכסהו בשמיכה</span> <span class="verse"><a name="19">19</a>יט  ויאמר אליה השקיני נא מעט מים כי צמאתי ותפתח את נאוד החלב ותשקהו--ותכסהו</span> <span class="verse"><a name="20">20</a>כ  ויאמר אליה עמד פתח האהל והיה אם איש יבא ושאלך ואמר היש פה איש--ואמרת אין</span> <span class="verse"><a name="21">21</a>כא  ותקח יעל אשת חבר את יתד האהל ותשם את המקבת בידה ותבוא אליו בלאט ותתקע את היתד ברקתו ותצנח בארץ והוא נרדם ויעף וימת</span> <span class="verse"><a name="22">22</a>כב  והנה ברק רדף את סיסרא ותצא יעל לקראתו ותאמר לו לך ואראך את האיש אשר אתה מבקש ויבא אליה--והנה סיסרא נפל מת והיתד ברקתו</span> <span class="verse"><a name="23">23</a>כג  ויכנע אלהים ביום ההוא את יבין מלך כנען לפני בני ישראל</span> <span class="verse"><a name="24">24</a>כד  ותלך יד בני ישראל הלוך וקשה על יבין מלך כנען--עד אשר הכריתו את יבין מלך כנען  {ש}</span> </p></div</div></div></body></html>