<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/judg/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/judg">Judges</a> &gt <strong>Chapter 11</strong></div><p><span class="verse"><a name="1">1</a>א  ויפתח הגלעדי היה גבור חיל והוא בן אשה זונה ויולד גלעד את יפתח</span> <span class="verse"><a name="2">2</a>ב  ותלד אשת גלעד לו בנים ויגדלו בני האשה ויגרשו את יפתח ויאמרו לו לא תנחל בבית אבינו--כי בן אשה אחרת אתה</span> <span class="verse"><a name="3">3</a>ג  ויברח יפתח מפני אחיו וישב בארץ טוב ויתלקטו אל יפתח אנשים ריקים ויצאו עמו  {פ}</span> <span class="verse"><a name="4">4</a>ד  ויהי מימים וילחמו בני עמון עם ישראל</span> <span class="verse"><a name="5">5</a>ה  ויהי כאשר נלחמו בני עמון עם ישראל וילכו זקני גלעד לקחת את יפתח מארץ טוב</span> <span class="verse"><a name="6">6</a>ו  ויאמרו ליפתח--לכה והייתה לנו לקצין ונלחמה בבני עמון</span> <span class="verse"><a name="7">7</a>ז  ויאמר יפתח לזקני גלעד הלא אתם שנאתם אותי ותגרשוני מבית אבי ומדוע באתם אלי עתה כאשר צר לכם</span> <span class="verse"><a name="8">8</a>ח  ויאמרו זקני גלעד אל יפתח לכן עתה שבנו אליך והלכת עמנו ונלחמת בבני עמון והיית לנו לראש לכל ישבי גלעד</span> <span class="verse"><a name="9">9</a>ט  ויאמר יפתח אל זקני גלעד אם משיבים אתם אותי להלחם בבני עמון ונתן יהוה אותם לפני--אנכי אהיה לכם לראש</span> <span class="verse"><a name="10">10</a>י  ויאמרו זקני גלעד אל יפתח  יהוה יהיה שמע בינותינו--אם לא כדברך כן נעשה</span> <span class="verse"><a name="11">11</a>יא  וילך יפתח עם זקני גלעד וישימו העם אותו עליהם לראש ולקצין וידבר יפתח את כל דבריו לפני יהוה במצפה  {פ}</span> <span class="verse"><a name="12">12</a>יב  וישלח יפתח מלאכים אל מלך בני עמון לאמר  מה לי ולך כי באת אלי להלחם בארצי</span> <span class="verse"><a name="13">13</a>יג  ויאמר מלך בני עמון אל מלאכי יפתח כי לקח ישראל את ארצי בעלותו ממצרים מארנון ועד היבק ועד הירדן ועתה השיבה אתהן בשלום</span> <span class="verse"><a name="14">14</a>יד  ויוסף עוד יפתח וישלח מלאכים אל מלך בני עמון</span> <span class="verse"><a name="15">15</a>טו  ויאמר לו כה אמר יפתח  לא לקח ישראל את ארץ מואב ואת ארץ בני עמון</span> <span class="verse"><a name="16">16</a>טז  כי בעלותם ממצרים וילך ישראל במדבר עד ים סוף ויבא קדשה</span> <span class="verse"><a name="17">17</a>יז  וישלח ישראל מלאכים אל מלך אדום לאמר אעברה נא בארצך ולא שמע מלך אדום וגם אל מלך מואב שלח ולא אבה וישב ישראל בקדש</span> <span class="verse"><a name="18">18</a>יח  וילך במדבר ויסב את ארץ אדום ואת ארץ מואב ויבא ממזרח שמש לארץ מואב ויחנון בעבר ארנון ולא באו בגבול מואב כי ארנון גבול מואב</span> <span class="verse"><a name="19">19</a>יט  וישלח ישראל מלאכים אל סיחון מלך האמרי מלך חשבון ויאמר לו ישראל נעברה נא בארצך עד מקומי</span> <span class="verse"><a name="20">20</a>כ  ולא האמין סיחון את ישראל עבר בגבלו ויאסף סיחון את כל עמו ויחנו ביהצה וילחם עם ישראל</span> <span class="verse"><a name="21">21</a>כא  ויתן יהוה אלהי ישראל את סיחון ואת כל עמו ביד ישראל--ויכום ויירש ישראל את כל ארץ האמרי יושב הארץ ההיא</span> <span class="verse"><a name="22">22</a>כב  ויירשו את כל גבול האמרי--מארנון ועד היבק ומן המדבר ועד הירדן</span> <span class="verse"><a name="23">23</a>כג  ועתה יהוה אלהי ישראל הוריש את האמרי מפני עמו ישראל ואתה תירשנו</span> <span class="verse"><a name="24">24</a>כד  הלא את אשר יורישך כמוש אלהיך--אותו תירש ואת כל אשר הוריש יהוה אלהינו מפנינו--אותו נירש</span> <span class="verse"><a name="25">25</a>כה  ועתה הטוב טוב אתה מבלק בן צפור מלך מואב  הרוב רב עם ישראל אם נלחם נלחם בם</span> <span class="verse"><a name="26">26</a>כו  בשבת ישראל בחשבון ובבנותיה ובערעור ובבנותיה ובכל הערים אשר על ידי ארנון שלש מאות שנה--ומדוע לא הצלתם בעת ההיא</span> <span class="verse"><a name="27">27</a>כז  ואנכי לא חטאתי לך ואתה עשה אתי רעה להלחם בי  ישפט יהוה השפט היום בין בני ישראל ובין בני עמון</span> <span class="verse"><a name="28">28</a>כח  ולא שמע מלך בני עמון אל דברי יפתח אשר שלח אליו  {פ}</span> <span class="verse"><a name="29">29</a>כט  ותהי על יפתח רוח יהוה ויעבר את הגלעד ואת מנשה ויעבר את מצפה גלעד וממצפה גלעד עבר בני עמון</span> <span class="verse"><a name="30">30</a>ל  וידר יפתח נדר ליהוה ויאמר  אם נתון תתן את בני עמון בידי</span> <span class="verse"><a name="31">31</a>לא  והיה היוצא אשר יצא מדלתי ביתי לקראתי בשובי בשלום מבני עמון--והיה ליהוה והעליתיהו עלה  {פ}</span> <span class="verse"><a name="32">32</a>לב  ויעבר יפתח אל בני עמון להלחם בם ויתנם יהוה בידו</span> <span class="verse"><a name="33">33</a>לג  ויכם מערוער ועד באך מנית עשרים עיר ועד אבל כרמים מכה גדולה מאד ויכנעו בני עמון מפני בני ישראל  {פ}</span> <span class="verse"><a name="34">34</a>לד  ויבא יפתח המצפה אל ביתו והנה בתו יצאת לקראתו בתפים ובמחלות  ורק היא יחידה אין לו ממנו בן או בת</span> <span class="verse"><a name="35">35</a>לה  ויהי כראותו אותה ויקרע את בגדיו ויאמר אהה בתי הכרע הכרעתני ואת היית בעכרי ואנכי פציתי פי אל יהוה ולא אוכל לשוב</span> <span class="verse"><a name="36">36</a>לו  ותאמר אליו אבי פציתה את פיך אל יהוה--עשה לי כאשר יצא מפיך  אחרי אשר עשה לך יהוה נקמות מאיביך--מבני עמון</span> <span class="verse"><a name="37">37</a>לז  ותאמר אל אביה יעשה לי הדבר הזה  הרפה ממני שנים חדשים ואלכה וירדתי על ההרים ואבכה על בתולי אנכי ורעיתי (ורעותי)</span> <span class="verse"><a name="38">38</a>לח  ויאמר לכי וישלח אותה שני חדשים ותלך היא ורעותיה ותבך על בתוליה על ההרים</span> <span class="verse"><a name="39">39</a>לט  ויהי מקץ שנים חדשים ותשב אל אביה ויעש לה את נדרו אשר נדר והיא לא ידעה איש ותהי חק בישראל</span> <span class="verse"><a name="40">40</a>מ  מימים ימימה תלכנה בנות ישראל לתנות לבת יפתח הגלעדי--ארבעת ימים בשנה  {פ}</span> </p></div</div></div></body></html>