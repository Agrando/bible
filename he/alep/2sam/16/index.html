<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2sam/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2sam">2 Samuel</a> &gt <strong>Chapter 16</strong></div><p><span class="verse"><a name="1">1</a>א  ודוד עבר מעט מהראש והנה ציבא נער מפיבשת לקראתו וצמד חמרים חבשים ועליהם מאתים לחם ומאה צמוקים ומאה קיץ--ונבל יין</span> <span class="verse"><a name="2">2</a>ב  ויאמר המלך אל ציבא מה אלה לך ויאמר ציבא החמורים לבית המלך לרכב ולהלחם (והלחם) והקיץ לאכול הנערים והיין לשתות היעף במדבר</span> <span class="verse"><a name="3">3</a>ג  ויאמר המלך ואיה בן אדניך ויאמר ציבא אל המלך הנה יושב בירושלם--כי אמר היום ישיבו לי בית ישראל את ממלכות אבי</span> <span class="verse"><a name="4">4</a>ד  ויאמר המלך לצבא הנה לך כל אשר למפיבשת ויאמר ציבא השתחויתי אמצא חן בעיניך אדני המלך</span> <span class="verse"><a name="5">5</a>ה  ובא המלך דוד עד בחורים והנה משם איש יוצא ממשפחת בית שאול ושמו שמעי בן גרא יצא יצוא ומקלל</span> <span class="verse"><a name="6">6</a>ו  ויסקל באבנים את דוד ואת כל עבדי המלך דוד וכל העם וכל הגברים מימינו ומשמאלו</span> <span class="verse"><a name="7">7</a>ז  וכה אמר שמעי בקללו צא צא איש הדמים ואיש הבליעל</span> <span class="verse"><a name="8">8</a>ח  השיב עליך יהוה כל דמי בית שאול אשר מלכת תחתו ויתן יהוה את המלוכה ביד אבשלום בנך והנך ברעתך כי איש דמים אתה</span> <span class="verse"><a name="9">9</a>ט  ויאמר אבישי בן צרויה אל המלך למה יקלל הכלב המת הזה את אדני המלך אעברה נא ואסירה את ראשו  {ס}</span> <span class="verse"><a name="10">10</a>י  ויאמר המלך מה לי ולכם בני צריה כי (כה) יקלל וכי (כי) יהוה אמר לו קלל את דוד ומי יאמר מדוע עשיתה כן  {ס}</span> <span class="verse"><a name="11">11</a>יא  ויאמר דוד אל אבישי ואל כל עבדיו הנה בני אשר יצא ממעי מבקש את נפשי ואף כי עתה בן הימיני הנחו לו ויקלל--כי אמר לו יהוה</span> <span class="verse"><a name="12">12</a>יב  אולי יראה יהוה בעוני (בעיני) והשיב יהוה לי טובה תחת קללתו היום הזה</span> <span class="verse"><a name="13">13</a>יג  וילך דוד ואנשיו בדרך  {ס}  ושמעי הלך בצלע ההר לעמתו הלוך ויקלל ויסקל באבנים לעמתו ועפר בעפר  {פ}</span> <span class="verse"><a name="14">14</a>יד  ויבא המלך וכל העם אשר אתו עיפים וינפש שם</span> <span class="verse"><a name="15">15</a>טו  ואבשלום וכל העם איש ישראל באו ירושלם ואחיתפל אתו</span> <span class="verse"><a name="16">16</a>טז  ויהי כאשר בא חושי הארכי רעה דוד--אל אבשלום ויאמר חושי אל אבשלום יחי המלך יחי המלך</span> <span class="verse"><a name="17">17</a>יז  ויאמר אבשלום אל חושי זה חסדך את רעך למה לא הלכת את רעך</span> <span class="verse"><a name="18">18</a>יח  ויאמר חושי אל אבשלם לא כי אשר בחר יהוה והעם הזה וכל איש ישראל--לא (לו) אהיה ואתו אשב</span> <span class="verse"><a name="19">19</a>יט  והשנית למי אני אעבד--הלוא לפני בנו  כאשר עבדתי לפני אביך כן אהיה לפניך  {פ}</span> <span class="verse"><a name="20">20</a>כ  ויאמר אבשלום אל אחיתפל  הבו לכם עצה מה נעשה</span> <span class="verse"><a name="21">21</a>כא  ויאמר אחיתפל אל אבשלם בוא אל פלגשי אביך אשר הניח לשמור הבית ושמע כל ישראל כי נבאשת את אביך וחזקו ידי כל אשר אתך</span> <span class="verse"><a name="22">22</a>כב  ויטו לאבשלום האהל על הגג ויבא אבשלום אל פלגשי אביו לעיני כל ישראל</span> <span class="verse"><a name="23">23</a>כג  ועצת אחיתפל אשר יעץ בימים ההם כאשר ישאל    (איש) בדבר האלהים כן כל עצת אחיתפל גם לדוד גם לאבשלם  {ס}</span> </p></div</div></div></body></html>