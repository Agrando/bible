<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2sam/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2sam">2 Samuel</a> &gt <strong>Chapter 18</strong></div><p><span class="verse"><a name="1">1</a>א  ויפקד דוד את העם אשר אתו וישם עליהם שרי אלפים ושרי מאות</span> <span class="verse"><a name="2">2</a>ב  וישלח דוד את העם השלשית ביד יואב והשלשית ביד אבישי בן צרויה אחי יואב והשלשת ביד אתי הגתי  {ס}  ויאמר המלך אל העם יצא אצא גם אני עמכם</span> <span class="verse"><a name="3">3</a>ג  ויאמר העם לא תצא כי אם נס ננוס לא ישימו אלינו לב ואם ימתו חצינו לא ישימו אלינו לב--כי עתה כמנו עשרה אלפים ועתה טוב כי תהיה לנו מעיר לעזיר (לעזור)  {ס}</span> <span class="verse"><a name="4">4</a>ד  ויאמר אליהם המלך אשר ייטב בעיניכם אעשה ויעמד המלך אל יד השער וכל העם יצאו למאות ולאלפים</span> <span class="verse"><a name="5">5</a>ה  ויצו המלך את יואב ואת אבישי ואת אתי לאמר לאט לי לנער לאבשלום וכל העם שמעו בצות המלך את כל השרים--על דבר אבשלום</span> <span class="verse"><a name="6">6</a>ו  ויצא העם השדה לקראת ישראל ותהי המלחמה ביער אפרים</span> <span class="verse"><a name="7">7</a>ז  וינגפו שם עם ישראל לפני עבדי דוד ותהי שם המגפה גדולה ביום ההוא--עשרים אלף</span> <span class="verse"><a name="8">8</a>ח  ותהי שם המלחמה נפצות (נפוצת) על פני כל הארץ וירב היער לאכל בעם מאשר אכלה החרב ביום ההוא</span> <span class="verse"><a name="9">9</a>ט  ויקרא אבשלום לפני עבדי דוד ואבשלום רכב על הפרד ויבא הפרד תחת שובך האלה הגדולה ויחזק ראשו באלה ויתן בין השמים ובין הארץ והפרד אשר תחתיו עבר</span> <span class="verse"><a name="10">10</a>י  וירא איש אחד ויגד ליואב ויאמר הנה ראיתי את אבשלם תלוי באלה</span> <span class="verse"><a name="11">11</a>יא  ויאמר יואב לאיש המגיד לו והנה ראית ומדוע לא הכיתו שם ארצה ועלי לתת לך עשרה כסף וחגרה אחת</span> <span class="verse"><a name="12">12</a>יב  ויאמר האיש אל יואב ולא (ולוא) אנכי שקל על כפי אלף כסף לא אשלח ידי אל בן המלך  כי באזנינו צוה המלך אתך ואת אבישי ואת אתי לאמר שמרו מי בנער באבשלום</span> <span class="verse"><a name="13">13</a>יג  או עשיתי בנפשו (בנפשי) שקר וכל דבר לא יכחד מן המלך ואתה תתיצב מנגד</span> <span class="verse"><a name="14">14</a>יד  ויאמר יואב לא כן אחילה לפניך ויקח שלשה שבטים בכפו ויתקעם בלב אבשלום--עודנו חי בלב האלה</span> <span class="verse"><a name="15">15</a>טו  ויסבו עשרה נערים נשאי כלי יואב ויכו את אבשלום וימתהו</span> <span class="verse"><a name="16">16</a>טז  ויתקע יואב בשפר וישב העם מרדף אחרי ישראל  כי חשך יואב את העם</span> <span class="verse"><a name="17">17</a>יז  ויקחו את אבשלום וישלכו אתו ביער אל הפחת הגדול ויצבו עליו גל אבנים גדול מאד וכל ישראל--נסו איש לאהלו</span> <span class="verse"><a name="18">18</a>יח  ואבשלם לקח ויצב לו בחיו את מצבת אשר בעמק המלך--כי אמר אין לי בן בעבור הזכיר שמי ויקרא למצבת על שמו ויקרא לה יד אבשלום עד היום הזה  {ס}</span> <span class="verse"><a name="19">19</a>יט  ואחימעץ בן צדוק אמר ארוצה נא ואבשרה את המלך  כי שפטו יהוה מיד איביו</span> <span class="verse"><a name="20">20</a>כ  ויאמר לו יואב לא איש בשרה אתה היום הזה ובשרת ביום אחר והיום הזה לא תבשר כי על    (כן) בן המלך מת</span> <span class="verse"><a name="21">21</a>כא  ויאמר יואב לכושי לך הגד למלך אשר ראיתה וישתחו כושי ליואב וירץ</span> <span class="verse"><a name="22">22</a>כב  ויסף עוד אחימעץ בן צדוק ויאמר אל יואב ויהי מה ארצה נא גם אני אחרי הכושי ויאמר יואב למה זה אתה רץ בני ולכה אין בשורה מצאת</span> <span class="verse"><a name="23">23</a>כג  ויהי מה ארוץ ויאמר לו רוץ וירץ אחימעץ דרך הככר ויעבר את הכושי</span> <span class="verse"><a name="24">24</a>כד  ודוד יושב בין שני השערים וילך הצפה אל גג השער אל החומה וישא את עיניו וירא והנה איש רץ לבדו</span> <span class="verse"><a name="25">25</a>כה  ויקרא הצפה ויגד למלך ויאמר המלך אם לבדו בשורה בפיו וילך הלוך וקרב</span> <span class="verse"><a name="26">26</a>כו  וירא הצפה איש אחר רץ ויקרא הצפה אל השער ויאמר הנה איש רץ לבדו ויאמר המלך גם זה מבשר</span> <span class="verse"><a name="27">27</a>כז  ויאמר הצפה אני ראה את מרוצת הראשון כמרצת אחימעץ בן צדוק ויאמר המלך איש טוב זה ואל בשורה טובה יבוא</span> <span class="verse"><a name="28">28</a>כח  ויקרא אחימעץ ויאמר אל המלך שלום וישתחו למלך לאפיו ארצה  {ס}  ויאמר ברוך יהוה אלהיך אשר סגר את האנשים אשר נשאו את ידם באדני המלך  {ס}</span> <span class="verse"><a name="29">29</a>כט  ויאמר המלך שלום לנער לאבשלום ויאמר אחימעץ ראיתי ההמון הגדול לשלח את עבד המלך יואב ואת עבדך ולא ידעתי מה</span> <span class="verse"><a name="30">30</a>ל  ויאמר המלך סב התיצב כה ויסב ויעמד</span> <span class="verse"><a name="31">31</a>לא  והנה הכושי בא ויאמר הכושי יתבשר אדני המלך--כי שפטך יהוה היום מיד כל הקמים עליך  {ס}</span> <span class="verse"><a name="32">32</a>לב  ויאמר המלך אל הכושי השלום לנער לאבשלום ויאמר הכושי יהיו כנער איבי אדני המלך וכל אשר קמו עליך לרעה  {ס}</span> </p></div</div></div></body></html>