<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2sam/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2sam">2 Samuel</a> &gt <strong>Chapter 5</strong></div><p><span class="verse"><a name="1">1</a>א  ויבאו כל שבטי ישראל אל דוד--חברונה ויאמרו לאמר הננו עצמך ובשרך אנחנו</span> <span class="verse"><a name="2">2</a>ב  גם אתמול גם שלשום בהיות שאול מלך עלינו אתה הייתה מוציא (המוציא) והמבי את ישראל ויאמר יהוה לך אתה תרעה את עמי את ישראל ואתה תהיה לנגיד על ישראל</span> <span class="verse"><a name="3">3</a>ג  ויבאו כל זקני ישראל אל המלך חברונה ויכרת להם המלך דוד ברית בחברון לפני יהוה וימשחו את דוד למלך על ישראל  {ס}</span> <span class="verse"><a name="4">4</a>ד  בן שלשים שנה דוד במלכו ארבעים שנה מלך</span> <span class="verse"><a name="5">5</a>ה  בחברון מלך על יהודה שבע שנים וששה חדשים ובירושלם מלך שלשים ושלש שנה על כל ישראל ויהודה</span> <span class="verse"><a name="6">6</a>ו  וילך המלך ואנשיו ירושלם אל היבסי יושב הארץ ויאמר לדוד לאמר לא תבוא הנה כי אם הסירך העורים והפסחים לאמר לא יבוא דוד הנה</span> <span class="verse"><a name="7">7</a>ז  וילכד דוד את מצדת ציון--היא עיר דוד</span> <span class="verse"><a name="8">8</a>ח  ויאמר דוד ביום ההוא כל מכה יבסי ויגע בצנור ואת הפסחים ואת העורים שנאו (שנואי) נפש דוד על כן יאמרו עור ופסח לא יבוא אל הבית</span> <span class="verse"><a name="9">9</a>ט  וישב דוד במצדה ויקרא לה עיר דוד ויבן דוד סביב מן המלוא וביתה</span> <span class="verse"><a name="10">10</a>י  וילך דוד הלוך וגדול ויהוה אלהי צבאות עמו  {פ}</span> <span class="verse"><a name="11">11</a>יא  וישלח חירם מלך צר מלאכים אל דוד ועצי ארזים וחרשי עץ וחרשי אבן קיר ויבנו בית לדוד</span> <span class="verse"><a name="12">12</a>יב  וידע דוד כי הכינו יהוה למלך על ישראל וכי נשא ממלכתו בעבור עמו ישראל  {ס}</span> <span class="verse"><a name="13">13</a>יג  ויקח דוד עוד פלגשים ונשים מירושלם אחרי באו מחברון ויולדו עוד לדוד בנים ובנות</span> <span class="verse"><a name="14">14</a>יד  ואלה שמות הילדים לו--בירושלם  שמוע ושובב ונתן ושלמה</span> <span class="verse"><a name="15">15</a>טו  ויבחר ואלישוע ונפג ויפיע</span> <span class="verse"><a name="16">16</a>טז  ואלישמע ואלידע ואליפלט  {פ}</span> <span class="verse"><a name="17">17</a>יז  וישמעו פלשתים כי משחו את דוד למלך על ישראל ויעלו כל פלשתים לבקש את דוד וישמע דוד וירד אל המצודה</span> <span class="verse"><a name="18">18</a>יח  ופלשתים באו וינטשו בעמק רפאים</span> <span class="verse"><a name="19">19</a>יט  וישאל דוד ביהוה לאמר האעלה אל פלשתים התתנם בידי  {פ} br   br ויאמר יהוה אל דוד עלה כי נתן אתן את הפלשתים בידך</span> <span class="verse"><a name="20">20</a>כ  ויבא דוד בבעל פרצים ויכם שם דוד ויאמר פרץ יהוה את איבי לפני כפרץ מים על כן קרא שם המקום ההוא--בעל פרצים</span> <span class="verse"><a name="21">21</a>כא  ויעזבו שם את עצביהם וישאם דוד ואנשיו  {פ}</span> <span class="verse"><a name="22">22</a>כב  ויספו עוד פלשתים לעלות וינטשו בעמק רפאים</span> <span class="verse"><a name="23">23</a>כג  וישאל דוד ביהוה ויאמר לא תעלה הסב אל אחריהם ובאת להם ממול בכאים</span> <span class="verse"><a name="24">24</a>כד  ויהי בשמעך (כשמעך) את קול צעדה בראשי הבכאים--אז תחרץ  כי אז יצא יהוה לפניך להכות במחנה פלשתים</span> <span class="verse"><a name="25">25</a>כה  ויעש דוד כן כאשר צוהו יהוה ויך את פלשתים מגבע עד באך גזר  {פ}</span> </p></div</div></div></body></html>