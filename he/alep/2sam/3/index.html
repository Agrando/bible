<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2sam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2sam">2 Samuel</a> &gt <strong>Chapter 3</strong></div><p><span class="verse"><a name="1">1</a>א  ותהי המלחמה ארכה בין בית שאול ובין בית דוד ודוד הלך וחזק ובית שאול הלכים ודלים  {ס}</span> <span class="verse"><a name="2">2</a>ב  וילדו (ויולדו) לדוד בנים בחברון ויהי בכורו אמנון לאחינעם היזרעאלת</span> <span class="verse"><a name="3">3</a>ג  ומשנהו כלאב לאביגל (לאביגיל) אשת נבל הכרמלי והשלשי אבשלום בן מעכה בת תלמי מלך גשור</span> <span class="verse"><a name="4">4</a>ד  והרביעי אדניה בן חגית והחמישי שפטיה בן אביטל</span> <span class="verse"><a name="5">5</a>ה  והששי יתרעם לעגלה אשת דוד אלה ילדו לדוד בחברון  {פ}</span> <span class="verse"><a name="6">6</a>ו  ויהי בהיות המלחמה בין בית שאול ובין בית דוד ואבנר היה מתחזק בבית שאול</span> <span class="verse"><a name="7">7</a>ז  ולשאול פלגש ושמה רצפה בת איה ויאמר אל אבנר מדוע באתה אל פילגש אבי</span> <span class="verse"><a name="8">8</a>ח  ויחר לאבנר מאד על דברי איש בשת ויאמר הראש כלב אנכי אשר ליהודה היום אעשה חסד עם בית שאול אביך אל אחיו ואל מרעהו ולא המציתך ביד דוד ותפקד עלי עון האשה היום  {ס}</span> <span class="verse"><a name="9">9</a>ט  כה יעשה אלהים לאבנר וכה יסיף לו  כי כאשר נשבע יהוה לדוד--כי כן אעשה לו</span> <span class="verse"><a name="10">10</a>י  להעביר הממלכה מבית שאול ולהקים את כסא דוד על ישראל ועל יהודה--מדן ועד באר שבע</span> <span class="verse"><a name="11">11</a>יא  ולא יכל עוד להשיב את אבנר דבר מיראתו אתו  {ס}</span> <span class="verse"><a name="12">12</a>יב  וישלח אבנר מלאכים אל דוד תחתו לאמר למי ארץ  לאמר כרתה בריתך אתי והנה ידי עמך להסב אליך את כל ישראל</span> <span class="verse"><a name="13">13</a>יג  ויאמר טוב--אני אכרת אתך ברית  אך דבר אחד אנכי שאל מאתך לאמר לא תראה את פני--כי אם לפני הביאך את מיכל בת שאול בבאך לראות את פני  {ס}</span> <span class="verse"><a name="14">14</a>יד  וישלח דוד מלאכים אל איש בשת בן שאול לאמר  תנה את אשתי את מיכל אשר ארשתי לי במאה ערלות פלשתים</span> <span class="verse"><a name="15">15</a>טו  וישלח איש בשת ויקחה מעם איש--מעם פלטיאל בן לוש (ליש)</span> <span class="verse"><a name="16">16</a>טז  וילך אתה אישה הלוך ובכה אחריה--עד בחרים ויאמר אליו אבנר לך שוב וישב</span> <span class="verse"><a name="17">17</a>יז  ודבר אבנר היה עם זקני ישראל לאמר  גם תמול גם שלשם הייתם מבקשים את דוד למלך עליכם</span> <span class="verse"><a name="18">18</a>יח  ועתה עשו  כי יהוה אמר אל דוד לאמר ביד דוד עבדי הושיע את עמי ישראל מיד פלשתים ומיד כל איביהם</span> <span class="verse"><a name="19">19</a>יט  וידבר גם אבנר באזני בנימין וילך גם אבנר לדבר באזני דוד בחברון את כל אשר טוב בעיני ישראל ובעיני כל בית בנימן</span> <span class="verse"><a name="20">20</a>כ  ויבא אבנר אל דוד חברון ואתו עשרים אנשים ויעש דוד לאבנר ולאנשים אשר אתו משתה</span> <span class="verse"><a name="21">21</a>כא  ויאמר אבנר אל דוד אקומה ואלכה ואקבצה אל אדני המלך את כל ישראל ויכרתו אתך ברית ומלכת בכל אשר תאוה נפשך וישלח דוד את אבנר וילך בשלום</span> <span class="verse"><a name="22">22</a>כב  והנה עבדי דוד ויואב בא מהגדוד ושלל רב עמם הביאו ואבנר איננו עם דוד בחברון--כי שלחו וילך בשלום</span> <span class="verse"><a name="23">23</a>כג  ויואב וכל הצבא אשר אתו באו ויגדו ליואב לאמר בא אבנר בן נר אל המלך וישלחהו וילך בשלום</span> <span class="verse"><a name="24">24</a>כד  ויבא יואב אל המלך ויאמר מה עשיתה  הנה בא אבנר אליך למה זה שלחתו וילך הלוך</span> <span class="verse"><a name="25">25</a>כה  ידעת את אבנר בן נר כי לפתתך בא ולדעת את מוצאך ואת מבואך (מובאך) ולדעת את כל אשר אתה עשה</span> <span class="verse"><a name="26">26</a>כו  ויצא יואב מעם דוד וישלח מלאכים אחרי אבנר וישבו אתו מבור הסרה ודוד לא ידע</span> <span class="verse"><a name="27">27</a>כז  וישב אבנר חברון ויטהו יואב אל תוך השער לדבר אתו בשלי ויכהו שם החמש--וימת בדם עשהאל אחיו</span> <span class="verse"><a name="28">28</a>כח  וישמע דוד מאחרי כן ויאמר נקי אנכי וממלכתי מעם יהוה עד עולם--מדמי אבנר בן נר</span> <span class="verse"><a name="29">29</a>כט  יחלו על ראש יואב ואל כל בית אביו ואל יכרת מבית יואב זב ומצרע ומחזיק בפלך ונפל בחרב--וחסר לחם</span> <span class="verse"><a name="30">30</a>ל  ויואב ואבישי אחיו הרגו לאבנר  על אשר המית את עשהאל אחיהם בגבעון--במלחמה  {ס}</span> <span class="verse"><a name="31">31</a>לא  ויאמר דוד אל יואב ואל כל העם אשר אתו קרעו בגדיכם וחגרו שקים וספדו לפני אבנר והמלך דוד הלך אחרי המטה</span> <span class="verse"><a name="32">32</a>לב  ויקברו את אבנר בחברון וישא המלך את קולו ויבך אל קבר אבנר ויבכו כל העם  {ס}</span> <span class="verse"><a name="33">33</a>לג  ויקנן המלך אל אבנר ויאמר  הכמות נבל ימות אבנר</span> <span class="verse"><a name="34">34</a>לד  ידך לא אסרות ורגליך לא לנחשתים הגשו כנפול לפני בני עולה נפלת ויספו כל העם לבכות עליו</span> <span class="verse"><a name="35">35</a>לה  ויבא כל העם להברות את דוד לחם--בעוד היום וישבע דוד לאמר כה יעשה לי אלהים וכה יסיף כי אם לפני בוא השמש אטעם לחם או כל מאומה</span> <span class="verse"><a name="36">36</a>לו  וכל העם הכירו וייטב בעיניהם ככל אשר עשה המלך בעיני כל העם טוב</span> <span class="verse"><a name="37">37</a>לז  וידעו כל העם וכל ישראל ביום ההוא  כי לא היתה מהמלך להמית את אבנר בן נר  {ס}</span> <span class="verse"><a name="38">38</a>לח  ויאמר המלך אל עבדיו  הלוא תדעו--כי שר וגדול נפל היום הזה בישראל</span> <span class="verse"><a name="39">39</a>לט  ואנכי היום רך ומשוח מלך והאנשים האלה בני צרויה קשים ממני  ישלם יהוה לעשה הרעה כרעתו  {פ}</span> </p></div</div></div></body></html>