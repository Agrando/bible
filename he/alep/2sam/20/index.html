<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2sam/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2sam">2 Samuel</a> &gt <strong>Chapter 20</strong></div><p><span class="verse"><a name="1">1</a>א  ושם נקרא איש בליעל ושמו שבע בן בכרי--איש ימיני ויתקע בשפר ויאמר אין לנו חלק בדוד ולא נחלה לנו בבן ישי--איש לאהליו ישראל</span> <span class="verse"><a name="2">2</a>ב  ויעל כל איש ישראל מאחרי דוד אחרי שבע בן בכרי ואיש יהודה דבקו במלכם מן הירדן ועד ירושלם</span> <span class="verse"><a name="3">3</a>ג  ויבא דוד אל ביתו ירושלם ויקח המלך את עשר נשים פלגשים אשר הניח לשמר הבית ויתנם בית משמרת ויכלכלם ואליהם לא בא ותהיינה צררות עד יום מתן אלמנות חיות  {ס}</span> <span class="verse"><a name="4">4</a>ד  ויאמר המלך אל עמשא הזעק לי את איש יהודה שלשת ימים ואתה פה עמד</span> <span class="verse"><a name="5">5</a>ה  וילך עמשא להזעיק את יהודה וייחר (ויוחר) מן המועד אשר יעדו  {ס}</span> <span class="verse"><a name="6">6</a>ו  ויאמר דוד אל אבישי עתה ירע לנו שבע בן בכרי מן אבשלום אתה קח את עבדי אדניך ורדף אחריו--פן מצא לו ערים בצרות והציל עיננו</span> <span class="verse"><a name="7">7</a>ז  ויצאו אחריו אנשי יואב והכרתי והפלתי וכל הגברים ויצאו מירושלם לרדף אחרי שבע בן בכרי</span> <span class="verse"><a name="8">8</a>ח  הם עם האבן הגדולה אשר בגבעון ועמשא בא לפניהם ויואב חגור מדו לבשו ועלו חגור חרב מצמדת על מתניו בתערה והוא יצא ותפל  {ס}</span> <span class="verse"><a name="9">9</a>ט  ויאמר יואב לעמשא השלום אתה אחי ותחז יד ימין יואב בזקן עמשא--לנשק לו</span> <span class="verse"><a name="10">10</a>י  ועמשא לא נשמר בחרב אשר ביד יואב ויכהו בה אל החמש וישפך מעיו ארצה ולא שנה לו--וימת ויואב ואבישי אחיו רדף אחרי שבע בן בכרי</span> <span class="verse"><a name="11">11</a>יא  ואיש עמד עליו מנערי יואב ויאמר מי אשר חפץ ביואב ומי אשר לדוד--אחרי יואב</span> <span class="verse"><a name="12">12</a>יב  ועמשא מתגלל בדם בתוך המסלה וירא האיש כי עמד כל העם ויסב את עמשא מן המסלה השדה וישלך עליו בגד כאשר ראה כל הבא עליו ועמד</span> <span class="verse"><a name="13">13</a>יג  כאשר הגה מן המסלה--עבר כל איש אחרי יואב לרדף אחרי שבע בן בכרי</span> <span class="verse"><a name="14">14</a>יד  ויעבר בכל שבטי ישראל אבלה ובית מעכה--וכל הברים  {ס}  ויקלהו (ויקהלו) ויבאו אף אחריו</span> <span class="verse"><a name="15">15</a>טו  ויבאו ויצרו עליו באבלה בית המעכה וישפכו סללה אל העיר ותעמד בחל וכל העם אשר את יואב משחיתם להפיל החומה</span> <span class="verse"><a name="16">16</a>טז  ותקרא אשה חכמה מן העיר שמעו שמעו אמרו נא אל יואב קרב עד הנה ואדברה אליך</span> <span class="verse"><a name="17">17</a>יז  ויקרב אליה ותאמר האשה האתה יואב ויאמר אני ותאמר לו שמע דברי אמתך ויאמר שמע אנכי</span> <span class="verse"><a name="18">18</a>יח  ותאמר לאמר  דבר ידברו בראשנה לאמר שאול ישאלו באבל וכן התמו</span> <span class="verse"><a name="19">19</a>יט  אנכי שלמי אמוני ישראל אתה מבקש להמית עיר ואם בישראל--למה תבלע נחלת יהוה  {פ}</span> <span class="verse"><a name="20">20</a>כ  ויען יואב ויאמר  חלילה חלילה לי אם אבלע ואם אשחית</span> <span class="verse"><a name="21">21</a>כא  לא כן הדבר כי איש מהר אפרים שבע בן בכרי שמו נשא ידו במלך בדוד--תנו אתו לבדו ואלכה מעל העיר ותאמר האשה אל יואב הנה ראשו משלך אליך בעד החומה</span> <span class="verse"><a name="22">22</a>כב  ותבוא האשה אל כל העם בחכמתה ויכרתו את ראש שבע בן בכרי וישלכו אל יואב ויתקע בשפר ויפצו מעל העיר איש לאהליו ויואב שב ירושלם אל המלך  {ס}</span> <span class="verse"><a name="23">23</a>כג  ויואב אל כל הצבא ישראל ובניה בן יהוידע על הכרי (הכרתי) ועל הפלתי</span> <span class="verse"><a name="24">24</a>כד  ואדרם על המס ויהושפט בן אחילוד המזכיר</span> <span class="verse"><a name="25">25</a>כה  ושיא (ושוא) ספר וצדוק ואביתר כהנים</span> <span class="verse"><a name="26">26</a>כו  וגם עירא היארי היה כהן לדוד  {ס}</span> </p></div</div></div></body></html>