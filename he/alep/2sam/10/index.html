<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2sam/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2sam">2 Samuel</a> &gt <strong>Chapter 10</strong></div><p><span class="verse"><a name="1">1</a>א  ויהי אחרי כן וימת מלך בני עמון וימלך חנון בנו תחתיו</span> <span class="verse"><a name="2">2</a>ב  ויאמר דוד אעשה חסד עם חנון בן נחש כאשר עשה אביו עמדי חסד וישלח דוד לנחמו ביד עבדיו אל אביו ויבאו עבדי דוד ארץ בני עמון</span> <span class="verse"><a name="3">3</a>ג  ויאמרו שרי בני עמון אל חנון אדניהם המכבד דוד את אביך בעיניך--כי שלח לך מנחמים הלוא בעבור חקר את העיר ולרגלה ולהפכה שלח דוד את עבדיו אליך</span> <span class="verse"><a name="4">4</a>ד  ויקח חנון את עבדי דוד ויגלח את חצי זקנם ויכרת את מדויהם בחצי עד שתותיהם וישלחם</span> <span class="verse"><a name="5">5</a>ה  ויגדו לדוד וישלח לקראתם כי היו האנשים נכלמים מאד ויאמר המלך שבו בירחו עד יצמח זקנכם ושבתם</span> <span class="verse"><a name="6">6</a>ו  ויראו בני עמון כי נבאשו בדוד וישלחו בני עמון וישכרו את ארם בית רחוב ואת ארם צובא עשרים אלף רגלי ואת מלך מעכה אלף איש ואיש טוב שנים עשר אלף איש</span> <span class="verse"><a name="7">7</a>ז  וישמע דוד וישלח את יואב ואת כל הצבא הגברים</span> <span class="verse"><a name="8">8</a>ח  ויצאו בני עמון ויערכו מלחמה פתח השער וארם צובא ורחוב ואיש טוב ומעכה לבדם בשדה</span> <span class="verse"><a name="9">9</a>ט  וירא יואב כי היתה אליו פני המלחמה מפנים ומאחור ויבחר מכל בחורי בישראל (ישראל) ויערך לקראת ארם</span> <span class="verse"><a name="10">10</a>י  ואת יתר העם נתן ביד אבשי אחיו ויערך לקראת בני עמון</span> <span class="verse"><a name="11">11</a>יא  ויאמר אם תחזק ארם ממני--והיתה לי לישועה ואם בני עמון יחזקו ממך והלכתי להושיע לך</span> <span class="verse"><a name="12">12</a>יב  חזק ונתחזק בעד עמנו ובעד ערי אלהינו ויהוה יעשה הטוב בעיניו</span> <span class="verse"><a name="13">13</a>יג  ויגש יואב והעם אשר עמו למלחמה בארם וינסו מפניו</span> <span class="verse"><a name="14">14</a>יד  ובני עמון ראו כי נס ארם וינסו מפני אבישי ויבאו העיר וישב יואב מעל בני עמון ויבא ירושלם</span> <span class="verse"><a name="15">15</a>טו  וירא ארם כי נגף לפני ישראל ויאספו יחד</span> <span class="verse"><a name="16">16</a>טז  וישלח הדדעזר ויצא את ארם אשר מעבר הנהר ויבאו חילם ושובך שר צבא הדדעזר לפניהם  {ס}</span> <span class="verse"><a name="17">17</a>יז  ויגד לדוד ויאסף את כל ישראל ויעבר את הירדן ויבא חלאמה ויערכו ארם לקראת דוד וילחמו עמו</span> <span class="verse"><a name="18">18</a>יח  וינס ארם מפני ישראל ויהרג דוד מארם שבע מאות רכב וארבעים אלף פרשים ואת שובך שר צבאו הכה וימת שם</span> <span class="verse"><a name="19">19</a>יט  ויראו כל המלכים עבדי הדדעזר כי נגפו לפני ישראל וישלמו את ישראל ויעבדום ויראו ארם להושיע עוד את בני עמון  {פ}</span> </p></div</div></div></body></html>