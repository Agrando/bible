<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/joel/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/joel">Joel</a> &gt <strong>Chapter 1</strong></div><p><span class="verse"><a name="1">1</a>א  דבר יהוה אשר היה אל יואל בן פתואל</span> <span class="verse"><a name="2">2</a>ב  שמעו זאת הזקנים והאזינו כל יושבי הארץ ההיתה זאת בימיכם ואם בימי אבתיכם</span> <span class="verse"><a name="3">3</a>ג  עליה לבניכם ספרו ובניכם לבניהם ובניהם לדור אחר</span> <span class="verse"><a name="4">4</a>ד  יתר הגזם אכל הארבה ויתר הארבה אכל הילק ויתר הילק אכל החסיל</span> <span class="verse"><a name="5">5</a>ה  הקיצו שכורים ובכו והיללו כל שתי יין על עסיס כי נכרת מפיכם</span> <span class="verse"><a name="6">6</a>ו  כי גוי עלה על ארצי עצום ואין מספר שניו שני אריה ומתלעות לביא לו</span> <span class="verse"><a name="7">7</a>ז  שם גפני לשמה ותאנתי לקצפה חשף חשפה והשליך הלבינו שריגיה</span> <span class="verse"><a name="8">8</a>ח  אלי כבתולה חגרת שק על בעל נעוריה</span> <span class="verse"><a name="9">9</a>ט  הכרת מנחה ונסך מבית יהוה אבלו הכהנים משרתי יהוה</span> <span class="verse"><a name="10">10</a>י  שדד שדה אבלה אדמה  כי שדד דגן הוביש תירוש אמלל יצהר</span> <span class="verse"><a name="11">11</a>יא  הבישו אכרים הילילו כרמים על חטה ועל שערה  כי אבד קציר שדה</span> <span class="verse"><a name="12">12</a>יב  הגפן הובישה והתאנה אמללה רמון גם תמר ותפוח כל עצי השדה יבשו--כי הביש ששון מן בני אדם  {ס}</span> <span class="verse"><a name="13">13</a>יג  חגרו וספדו הכהנים הילילו משרתי מזבח--באו לינו בשקים משרתי אלהי  כי נמנע מבית אלהיכם מנחה ונסך</span> <span class="verse"><a name="14">14</a>יד  קדשו צום קראו עצרה--אספו זקנים כל ישבי הארץ בית יהוה אלהיכם וזעקו אל יהוה</span> <span class="verse"><a name="15">15</a>טו  אהה ליום  כי קרוב יום יהוה וכשד משדי יבוא</span> <span class="verse"><a name="16">16</a>טז  הלוא נגד עינינו אכל נכרת מבית אלהינו שמחה וגיל</span> <span class="verse"><a name="17">17</a>יז  עבשו פרדות תחת מגרפתיהם--נשמו אצרות נהרסו ממגרות  כי הביש דגן</span> <span class="verse"><a name="18">18</a>יח  מה נאנחה בהמה נבכו עדרי בקר--כי אין מרעה להם גם עדרי הצאן נאשמו</span> <span class="verse"><a name="19">19</a>יט  אליך יהוה אקרא  כי אש אכלה נאות מדבר ולהבה להטה כל עצי השדה</span> <span class="verse"><a name="20">20</a>כ  גם בהמות שדה תערוג אליך  כי יבשו אפיקי מים ואש אכלה נאות המדבר  {ס}</span> </p></div</div></div></body></html>