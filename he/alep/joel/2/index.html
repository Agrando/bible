<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/joel/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/joel">Joel</a> &gt <strong>Chapter 2</strong></div><p><span class="verse"><a name="1">1</a>א  תקעו שופר בציון והריעו בהר קדשי--ירגזו כל ישבי הארץ  כי בא יום יהוה כי קרוב</span> <span class="verse"><a name="2">2</a>ב  יום חשך ואפלה יום ענן וערפל כשחר פרש על ההרים עם רב ועצום--כמהו לא נהיה מן העולם ואחריו לא יוסף עד שני דור ודור</span> <span class="verse"><a name="3">3</a>ג  לפניו אכלה אש ואחריו תלהט להבה כגן עדן הארץ לפניו ואחריו מדבר שממה וגם פליטה לא היתה לו</span> <span class="verse"><a name="4">4</a>ד  כמראה סוסים מראהו וכפרשים כן ירוצון</span> <span class="verse"><a name="5">5</a>ה  כקול מרכבות על ראשי ההרים ירקדון--כקול להב אש אכלה קש כעם עצום ערוך מלחמה</span> <span class="verse"><a name="6">6</a>ו  מפניו יחילו עמים כל פנים קבצו פארור</span> <span class="verse"><a name="7">7</a>ז  כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם</span> <span class="verse"><a name="8">8</a>ח  ואיש אחיו לא ידחקון גבר במסלתו ילכון ובעד השלח יפלו לא יבצעו</span> <span class="verse"><a name="9">9</a>ט  בעיר ישקו בחומה ירצון--בבתים יעלו בעד החלונים יבאו כגנב</span> <span class="verse"><a name="10">10</a>י  לפניו רגזה ארץ רעשו שמים שמש וירח קדרו וכוכבים אספו נגהם</span> <span class="verse"><a name="11">11</a>יא  ויהוה נתן קולו לפני חילו--כי רב מאד מחנהו כי עצום עשה דברו  כי גדול יום יהוה ונורא מאד ומי יכילנו</span> <span class="verse"><a name="12">12</a>יב  וגם עתה נאם יהוה שבו עדי בכל לבבכם ובצום ובבכי ובמספד</span> <span class="verse"><a name="13">13</a>יג  וקרעו לבבכם ואל בגדיכם ושובו אל יהוה אלהיכם  כי חנון ורחום הוא--ארך אפים ורב חסד ונחם על הרעה</span> <span class="verse"><a name="14">14</a>יד  מי יודע ישוב ונחם והשאיר אחריו ברכה--מנחה ונסך ליהוה אלהיכם  {פ}</span> <span class="verse"><a name="15">15</a>טו  תקעו שופר בציון קדשו צום קראו עצרה</span> <span class="verse"><a name="16">16</a>טז  אספו עם קדשו קהל קבצו זקנים--אספו עוללים וינקי שדים  יצא חתן מחדרו וכלה מחפתה</span> <span class="verse"><a name="17">17</a>יז  בין האולם ולמזבח יבכו הכהנים משרתי יהוה ויאמרו חוסה יהוה על עמך ואל תתן נחלתך לחרפה למשל בם גוים--למה יאמרו בעמים איה אלהיהם</span> <span class="verse"><a name="18">18</a>יח  ויקנא יהוה לארצו ויחמל על עמו</span> <span class="verse"><a name="19">19</a>יט  ויען יהוה ויאמר לעמו הנני שלח לכם את הדגן והתירוש והיצהר ושבעתם אתו ולא אתן אתכם עוד חרפה בגוים</span> <span class="verse"><a name="20">20</a>כ  ואת הצפוני ארחיק מעליכם והדחתיו אל ארץ ציה ושממה--את פניו אל הים הקדמני וספו אל הים האחרון ועלה באשו ותעל צחנתו--כי הגדיל לעשות</span> <span class="verse"><a name="21">21</a>כא  אל תיראי אדמה גילי ושמחי כי הגדיל יהוה לעשות</span> <span class="verse"><a name="22">22</a>כב  אל תיראו בהמות שדי כי דשאו נאות מדבר  כי עץ נשא פריו תאנה וגפן נתנו חילם</span> <span class="verse"><a name="23">23</a>כג  ובני ציון גילו ושמחו ביהוה אלהיכם כי נתן לכם את המורה לצדקה ויורד לכם גשם מורה ומלקוש--בראשון</span> <span class="verse"><a name="24">24</a>כד  ומלאו הגרנות בר והשיקו היקבים תירוש ויצהר</span> <span class="verse"><a name="25">25</a>כה  ושלמתי לכם את השנים אשר אכל הארבה הילק והחסיל והגזם  חילי הגדול אשר שלחתי בכם</span> <span class="verse"><a name="26">26</a>כו  ואכלתם אכול ושבוע והללתם את שם יהוה אלהיכם אשר עשה עמכם להפליא ולא יבשו עמי לעולם</span> <span class="verse"><a name="27">27</a>כז  וידעתם כי בקרב ישראל אני ואני יהוה אלהיכם ואין עוד ולא יבשו עמי לעולם  {פ}</span> </p></div</div></div></body></html>