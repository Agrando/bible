<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/esth/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/esth">Esther</a> &gt <strong>Chapter 4</strong></div><p><span class="verse"><a name="1">1</a>א  ומרדכי ידע את כל אשר נעשה ויקרע מרדכי את בגדיו וילבש שק ואפר ויצא בתוך העיר ויזעק זעקה גדולה ומרה</span> <span class="verse"><a name="2">2</a>ב  ויבוא עד לפני שער המלך  כי אין לבוא אל שער המלך בלבוש שק</span> <span class="verse"><a name="3">3</a>ג  ובכל מדינה ומדינה מקום אשר דבר המלך ודתו מגיע--אבל גדול ליהודים וצום ובכי ומספד שק ואפר יצע לרבים</span> <span class="verse"><a name="4">4</a>ד  ותבואינה (ותבואנה) נערות אסתר וסריסיה ויגידו לה ותתחלחל המלכה מאד ותשלח בגדים להלביש את מרדכי ולהסיר שקו מעליו--ולא קבל</span> <span class="verse"><a name="5">5</a>ה  ותקרא אסתר להתך מסריסי המלך אשר העמיד לפניה ותצוהו על מרדכי--לדעת מה זה ועל מה זה</span> <span class="verse"><a name="6">6</a>ו  ויצא התך אל מרדכי--אל רחוב העיר אשר לפני שער המלך</span> <span class="verse"><a name="7">7</a>ז  ויגד לו מרדכי את כל אשר קרהו ואת פרשת הכסף אשר אמר המן לשקול על גנזי המלך ביהודיים (ביהודים)--לאבדם</span> <span class="verse"><a name="8">8</a>ח  ואת פתשגן כתב הדת אשר נתן בשושן להשמידם נתן לו--להראות את אסתר ולהגיד לה ולצוות עליה לבוא אל המלך להתחנן לו ולבקש מלפניו--על עמה</span> <span class="verse"><a name="9">9</a>ט  ויבוא התך ויגד לאסתר את דברי מרדכי</span> <span class="verse"><a name="10">10</a>י  ותאמר אסתר להתך ותצוהו אל מרדכי</span> <span class="verse"><a name="11">11</a>יא  כל עבדי המלך ועם מדינות המלך ידעים אשר כל איש ואשה אשר יבוא אל המלך אל החצר הפנימית אשר לא יקרא אחת דתו להמית לבד מאשר יושיט לו המלך את שרביט הזהב וחיה ואני לא נקראתי לבוא אל המלך--זה שלושים יום</span> <span class="verse"><a name="12">12</a>יב  ויגידו למרדכי את דברי אסתר</span> <span class="verse"><a name="13">13</a>יג  ויאמר מרדכי להשיב אל אסתר  אל תדמי בנפשך להמלט בית המלך מכל היהודים</span> <span class="verse"><a name="14">14</a>יד  כי אם החרש תחרישי בעת הזאת--רוח והצלה יעמוד ליהודים ממקום אחר ואת ובית אביך תאבדו ומי יודע--אם לעת כזאת הגעת למלכות</span> <span class="verse"><a name="15">15</a>טו  ותאמר אסתר להשיב אל מרדכי</span> <span class="verse"><a name="16">16</a>טז  לך כנוס את כל היהודים הנמצאים בשושן וצומו עלי ואל תאכלו ואל תשתו שלשת ימים לילה ויום--גם אני ונערתי אצום כן ובכן אבוא אל המלך אשר לא כדת וכאשר אבדתי אבדתי</span> <span class="verse"><a name="17">17</a>יז  ויעבר מרדכי ויעש ככל אשר צותה עליו אסתר</span> </p></div</div></div></body></html>