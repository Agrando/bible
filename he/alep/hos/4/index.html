<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/hos/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/hos">Hosea</a> &gt <strong>Chapter 4</strong></div><p><span class="verse"><a name="1">1</a>א  שמעו דבר יהוה בני ישראל  כי ריב ליהוה עם יושבי הארץ--כי אין אמת ואין חסד ואין דעת אלהים בארץ</span> <span class="verse"><a name="2">2</a>ב  אלה וכחש ורצח וגנב ונאף פרצו ודמים בדמים נגעו</span> <span class="verse"><a name="3">3</a>ג  על כן תאבל הארץ ואמלל כל יושב בה בחית השדה ובעוף השמים וגם דגי הים יאספו</span> <span class="verse"><a name="4">4</a>ד  אך איש אל ירב ואל יוכח איש ועמך כמריבי כהן</span> <span class="verse"><a name="5">5</a>ה  וכשלת היום וכשל גם נביא עמך לילה ודמיתי אמך</span> <span class="verse"><a name="6">6</a>ו  נדמו עמי מבלי הדעת  כי אתה הדעת מאסת ואמאסאך (ואמאסך) מכהן לי ותשכח תורת אלהיך אשכח בניך גם אני</span> <span class="verse"><a name="7">7</a>ז  כרבם כן חטאו לי כבודם בקלון אמיר</span> <span class="verse"><a name="8">8</a>ח  חטאת עמי יאכלו ואל עונם ישאו נפשו</span> <span class="verse"><a name="9">9</a>ט  והיה כעם ככהן ופקדתי עליו דרכיו ומעלליו אשיב לו</span> <span class="verse"><a name="10">10</a>י  ואכלו ולא ישבעו הזנו ולא יפרצו  כי את יהוה עזבו לשמר</span> <span class="verse"><a name="11">11</a>יא  זנות ויין ותירוש יקח לב</span> <span class="verse"><a name="12">12</a>יב  עמי בעצו ישאל ומקלו יגיד לו  כי רוח זנונים התעה ויזנו מתחת אלהיהם</span> <span class="verse"><a name="13">13</a>יג  על ראשי ההרים יזבחו ועל הגבעות יקטרו תחת אלון ולבנה ואלה כי טוב צלה על כן תזנינה בנותיכם וכלותיכם תנאפנה</span> <span class="verse"><a name="14">14</a>יד  לא אפקוד על בנותיכם כי תזנינה ועל כלותיכם כי תנאפנה--כי הם עם הזנות יפרדו ועם הקדשות יזבחו ועם לא יבין ילבט</span> <span class="verse"><a name="15">15</a>טו  אם זנה אתה ישראל אל יאשם יהודה ואל תבאו הגלגל ואל תעלו בית און ואל תשבעו חי יהוה</span> <span class="verse"><a name="16">16</a>טז  כי כפרה סררה סרר ישראל עתה ירעם יהוה ככבש במרחב</span> <span class="verse"><a name="17">17</a>יז  חבור עצבים אפרים הנח לו</span> <span class="verse"><a name="18">18</a>יח  סר סבאם הזנה הזנו אהבו הבו קלון מגניה</span> <span class="verse"><a name="19">19</a>יט  צרר רוח אותה בכנפיה ויבשו מזבחותם  {פ}</span> </p></div</div></div></body></html>