<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/hos/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/hos">Hosea</a> &gt <strong>Chapter 13</strong></div><p><span class="verse"><a name="1">1</a>א  כדבר אפרים רתת נשא הוא בישראל ויאשם בבעל וימת</span> <span class="verse"><a name="2">2</a>ב  ועתה יוספו לחטא ויעשו להם מסכה מכספם כתבונם עצבים מעשה חרשים כלה להם הם אמרים זבחי אדם עגלים ישקון</span> <span class="verse"><a name="3">3</a>ג  לכן יהיו כענן בקר וכטל משכים הלך כמץ יסער מגרן וכעשן מארבה</span> <span class="verse"><a name="4">4</a>ד  ואנכי יהוה אלהיך מארץ מצרים ואלהים זולתי לא תדע ומושיע אין בלתי</span> <span class="verse"><a name="5">5</a>ה  אני ידעתיך במדבר--בארץ תלאבות</span> <span class="verse"><a name="6">6</a>ו  כמרעיתם וישבעו--שבעו וירם לבם על כן שכחוני</span> <span class="verse"><a name="7">7</a>ז  ואהי להם כמו שחל--כנמר על דרך אשור</span> <span class="verse"><a name="8">8</a>ח  אפגשם כדב שכול ואקרע סגור לבם ואכלם שם כלביא חית השדה תבקעם</span> <span class="verse"><a name="9">9</a>ט  שחתך ישראל כי בי בעזרך</span> <span class="verse"><a name="10">10</a>י  אהי מלכך אפוא ויושיעך בכל עריך ושפטיך--אשר אמרת תנה לי מלך ושרים</span> <span class="verse"><a name="11">11</a>יא  אתן לך מלך באפי ואקח בעברתי  {פ}</span> <span class="verse"><a name="12">12</a>יב  צרור עון אפרים צפונה חטאתו</span> <span class="verse"><a name="13">13</a>יג  חבלי יולדה יבאו לו הוא בן לא חכם כי עת לא יעמד במשבר בנים</span> <span class="verse"><a name="14">14</a>יד  מיד שאול אפדם ממות אגאלם אהי דבריך מות אהי קטבך שאול--נחם יסתר מעיני</span> <span class="verse"><a name="15">15</a>טו  כי הוא בין אחים יפריא יבוא קדים רוח יהוה ממדבר עלה ויבוש מקורו ויחרב מעינו--הוא ישסה אוצר כל כלי חמדה</span> </p></div</div></div></body></html>