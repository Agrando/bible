<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/hos/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/hos">Hosea</a> &gt <strong>Chapter 9</strong></div><p><span class="verse"><a name="1">1</a>א  אל תשמח ישראל אל גיל כעמים כי זנית מעל אלהיך אהבת אתנן על כל גרנות דגן</span> <span class="verse"><a name="2">2</a>ב  גרן ויקב לא ירעם ותירוש יכחש בה</span> <span class="verse"><a name="3">3</a>ג  לא ישבו בארץ יהוה ושב אפרים מצרים ובאשור טמא יאכלו</span> <span class="verse"><a name="4">4</a>ד  לא יסכו ליהוה יין ולא יערבו לו--זבחיהם כלחם אונים להם כל אכליו יטמאו  כי לחמם לנפשם לא יבוא בית יהוה</span> <span class="verse"><a name="5">5</a>ה  מה תעשו ליום מועד וליום חג יהוה</span> <span class="verse"><a name="6">6</a>ו  כי הנה הלכו משד מצרים תקבצם מף תקברם מחמד לכספם קמוש יירשם חוח באהליהם</span> <span class="verse"><a name="7">7</a>ז  באו ימי הפקדה באו ימי השלם--ידעו ישראל אויל הנביא משגע איש הרוח--על רב עונך ורבה משטמה</span> <span class="verse"><a name="8">8</a>ח  צפה אפרים עם אלהי נביא פח יקוש על כל דרכיו--משטמה בבית אלהיו</span> <span class="verse"><a name="9">9</a>ט  העמיקו שחתו כימי הגבעה יזכור עונם יפקוד חטאותם  {ס}</span> <span class="verse"><a name="10">10</a>י  כענבים במדבר מצאתי ישראל--כבכורה בתאנה בראשיתה ראיתי אבותיכם המה באו בעל פעור וינזרו לבשת ויהיו שקוצים כאהבם</span> <span class="verse"><a name="11">11</a>יא  אפרים כעוף יתעופף כבודם מלדה ומבטן ומהריון</span> <span class="verse"><a name="12">12</a>יב  כי אם יגדלו את בניהם ושכלתים מאדם  כי גם אוי להם בשורי מהם</span> <span class="verse"><a name="13">13</a>יג  אפרים כאשר ראיתי לצור שתולה בנוה ואפרים להוציא אל הרג בניו</span> <span class="verse"><a name="14">14</a>יד  תן להם יהוה מה תתן תן להם רחם משכיל ושדים צמקים</span> <span class="verse"><a name="15">15</a>טו  כל רעתם בגלגל כי שם שנאתים על רע מעלליהם מביתי אגרשם לא אוסף אהבתם כל שריהם סררים</span> <span class="verse"><a name="16">16</a>טז  הכה אפרים--שרשם יבש פרי בלי (בל) יעשון גם כי ילדון והמתי מחמדי בטנם</span> <span class="verse"><a name="17">17</a>יז  ימאסם אלהי כי לא שמעו לו ויהיו נדדים בגוים  {ס}</span> </p></div</div></div></body></html>