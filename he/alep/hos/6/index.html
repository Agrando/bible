<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/hos/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/hos">Hosea</a> &gt <strong>Chapter 6</strong></div><p><span class="verse"><a name="1">1</a>א  לכו ונשובה אל יהוה כי הוא טרף וירפאנו יך ויחבשנו</span> <span class="verse"><a name="2">2</a>ב  יחינו מימים ביום השלישי יקמנו ונחיה לפניו</span> <span class="verse"><a name="3">3</a>ג  ונדעה נרדפה לדעת את יהוה כשחר נכון מצאו ויבוא כגשם לנו כמלקוש יורה ארץ</span> <span class="verse"><a name="4">4</a>ד  מה אעשה לך אפרים מה אעשה לך יהודה וחסדכם כענן בקר וכטל משכים הלך</span> <span class="verse"><a name="5">5</a>ה  על כן חצבתי בנביאים--הרגתים באמרי פי ומשפטיך אור יצא</span> <span class="verse"><a name="6">6</a>ו  כי חסד חפצתי ולא זבח ודעת אלהים מעלות</span> <span class="verse"><a name="7">7</a>ז  והמה כאדם עברו ברית שם בגדו בי</span> <span class="verse"><a name="8">8</a>ח  גלעד קרית פעלי און--עקבה מדם</span> <span class="verse"><a name="9">9</a>ט  וכחכי איש גדודים חבר כהנים דרך ירצחו שכמה  כי זמה עשו</span> <span class="verse"><a name="10">10</a>י  בבית ישראל ראיתי שעריריה (שערוריה) שם זנות לאפרים נטמא ישראל</span> <span class="verse"><a name="11">11</a>יא  גם יהודה שת קציר לך בשובי שבות עמי  {פ}</span> </p></div</div></div></body></html>