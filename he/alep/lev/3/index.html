<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 3</strong></div><p><span class="verse"><a name="1">1</a>א  ואם זבח שלמים קרבנו--אם מן הבקר הוא מקריב אם זכר אם נקבה תמים יקריבנו לפני יהוה</span> <span class="verse"><a name="2">2</a>ב  וסמך ידו על ראש קרבנו ושחטו פתח אהל מועד וזרקו בני אהרן הכהנים את הדם על המזבח--סביב</span> <span class="verse"><a name="3">3</a>ג  והקריב מזבח השלמים אשה ליהוה--את החלב המכסה את הקרב ואת כל החלב אשר על הקרב</span> <span class="verse"><a name="4">4</a>ד  ואת שתי הכלית ואת החלב אשר עלהן אשר על הכסלים ואת היתרת על הכבד על הכליות יסירנה</span> <span class="verse"><a name="5">5</a>ה  והקטירו אתו בני אהרן המזבחה על העלה אשר על העצים אשר על האש--אשה ריח ניחח ליהוה  {פ}</span> <span class="verse"><a name="6">6</a>ו  ואם מן הצאן קרבנו לזבח שלמים ליהוה--זכר או נקבה תמים יקריבנו</span> <span class="verse"><a name="7">7</a>ז  אם כשב הוא מקריב את קרבנו--והקריב אתו לפני יהוה</span> <span class="verse"><a name="8">8</a>ח  וסמך את ידו על ראש קרבנו ושחט אתו לפני אהל מועד וזרקו בני אהרן את דמו על המזבח--סביב</span> <span class="verse"><a name="9">9</a>ט  והקריב מזבח השלמים אשה ליהוה--חלבו האליה תמימה לעמת העצה יסירנה ואת החלב המכסה את הקרב ואת כל החלב אשר על הקרב</span> <span class="verse"><a name="10">10</a>י  ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה</span> <span class="verse"><a name="11">11</a>יא  והקטירו הכהן המזבחה--לחם אשה ליהוה  {פ}</span> <span class="verse"><a name="12">12</a>יב  ואם עז קרבנו--והקריבו לפני יהוה</span> <span class="verse"><a name="13">13</a>יג  וסמך את ידו על ראשו ושחט אתו לפני אהל מועד וזרקו בני אהרן את דמו על המזבח--סביב</span> <span class="verse"><a name="14">14</a>יד  והקריב ממנו קרבנו אשה ליהוה--את החלב המכסה את הקרב ואת כל החלב אשר על הקרב</span> <span class="verse"><a name="15">15</a>טו  ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה</span> <span class="verse"><a name="16">16</a>טז  והקטירם הכהן המזבחה--לחם אשה לריח ניחח כל חלב ליהוה</span> <span class="verse"><a name="17">17</a>יז  חקת עולם לדרתיכם בכל מושבתיכם--כל חלב וכל דם לא תאכלו  {פ}</span> </p></div</div></div></body></html>