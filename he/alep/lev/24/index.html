<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 24</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  צו את בני ישראל ויקחו אליך שמן זית זך כתית--למאור  להעלת נר תמיד</span> <span class="verse"><a name="3">3</a>ג  מחוץ לפרכת העדת באהל מועד יערך אתו אהרן מערב עד בקר לפני יהוה--תמיד  חקת עולם לדרתיכם</span> <span class="verse"><a name="4">4</a>ד  על המנרה הטהרה יערך את הנרות לפני יהוה תמיד  {פ}</span> <span class="verse"><a name="5">5</a>ה  ולקחת סלת--ואפית אתה שתים עשרה חלות שני עשרנים יהיה החלה האחת</span> <span class="verse"><a name="6">6</a>ו  ושמת אותם שתים מערכות שש המערכת על השלחן הטהר לפני יהוה</span> <span class="verse"><a name="7">7</a>ז  ונתת על המערכת לבנה זכה והיתה ללחם לאזכרה אשה ליהוה</span> <span class="verse"><a name="8">8</a>ח  ביום השבת ביום השבת יערכנו לפני יהוה--תמיד  מאת בני ישראל ברית עולם</span> <span class="verse"><a name="9">9</a>ט  והיתה לאהרן ולבניו ואכלהו במקום קדש  כי קדש קדשים הוא לו מאשי יהוה--חק עולם  {ס}</span> <span class="verse"><a name="10">10</a>י  ויצא בן אשה ישראלית והוא בן איש מצרי בתוך בני ישראל וינצו במחנה בן הישראלית ואיש הישראלי</span> <span class="verse"><a name="11">11</a>יא  ויקב בן האשה הישראלית את השם ויקלל ויביאו אתו אל משה ושם אמו שלמית בת דברי למטה דן</span> <span class="verse"><a name="12">12</a>יב  ויניחהו במשמר לפרש להם על פי יהוה  {פ}</span> <span class="verse"><a name="13">13</a>יג  וידבר יהוה אל משה לאמר</span> <span class="verse"><a name="14">14</a>יד  הוצא את המקלל אל מחוץ למחנה וסמכו כל השמעים את ידיהם על ראשו ורגמו אתו כל העדה</span> <span class="verse"><a name="15">15</a>טו  ואל בני ישראל תדבר לאמר  איש איש כי יקלל אלהיו ונשא חטאו</span> <span class="verse"><a name="16">16</a>טז  ונקב שם יהוה מות יומת רגום ירגמו בו כל העדה  כגר כאזרח--בנקבו שם יומת</span> <span class="verse"><a name="17">17</a>יז  ואיש כי יכה כל נפש אדם--מות יומת</span> <span class="verse"><a name="18">18</a>יח  ומכה נפש בהמה ישלמנה--נפש תחת נפש</span> <span class="verse"><a name="19">19</a>יט  ואיש כי יתן מום בעמיתו--כאשר עשה כן יעשה לו</span> <span class="verse"><a name="20">20</a>כ  שבר תחת שבר עין תחת עין שן תחת שן--כאשר יתן מום באדם כן ינתן בו</span> <span class="verse"><a name="21">21</a>כא  ומכה בהמה ישלמנה ומכה אדם יומת</span> <span class="verse"><a name="22">22</a>כב  משפט אחד יהיה לכם כגר כאזרח יהיה  כי אני יהוה אלהיכם</span> <span class="verse"><a name="23">23</a>כג  וידבר משה אל בני ישראל ויוציאו את המקלל אל מחוץ למחנה וירגמו אתו אבן ובני ישראל עשו כאשר צוה יהוה את משה  {פ}</span> </p></div</div></div></body></html>