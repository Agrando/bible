<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 20</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  ואל בני ישראל תאמר איש איש מבני ישראל ומן הגר הגר בישראל אשר יתן מזרעו למלך מות יומת עם הארץ ירגמהו באבן</span> <span class="verse"><a name="3">3</a>ג  ואני אתן את פני באיש ההוא והכרתי אתו מקרב עמו  כי מזרעו נתן למלך--למען טמא את מקדשי ולחלל את שם קדשי</span> <span class="verse"><a name="4">4</a>ד  ואם העלם יעלימו עם הארץ את עיניהם מן האיש ההוא בתתו מזרעו למלך--לבלתי המית אתו</span> <span class="verse"><a name="5">5</a>ה  ושמתי אני את פני באיש ההוא ובמשפחתו והכרתי אתו ואת כל הזנים אחריו לזנות אחרי המלך--מקרב עמם</span> <span class="verse"><a name="6">6</a>ו  והנפש אשר תפנה אל האבת ואל הידענים לזנת אחריהם--ונתתי את פני בנפש ההוא והכרתי אתו מקרב עמו</span> <span class="verse"><a name="7">7</a>ז  והתקדשתם--והייתם קדשים  כי אני יהוה אלהיכם</span> <span class="verse"><a name="8">8</a>ח  ושמרתם את חקתי ועשיתם אתם  אני יהוה מקדשכם</span> <span class="verse"><a name="9">9</a>ט  כי איש איש אשר יקלל את אביו ואת אמו--מות יומת  אביו ואמו קלל דמיו בו</span> <span class="verse"><a name="10">10</a>י  ואיש אשר ינאף את אשת איש אשר ינאף את אשת רעהו--מות יומת הנאף והנאפת</span> <span class="verse"><a name="11">11</a>יא  ואיש אשר ישכב את אשת אביו--ערות אביו גלה מות יומתו שניהם דמיהם בם</span> <span class="verse"><a name="12">12</a>יב  ואיש אשר ישכב את כלתו--מות יומתו שניהם  תבל עשו דמיהם בם</span> <span class="verse"><a name="13">13</a>יג  ואיש אשר ישכב את זכר משכבי אשה--תועבה עשו שניהם מות יומתו דמיהם בם</span> <span class="verse"><a name="14">14</a>יד  ואיש אשר יקח את אשה ואת אמה--זמה הוא באש ישרפו אתו ואתהן ולא תהיה זמה בתוככם</span> <span class="verse"><a name="15">15</a>טו  ואיש אשר יתן שכבתו בבהמה--מות יומת ואת הבהמה תהרגו</span> <span class="verse"><a name="16">16</a>טז  ואשה אשר תקרב אל כל בהמה לרבעה אתה--והרגת את האשה ואת הבהמה מות יומתו דמיהם בם</span> <span class="verse"><a name="17">17</a>יז  ואיש אשר יקח את אחתו בת אביו או בת אמו וראה את ערותה והיא תראה את ערותו חסד הוא--ונכרתו לעיני בני עמם ערות אחתו גלה עונו ישא</span> <span class="verse"><a name="18">18</a>יח  ואיש אשר ישכב את אשה דוה וגלה את ערותה את מקרה הערה והוא גלתה את מקור דמיה--ונכרתו שניהם מקרב עמם</span> <span class="verse"><a name="19">19</a>יט  וערות אחות אמך ואחות אביך לא תגלה  כי את שארו הערה עונם ישאו</span> <span class="verse"><a name="20">20</a>כ  ואיש אשר ישכב את דדתו--ערות דדו גלה חטאם ישאו ערירים ימתו</span> <span class="verse"><a name="21">21</a>כא  ואיש אשר יקח את אשת אחיו--נדה הוא ערות אחיו גלה ערירים יהיו</span> <span class="verse"><a name="22">22</a>כב  ושמרתם את כל חקתי ואת כל משפטי ועשיתם אתם ולא תקיא אתכם הארץ אשר אני מביא אתכם שמה לשבת בה</span> <span class="verse"><a name="23">23</a>כג  ולא תלכו בחקת הגוי אשר אני משלח מפניכם  כי את כל אלה עשו ואקץ בם</span> <span class="verse"><a name="24">24</a>כד  ואמר לכם אתם תירשו את אדמתם ואני אתננה לכם לרשת אתה ארץ זבת חלב ודבש  אני יהוה אלהיכם אשר הבדלתי אתכם מן העמים</span> <span class="verse"><a name="25">25</a>כה  והבדלתם בין הבהמה הטהרה לטמאה ובין העוף הטמא לטהר ולא תשקצו את נפשתיכם בבהמה ובעוף ובכל אשר תרמש האדמה אשר הבדלתי לכם לטמא</span> <span class="verse"><a name="26">26</a>כו  והייתם לי קדשים כי קדוש אני יהוה ואבדל אתכם מן העמים להיות לי</span> <span class="verse"><a name="27">27</a>כז  ואיש או אשה כי יהיה בהם אוב או ידעני--מות יומתו באבן ירגמו אתם דמיהם בם  {פ}</span> </p></div</div></div></body></html>