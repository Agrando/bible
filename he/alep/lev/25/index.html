<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 25</strong></div><p><span class="verse"><a name="1">1</a>א  וידבר יהוה אל משה בהר סיני לאמר</span> <span class="verse"><a name="2">2</a>ב  דבר אל בני ישראל ואמרת אלהם כי תבאו אל הארץ אשר אני נתן לכם--ושבתה הארץ שבת ליהוה</span> <span class="verse"><a name="3">3</a>ג  שש שנים תזרע שדך ושש שנים תזמר כרמך ואספת את תבואתה</span> <span class="verse"><a name="4">4</a>ד  ובשנה השביעת שבת שבתון יהיה לארץ--שבת ליהוה  שדך לא תזרע וכרמך לא תזמר</span> <span class="verse"><a name="5">5</a>ה  את ספיח קצירך לא תקצור ואת ענבי נזירך לא תבצר  שנת שבתון יהיה לארץ</span> <span class="verse"><a name="6">6</a>ו  והיתה שבת הארץ לכם לאכלה--לך ולעבדך ולאמתך ולשכירך ולתושבך הגרים עמך</span> <span class="verse"><a name="7">7</a>ז  ולבהמתך--ולחיה אשר בארצך  תהיה כל תבואתה לאכל  {ס}</span> <span class="verse"><a name="8">8</a>ח  וספרת לך שבע שבתת שנים--שבע שנים שבע פעמים והיו לך ימי שבע שבתת השנים תשע וארבעים שנה</span> <span class="verse"><a name="9">9</a>ט  והעברת שופר תרועה בחדש השבעי בעשור לחדש ביום הכפרים תעבירו שופר בכל ארצכם</span> <span class="verse"><a name="10">10</a>י  וקדשתם את שנת החמשים שנה וקראתם דרור בארץ לכל ישביה יובל הוא תהיה לכם ושבתם איש אל אחזתו ואיש אל משפחתו תשבו</span> <span class="verse"><a name="11">11</a>יא  יובל הוא שנת החמשים שנה--תהיה לכם לא תזרעו--ולא תקצרו את ספיחיה ולא תבצרו את נזריה</span> <span class="verse"><a name="12">12</a>יב  כי יובל הוא קדש תהיה לכם מן השדה--תאכלו את תבואתה</span> <span class="verse"><a name="13">13</a>יג  בשנת היובל הזאת תשבו איש אל אחזתו</span> <span class="verse"><a name="14">14</a>יד  וכי תמכרו ממכר לעמיתך או קנה מיד עמיתך--אל תונו איש את אחיו</span> <span class="verse"><a name="15">15</a>טו  במספר שנים אחר היובל תקנה מאת עמיתך במספר שני תבואת ימכר לך</span> <span class="verse"><a name="16">16</a>טז  לפי רב השנים תרבה מקנתו ולפי מעט השנים תמעיט מקנתו  כי מספר תבואת הוא מכר לך</span> <span class="verse"><a name="17">17</a>יז  ולא תונו איש את עמיתו ויראת מאלהיך  כי אני יהוה אלהיכם</span> <span class="verse"><a name="18">18</a>יח  ועשיתם את חקתי ואת משפטי תשמרו ועשיתם אתם--וישבתם על הארץ לבטח</span> <span class="verse"><a name="19">19</a>יט  ונתנה הארץ פריה ואכלתם לשבע וישבתם לבטח עליה</span> <span class="verse"><a name="20">20</a>כ  וכי תאמרו מה נאכל בשנה השביעת  הן לא נזרע ולא נאסף את תבואתנו</span> <span class="verse"><a name="21">21</a>כא  וצויתי את ברכתי לכם בשנה הששית ועשת את התבואה לשלש השנים</span> <span class="verse"><a name="22">22</a>כב  וזרעתם את השנה השמינת ואכלתם מן התבואה ישן עד השנה התשיעת עד בוא תבואתה--תאכלו ישן</span> <span class="verse"><a name="23">23</a>כג  והארץ לא תמכר לצמתת--כי לי הארץ  כי גרים ותושבים אתם עמדי</span> <span class="verse"><a name="24">24</a>כד  ובכל ארץ אחזתכם גאלה תתנו לארץ  {ס}</span> <span class="verse"><a name="25">25</a>כה  כי ימוך אחיך ומכר מאחזתו--ובא גאלו הקרב אליו וגאל את ממכר אחיו</span> <span class="verse"><a name="26">26</a>כו  ואיש כי לא יהיה לו גאל והשיגה ידו ומצא כדי גאלתו</span> <span class="verse"><a name="27">27</a>כז  וחשב את שני ממכרו והשיב את העדף לאיש אשר מכר לו ושב לאחזתו</span> <span class="verse"><a name="28">28</a>כח  ואם לא מצאה ידו די השיב לו--והיה ממכרו ביד הקנה אתו עד שנת היובל ויצא ביבל ושב לאחזתו  {ס}</span> <span class="verse"><a name="29">29</a>כט  ואיש כי ימכר בית מושב עיר חומה--והיתה גאלתו עד תם שנת ממכרו  ימים תהיה גאלתו</span> <span class="verse"><a name="30">30</a>ל  ואם לא יגאל עד מלאת לו שנה תמימה--וקם הבית אשר בעיר אשר לא (לו) חמה לצמיתת לקנה אתו לדרתיו  לא יצא ביבל</span> <span class="verse"><a name="31">31</a>לא  ובתי החצרים אשר אין להם חמה סביב--על שדה הארץ יחשב  גאלה תהיה לו וביבל יצא</span> <span class="verse"><a name="32">32</a>לב  וערי הלוים--בתי ערי אחזתם  גאלת עולם תהיה ללוים</span> <span class="verse"><a name="33">33</a>לג  ואשר יגאל מן הלוים ויצא ממכר בית ועיר אחזתו ביבל  כי בתי ערי הלוים הוא אחזתם בתוך בני ישראל</span> <span class="verse"><a name="34">34</a>לד  ושדה מגרש עריהם לא ימכר  כי אחזת עולם הוא להם  {ס}</span> <span class="verse"><a name="35">35</a>לה  וכי ימוך אחיך ומטה ידו עמך--והחזקת בו גר ותושב וחי עמך</span> <span class="verse"><a name="36">36</a>לו  אל תקח מאתו נשך ותרבית ויראת מאלהיך וחי אחיך עמך</span> <span class="verse"><a name="37">37</a>לז  את כספך--לא תתן לו בנשך ובמרבית לא תתן אכלך</span> <span class="verse"><a name="38">38</a>לח  אני יהוה אלהיכם אשר הוצאתי אתכם מארץ מצרים--לתת לכם את ארץ כנען להיות לכם לאלהים  {ס}</span> <span class="verse"><a name="39">39</a>לט  וכי ימוך אחיך עמך ונמכר לך--לא תעבד בו עבדת עבד</span> <span class="verse"><a name="40">40</a>מ  כשכיר כתושב יהיה עמך עד שנת היבל יעבד עמך</span> <span class="verse"><a name="41">41</a>מא  ויצא מעמך--הוא ובניו עמו ושב אל משפחתו ואל אחזת אבתיו ישוב</span> <span class="verse"><a name="42">42</a>מב  כי עבדי הם אשר הוצאתי אתם מארץ מצרים לא ימכרו ממכרת עבד</span> <span class="verse"><a name="43">43</a>מג  לא תרדה בו בפרך ויראת מאלהיך</span> <span class="verse"><a name="44">44</a>מד  ועבדך ואמתך אשר יהיו לך  מאת הגוים אשר סביבתיכם--מהם תקנו עבד ואמה</span> <span class="verse"><a name="45">45</a>מה  וגם מבני התושבים הגרים עמכם מהם תקנו וממשפחתם אשר עמכם אשר הולידו בארצכם והיו לכם לאחזה</span> <span class="verse"><a name="46">46</a>מו  והתנחלתם אתם לבניכם אחריכם לרשת אחזה--לעלם בהם תעבדו ובאחיכם בני ישראל איש באחיו לא תרדה בו בפרך  {ס}</span> <span class="verse"><a name="47">47</a>מז  וכי תשיג יד גר ותושב עמך ומך אחיך עמו ונמכר לגר תושב עמך או לעקר משפחת גר</span> <span class="verse"><a name="48">48</a>מח  אחרי נמכר גאלה תהיה לו  אחד מאחיו יגאלנו</span> <span class="verse"><a name="49">49</a>מט  או דדו או בן דדו יגאלנו או משאר בשרו ממשפחתו יגאלנו או השיגה ידו ונגאל</span> <span class="verse"><a name="50">50</a>נ  וחשב עם קנהו משנת המכרו לו עד שנת היבל והיה כסף ממכרו במספר שנים כימי שכיר יהיה עמו</span> <span class="verse"><a name="51">51</a>נא  אם עוד רבות בשנים--לפיהן ישיב גאלתו מכסף מקנתו</span> <span class="verse"><a name="52">52</a>נב  ואם מעט נשאר בשנים עד שנת היבל--וחשב לו כפי שניו ישיב את גאלתו</span> <span class="verse"><a name="53">53</a>נג  כשכיר שנה בשנה יהיה עמו לא ירדנו בפרך לעיניך</span> <span class="verse"><a name="54">54</a>נד  ואם לא יגאל באלה--ויצא בשנת היבל הוא ובניו עמו</span> <span class="verse"><a name="55">55</a>נה  כי לי בני ישראל עבדים--עבדי הם אשר הוצאתי אותם מארץ מצרים  אני יהוה אלהיכם</span> </p></div</div></div></body></html>