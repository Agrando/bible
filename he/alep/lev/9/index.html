<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 9</strong></div><p><span class="verse"><a name="1">1</a>א  ויהי ביום השמיני קרא משה לאהרן ולבניו--ולזקני ישראל</span> <span class="verse"><a name="2">2</a>ב  ויאמר אל אהרן קח לך עגל בן בקר לחטאת ואיל לעלה--תמימם והקרב לפני יהוה</span> <span class="verse"><a name="3">3</a>ג  ואל בני ישראל תדבר לאמר  קחו שעיר עזים לחטאת ועגל וכבש בני שנה תמימם לעלה</span> <span class="verse"><a name="4">4</a>ד  ושור ואיל לשלמים לזבח לפני יהוה ומנחה בלולה בשמן  כי היום יהוה נראה אליכם</span> <span class="verse"><a name="5">5</a>ה  ויקחו את אשר צוה משה אל פני אהל מועד ויקרבו כל העדה ויעמדו לפני יהוה</span> <span class="verse"><a name="6">6</a>ו  ויאמר משה זה הדבר אשר צוה יהוה תעשו--וירא אליכם כבוד יהוה</span> <span class="verse"><a name="7">7</a>ז  ויאמר משה אל אהרן קרב אל המזבח ועשה את חטאתך ואת עלתך וכפר בעדך ובעד העם ועשה את קרבן העם וכפר בעדם כאשר צוה יהוה</span> <span class="verse"><a name="8">8</a>ח  ויקרב אהרן אל המזבח וישחט את עגל החטאת אשר לו</span> <span class="verse"><a name="9">9</a>ט  ויקרבו בני אהרן את הדם אליו ויטבל אצבעו בדם ויתן על קרנות המזבח ואת הדם יצק אל יסוד המזבח</span> <span class="verse"><a name="10">10</a>י  ואת החלב ואת הכלית ואת היתרת מן הכבד מן החטאת--הקטיר המזבחה  כאשר צוה יהוה את משה</span> <span class="verse"><a name="11">11</a>יא  ואת הבשר ואת העור שרף באש מחוץ למחנה</span> <span class="verse"><a name="12">12</a>יב  וישחט את העלה וימצאו בני אהרן אליו את הדם ויזרקהו על המזבח סביב</span> <span class="verse"><a name="13">13</a>יג  ואת העלה המציאו אליו לנתחיה--ואת הראש ויקטר על המזבח</span> <span class="verse"><a name="14">14</a>יד  וירחץ את הקרב ואת הכרעים ויקטר על העלה המזבחה</span> <span class="verse"><a name="15">15</a>טו  ויקרב את קרבן העם ויקח את שעיר החטאת אשר לעם וישחטהו ויחטאהו כראשון</span> <span class="verse"><a name="16">16</a>טז  ויקרב את העלה ויעשה כמשפט</span> <span class="verse"><a name="17">17</a>יז  ויקרב את המנחה וימלא כפו ממנה ויקטר על המזבח--מלבד עלת הבקר</span> <span class="verse"><a name="18">18</a>יח  וישחט את השור ואת האיל זבח השלמים אשר לעם וימצאו בני אהרן את הדם אליו ויזרקהו על המזבח סביב</span> <span class="verse"><a name="19">19</a>יט  ואת החלבים מן השור ומן האיל--האליה והמכסה והכלית ויתרת הכבד</span> <span class="verse"><a name="20">20</a>כ  וישימו את החלבים על החזות ויקטר החלבים המזבחה</span> <span class="verse"><a name="21">21</a>כא  ואת החזות ואת שוק הימין הניף אהרן תנופה לפני יהוה--כאשר צוה משה</span> <span class="verse"><a name="22">22</a>כב  וישא אהרן את ידו אל העם ויברכם וירד מעשת החטאת והעלה--והשלמים</span> <span class="verse"><a name="23">23</a>כג  ויבא משה ואהרן אל אהל מועד ויצאו ויברכו את העם וירא כבוד יהוה אל כל העם</span> <span class="verse"><a name="24">24</a>כד  ותצא אש מלפני יהוה ותאכל על המזבח את העלה ואת החלבים וירא כל העם וירנו ויפלו על פניהם</span> </p></div</div></div></body></html>