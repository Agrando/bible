<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 7</strong></div><p><span class="verse"><a name="1">1</a>א  וזאת תורת האשם  קדש קדשים הוא</span> <span class="verse"><a name="2">2</a>ב  במקום אשר ישחטו את העלה ישחטו את האשם ואת דמו יזרק על המזבח סביב</span> <span class="verse"><a name="3">3</a>ג  ואת כל חלבו יקריב ממנו--את האליה ואת החלב המכסה את הקרב</span> <span class="verse"><a name="4">4</a>ד  ואת שתי הכלית ואת החלב אשר עליהן אשר על הכסלים ואת היתרת על הכבד על הכלית יסירנה</span> <span class="verse"><a name="5">5</a>ה  והקטיר אתם הכהן המזבחה אשה ליהוה אשם הוא</span> <span class="verse"><a name="6">6</a>ו  כל זכר בכהנים יאכלנו במקום קדוש יאכל קדש קדשים הוא</span> <span class="verse"><a name="7">7</a>ז  כחטאת כאשם--תורה אחת להם הכהן אשר יכפר בו לו יהיה</span> <span class="verse"><a name="8">8</a>ח  והכהן--המקריב את עלת איש  עור העלה אשר הקריב לכהן לו יהיה</span> <span class="verse"><a name="9">9</a>ט  וכל מנחה אשר תאפה בתנור וכל נעשה במרחשת ועל מחבת--לכהן המקריב אתה לו תהיה</span> <span class="verse"><a name="10">10</a>י  וכל מנחה בלולה בשמן וחרבה--לכל בני אהרן תהיה איש כאחיו  {פ}</span> <span class="verse"><a name="11">11</a>יא  וזאת תורת זבח השלמים אשר יקריב ליהוה</span> <span class="verse"><a name="12">12</a>יב  אם על תודה יקריבנו--והקריב על זבח התודה חלות מצות בלולת בשמן ורקיקי מצות משחים בשמן וסלת מרבכת חלת בלולת בשמן</span> <span class="verse"><a name="13">13</a>יג  על חלת לחם חמץ יקריב קרבנו על זבח תודת שלמיו</span> <span class="verse"><a name="14">14</a>יד  והקריב ממנו אחד מכל קרבן תרומה ליהוה לכהן הזרק את דם השלמים--לו יהיה</span> <span class="verse"><a name="15">15</a>טו  ובשר זבח תודת שלמיו--ביום קרבנו יאכל  לא יניח ממנו עד בקר</span> <span class="verse"><a name="16">16</a>טז  ואם נדר או נדבה זבח קרבנו--ביום הקריבו את זבחו יאכל וממחרת והנותר ממנו יאכל</span> <span class="verse"><a name="17">17</a>יז  והנותר מבשר הזבח--ביום השלישי באש ישרף</span> <span class="verse"><a name="18">18</a>יח  ואם האכל יאכל מבשר זבח שלמיו ביום השלישי לא ירצה--המקריב אתו לא יחשב לו פגול יהיה והנפש האכלת ממנו עונה תשא</span> <span class="verse"><a name="19">19</a>יט  והבשר אשר יגע בכל טמא לא יאכל--באש ישרף והבשר--כל טהור יאכל בשר</span> <span class="verse"><a name="20">20</a>כ  והנפש אשר תאכל בשר מזבח השלמים אשר ליהוה וטמאתו עליו--ונכרתה הנפש ההוא מעמיה</span> <span class="verse"><a name="21">21</a>כא  ונפש כי תגע בכל טמא בטמאת אדם או בבהמה טמאה או בכל שקץ טמא ואכל מבשר זבח השלמים אשר ליהוה--ונכרתה הנפש ההוא מעמיה  {פ}</span> <span class="verse"><a name="22">22</a>כב  וידבר יהוה אל משה לאמר</span> <span class="verse"><a name="23">23</a>כג  דבר אל בני ישראל לאמר  כל חלב שור וכשב ועז--לא תאכלו</span> <span class="verse"><a name="24">24</a>כד  וחלב נבלה וחלב טרפה יעשה לכל מלאכה ואכל לא תאכלהו</span> <span class="verse"><a name="25">25</a>כה  כי כל אכל חלב מן הבהמה אשר יקריב ממנה אשה ליהוה--ונכרתה הנפש האכלת מעמיה</span> <span class="verse"><a name="26">26</a>כו  וכל דם לא תאכלו בכל מושבתיכם לעוף ולבהמה</span> <span class="verse"><a name="27">27</a>כז  כל נפש אשר תאכל כל דם--ונכרתה הנפש ההוא מעמיה</span> <span class="verse"><a name="28">28</a>כח  וידבר יהוה אל משה לאמר</span> <span class="verse"><a name="29">29</a>כט  דבר אל בני ישראל לאמר  המקריב את זבח שלמיו ליהוה--יביא את קרבנו ליהוה מזבח שלמיו</span> <span class="verse"><a name="30">30</a>ל  ידיו תביאינה את אשי יהוה את החלב על החזה יביאנו--את החזה להניף אתו תנופה לפני יהוה</span> <span class="verse"><a name="31">31</a>לא  והקטיר הכהן את החלב המזבחה והיה החזה לאהרן ולבניו</span> <span class="verse"><a name="32">32</a>לב  ואת שוק הימין תתנו תרומה לכהן מזבחי שלמיכם</span> <span class="verse"><a name="33">33</a>לג  המקריב את דם השלמים ואת החלב--מבני אהרן  לו תהיה שוק הימין למנה</span> <span class="verse"><a name="34">34</a>לד  כי את חזה התנופה ואת שוק התרומה לקחתי מאת בני ישראל מזבחי שלמיהם ואתן אתם לאהרן הכהן ולבניו לחק עולם מאת בני ישראל</span> <span class="verse"><a name="35">35</a>לה  זאת משחת אהרן ומשחת בניו מאשי יהוה ביום הקריב אתם לכהן ליהוה</span> <span class="verse"><a name="36">36</a>לו  אשר צוה יהוה לתת להם ביום משחו אתם מאת בני ישראל--חקת עולם לדרתם</span> <span class="verse"><a name="37">37</a>לז  זאת התורה לעלה למנחה ולחטאת ולאשם ולמלואים--ולזבח השלמים</span> <span class="verse"><a name="38">38</a>לח  אשר צוה יהוה את משה בהר סיני  ביום צותו את בני ישראל להקריב את קרבניהם ליהוה--במדבר סיני  {פ}</span> </p></div</div></div></body></html>