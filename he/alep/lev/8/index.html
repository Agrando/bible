<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 8</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  קח את אהרן ואת בניו אתו ואת הבגדים ואת שמן המשחה ואת פר החטאת ואת שני האילים ואת סל המצות</span> <span class="verse"><a name="3">3</a>ג  ואת כל העדה הקהל אל פתח אהל מועד</span> <span class="verse"><a name="4">4</a>ד  ויעש משה כאשר צוה יהוה אתו ותקהל העדה אל פתח אהל מועד</span> <span class="verse"><a name="5">5</a>ה  ויאמר משה אל העדה  זה הדבר אשר צוה יהוה לעשות</span> <span class="verse"><a name="6">6</a>ו  ויקרב משה את אהרן ואת בניו וירחץ אתם במים</span> <span class="verse"><a name="7">7</a>ז  ויתן עליו את הכתנת ויחגר אתו באבנט וילבש אתו את המעיל ויתן עליו את האפד ויחגר אתו בחשב האפד ויאפד לו בו</span> <span class="verse"><a name="8">8</a>ח  וישם עליו את החשן ויתן אל החשן את האורים ואת התמים</span> <span class="verse"><a name="9">9</a>ט  וישם את המצנפת על ראשו וישם על המצנפת אל מול פניו את ציץ הזהב נזר הקדש כאשר צוה יהוה את משה</span> <span class="verse"><a name="10">10</a>י  ויקח משה את שמן המשחה וימשח את המשכן ואת כל אשר בו ויקדש אתם</span> <span class="verse"><a name="11">11</a>יא  ויז ממנו על המזבח שבע פעמים וימשח את המזבח ואת כל כליו ואת הכיר ואת כנו--לקדשם</span> <span class="verse"><a name="12">12</a>יב  ויצק משמן המשחה על ראש אהרן וימשח אתו לקדשו</span> <span class="verse"><a name="13">13</a>יג  ויקרב משה את בני אהרן וילבשם כתנת ויחגר אתם אבנט ויחבש להם מגבעות--כאשר צוה יהוה את משה</span> <span class="verse"><a name="14">14</a>יד  ויגש את פר החטאת ויסמך אהרן ובניו את ידיהם על ראש פר החטאת</span> <span class="verse"><a name="15">15</a>טו  וישחט ויקח משה את הדם ויתן על קרנות המזבח סביב באצבעו ויחטא את המזבח ואת הדם יצק אל יסוד המזבח ויקדשהו לכפר עליו</span> <span class="verse"><a name="16">16</a>טז  ויקח את כל החלב אשר על הקרב ואת יתרת הכבד ואת שתי הכלית ואת חלבהן ויקטר משה המזבחה</span> <span class="verse"><a name="17">17</a>יז  ואת הפר ואת ערו ואת בשרו ואת פרשו--שרף באש מחוץ למחנה  כאשר צוה יהוה את משה</span> <span class="verse"><a name="18">18</a>יח  ויקרב את איל העלה ויסמכו אהרן ובניו את ידיהם--על ראש האיל</span> <span class="verse"><a name="19">19</a>יט  וישחט ויזרק משה את הדם על המזבח סביב</span> <span class="verse"><a name="20">20</a>כ  ואת האיל--נתח לנתחיו ויקטר משה את הראש ואת הנתחים ואת הפדר</span> <span class="verse"><a name="21">21</a>כא  ואת הקרב ואת הכרעים רחץ במים ויקטר משה את כל האיל המזבחה עלה הוא לריח ניחח אשה הוא ליהוה כאשר צוה יהוה את משה</span> <span class="verse"><a name="22">22</a>כב  ויקרב את האיל השני איל המלאים ויסמכו אהרן ובניו את ידיהם--על ראש האיל</span> <span class="verse"><a name="23">23</a>כג  וישחט--ויקח משה מדמו ויתן על תנוך אזן אהרן הימנית ועל בהן ידו הימנית ועל בהן רגלו הימנית</span> <span class="verse"><a name="24">24</a>כד  ויקרב את בני אהרן ויתן משה מן הדם על תנוך אזנם הימנית ועל בהן ידם הימנית ועל בהן רגלם הימנית ויזרק משה את הדם על המזבח סביב</span> <span class="verse"><a name="25">25</a>כה  ויקח את החלב ואת האליה ואת כל החלב אשר על הקרב ואת יתרת הכבד ואת שתי הכלית ואת חלבהן ואת שוק הימין</span> <span class="verse"><a name="26">26</a>כו  ומסל המצות אשר לפני יהוה לקח חלת מצה אחת וחלת לחם שמן אחת--ורקיק אחד וישם על החלבים ועל שוק הימין</span> <span class="verse"><a name="27">27</a>כז  ויתן את הכל--על כפי אהרן ועל כפי בניו וינף אתם תנופה לפני יהוה</span> <span class="verse"><a name="28">28</a>כח  ויקח משה אתם מעל כפיהם ויקטר המזבחה על העלה מלאים הם לריח ניחח אשה הוא ליהוה</span> <span class="verse"><a name="29">29</a>כט  ויקח משה את החזה ויניפהו תנופה לפני יהוה  מאיל המלאים למשה היה למנה כאשר צוה יהוה את משה</span> <span class="verse"><a name="30">30</a>ל  ויקח משה משמן המשחה ומן הדם אשר על המזבח ויז על אהרן על בגדיו ועל בניו ועל בגדי בניו אתו ויקדש את אהרן את בגדיו ואת בניו ואת בגדי בניו אתו</span> <span class="verse"><a name="31">31</a>לא  ויאמר משה אל אהרן ואל בניו בשלו את הבשר פתח אהל מועד ושם תאכלו אתו ואת הלחם אשר בסל המלאים  כאשר צויתי לאמר אהרן ובניו יאכלהו</span> <span class="verse"><a name="32">32</a>לב  והנותר בבשר ובלחם--באש תשרפו</span> <span class="verse"><a name="33">33</a>לג  ומפתח אהל מועד לא תצאו שבעת ימים--עד יום מלאת ימי מלאיכם  כי שבעת ימים ימלא את ידכם</span> <span class="verse"><a name="34">34</a>לד  כאשר עשה ביום הזה--צוה יהוה לעשת לכפר עליכם</span> <span class="verse"><a name="35">35</a>לה  ופתח אהל מועד תשבו יומם ולילה שבעת ימים ושמרתם את משמרת יהוה ולא תמותו  כי כן צויתי</span> <span class="verse"><a name="36">36</a>לו  ויעש אהרן ובניו--את כל הדברים אשר צוה יהוה ביד משה  {ס}</span> </p></div</div></div></body></html>