<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 27</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  דבר אל בני ישראל ואמרת אלהם איש כי יפלא נדר--בערכך נפשת ליהוה</span> <span class="verse"><a name="3">3</a>ג  והיה ערכך הזכר מבן עשרים שנה ועד בן ששים שנה  והיה ערכך חמשים שקל כסף--בשקל הקדש</span> <span class="verse"><a name="4">4</a>ד  ואם נקבה הוא--והיה ערכך שלשים שקל</span> <span class="verse"><a name="5">5</a>ה  ואם מבן חמש שנים ועד בן עשרים שנה--והיה ערכך הזכר עשרים שקלים ולנקבה עשרת שקלים</span> <span class="verse"><a name="6">6</a>ו  ואם מבן חדש ועד בן חמש שנים--והיה ערכך הזכר חמשה שקלים כסף ולנקבה ערכך שלשת שקלים כסף</span> <span class="verse"><a name="7">7</a>ז  ואם מבן ששים שנה ומעלה אם זכר--והיה ערכך חמשה עשר שקל ולנקבה עשרה שקלים</span> <span class="verse"><a name="8">8</a>ח  ואם מך הוא מערכך--והעמידו לפני הכהן והעריך אתו הכהן  על פי אשר תשיג יד הנדר--יעריכנו הכהן  {ס}</span> <span class="verse"><a name="9">9</a>ט  ואם בהמה--אשר יקריבו ממנה קרבן ליהוה  כל אשר יתן ממנו ליהוה יהיה קדש</span> <span class="verse"><a name="10">10</a>י  לא יחליפנו ולא ימיר אתו טוב ברע--או רע בטוב ואם המר ימיר בהמה בבהמה והיה הוא ותמורתו יהיה קדש</span> <span class="verse"><a name="11">11</a>יא  ואם כל בהמה טמאה אשר לא יקריבו ממנה קרבן ליהוה--והעמיד את הבהמה לפני הכהן</span> <span class="verse"><a name="12">12</a>יב  והעריך הכהן אתה בין טוב ובין רע  כערכך הכהן כן יהיה</span> <span class="verse"><a name="13">13</a>יג  ואם גאל יגאלנה--ויסף חמישתו על ערכך</span> <span class="verse"><a name="14">14</a>יד  ואיש כי יקדש את ביתו קדש ליהוה--והעריכו הכהן בין טוב ובין רע  כאשר יעריך אתו הכהן כן יקום</span> <span class="verse"><a name="15">15</a>טו  ואם המקדיש--יגאל את ביתו  ויסף חמישית כסף ערכך עליו--והיה לו</span> <span class="verse"><a name="16">16</a>טז  ואם משדה אחזתו יקדיש איש ליהוה--והיה ערכך לפי זרעו  זרע חמר שערים בחמשים שקל כסף</span> <span class="verse"><a name="17">17</a>יז  אם משנת היבל יקדיש שדהו--כערכך יקום</span> <span class="verse"><a name="18">18</a>יח  ואם אחר היבל יקדיש שדהו--וחשב לו הכהן את הכסף על פי השנים הנותרת עד שנת היבל ונגרע מערכך</span> <span class="verse"><a name="19">19</a>יט  ואם גאל יגאל את השדה המקדיש אתו  ויסף חמשית כסף ערכך עליו--וקם לו</span> <span class="verse"><a name="20">20</a>כ  ואם לא יגאל את השדה ואם מכר את השדה לאיש אחר--לא יגאל עוד</span> <span class="verse"><a name="21">21</a>כא  והיה השדה בצאתו ביבל קדש ליהוה--כשדה החרם  לכהן תהיה אחזתו</span> <span class="verse"><a name="22">22</a>כב  ואם את שדה מקנתו אשר לא משדה אחזתו--יקדיש ליהוה</span> <span class="verse"><a name="23">23</a>כג  וחשב לו הכהן את מכסת הערכך עד שנת היבל ונתן את הערכך ביום ההוא קדש ליהוה</span> <span class="verse"><a name="24">24</a>כד  בשנת היובל ישוב השדה לאשר קנהו מאתו--לאשר לו אחזת הארץ</span> <span class="verse"><a name="25">25</a>כה  וכל ערכך--יהיה בשקל הקדש  עשרים גרה יהיה השקל</span> <span class="verse"><a name="26">26</a>כו  אך בכור אשר יבכר ליהוה בבהמה--לא יקדיש איש אתו  אם שור אם שה ליהוה הוא</span> <span class="verse"><a name="27">27</a>כז  ואם בבהמה הטמאה ופדה בערכך ויסף חמשתו עליו ואם לא יגאל ונמכר בערכך</span> <span class="verse"><a name="28">28</a>כח  אך כל חרם אשר יחרם איש ליהוה מכל אשר לו מאדם ובהמה ומשדה אחזתו--לא ימכר ולא יגאל  כל חרם קדש קדשים הוא ליהוה</span> <span class="verse"><a name="29">29</a>כט  כל חרם אשר יחרם מן האדם--לא יפדה  מות יומת</span> <span class="verse"><a name="30">30</a>ל  וכל מעשר הארץ מזרע הארץ מפרי העץ--ליהוה הוא  קדש ליהוה</span> <span class="verse"><a name="31">31</a>לא  ואם גאל יגאל איש ממעשרו--חמשיתו יסף עליו</span> <span class="verse"><a name="32">32</a>לב  וכל מעשר בקר וצאן כל אשר יעבר תחת השבט--העשירי יהיה קדש ליהוה</span> <span class="verse"><a name="33">33</a>לג  לא יבקר בין טוב לרע ולא ימירנו ואם המר ימירנו והיה הוא ותמורתו יהיה קדש לא יגאל</span> <span class="verse"><a name="34">34</a>לד  אלה המצות אשר צוה יהוה את משה--אל בני ישראל  בהר סיני  {ש}</span> </p></div</div></div></body></html>