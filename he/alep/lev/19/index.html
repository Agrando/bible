<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 19</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  דבר אל כל עדת בני ישראל ואמרת אלהם--קדשים תהיו  כי קדוש אני יהוה אלהיכם</span> <span class="verse"><a name="3">3</a>ג  איש אמו ואביו תיראו ואת שבתתי תשמרו  אני יהוה אלהיכם</span> <span class="verse"><a name="4">4</a>ד  אל תפנו אל האלילם ואלהי מסכה לא תעשו לכם  אני יהוה אלהיכם</span> <span class="verse"><a name="5">5</a>ה  וכי תזבחו זבח שלמים ליהוה--לרצנכם תזבחהו</span> <span class="verse"><a name="6">6</a>ו  ביום זבחכם יאכל וממחרת והנותר עד יום השלישי באש ישרף</span> <span class="verse"><a name="7">7</a>ז  ואם האכל יאכל ביום השלישי--פגול הוא לא ירצה</span> <span class="verse"><a name="8">8</a>ח  ואכליו עונו ישא כי את קדש יהוה חלל ונכרתה הנפש ההוא מעמיה</span> <span class="verse"><a name="9">9</a>ט  ובקצרכם את קציר ארצכם לא תכלה פאת שדך לקצר ולקט קצירך לא תלקט</span> <span class="verse"><a name="10">10</a>י  וכרמך לא תעולל ופרט כרמך לא תלקט  לעני ולגר תעזב אתם אני יהוה אלהיכם</span> <span class="verse"><a name="11">11</a>יא  לא תגנבו ולא תכחשו ולא תשקרו איש בעמיתו</span> <span class="verse"><a name="12">12</a>יב  ולא תשבעו בשמי לשקר  וחללת את שם אלהיך אני יהוה</span> <span class="verse"><a name="13">13</a>יג  לא תעשק את רעך ולא תגזל לא תלין פעלת שכיר אתך--עד בקר</span> <span class="verse"><a name="14">14</a>יד  לא תקלל חרש--ולפני עור לא תתן מכשל ויראת מאלהיך אני יהוה</span> <span class="verse"><a name="15">15</a>טו  לא תעשו עול במשפט--לא תשא פני דל ולא תהדר פני גדול  בצדק תשפט עמיתך</span> <span class="verse"><a name="16">16</a>טז  לא תלך רכיל בעמיך לא תעמד על דם רעך  אני יהוה</span> <span class="verse"><a name="17">17</a>יז  לא תשנא את אחיך בלבבך הוכח תוכיח את עמיתך ולא תשא עליו חטא</span> <span class="verse"><a name="18">18</a>יח  לא תקם ולא תטר את בני עמך ואהבת לרעך כמוך  אני יהוה</span> <span class="verse"><a name="19">19</a>יט  את חקתי תשמרו--בהמתך לא תרביע כלאים שדך לא תזרע כלאים ובגד כלאים שעטנז לא יעלה עליך</span> <span class="verse"><a name="20">20</a>כ  ואיש כי ישכב את אשה שכבת זרע והוא שפחה נחרפת לאיש והפדה לא נפדתה או חפשה לא נתן לה--בקרת תהיה לא יומתו כי לא חפשה</span> <span class="verse"><a name="21">21</a>כא  והביא את אשמו ליהוה אל פתח אהל מועד--איל אשם</span> <span class="verse"><a name="22">22</a>כב  וכפר עליו הכהן באיל האשם לפני יהוה על חטאתו אשר חטא ונסלח לו מחטאתו אשר חטא  {פ}</span> <span class="verse"><a name="23">23</a>כג  וכי תבאו אל הארץ ונטעתם כל עץ מאכל--וערלתם ערלתו את פריו שלש שנים יהיה לכם ערלים--לא יאכל</span> <span class="verse"><a name="24">24</a>כד  ובשנה הרביעת יהיה כל פריו--קדש הלולים ליהוה</span> <span class="verse"><a name="25">25</a>כה  ובשנה החמישת תאכלו את פריו להוסיף לכם תבואתו  אני יהוה אלהיכם</span> <span class="verse"><a name="26">26</a>כו  לא תאכלו על הדם לא תנחשו ולא תעוננו</span> <span class="verse"><a name="27">27</a>כז  לא תקפו פאת ראשכם ולא תשחית את פאת זקנך</span> <span class="verse"><a name="28">28</a>כח  ושרט לנפש לא תתנו בבשרכם וכתבת קעקע לא תתנו בכם  אני יהוה</span> <span class="verse"><a name="29">29</a>כט  אל תחלל את בתך להזנותה ולא תזנה הארץ ומלאה הארץ זמה</span> <span class="verse"><a name="30">30</a>ל  את שבתתי תשמרו ומקדשי תיראו  אני יהוה</span> <span class="verse"><a name="31">31</a>לא  אל תפנו אל האבת ואל הידענים אל תבקשו לטמאה בהם  אני יהוה אלהיכם</span> <span class="verse"><a name="32">32</a>לב  מפני שיבה תקום והדרת פני זקן ויראת מאלהיך אני יהוה  {ס}</span> <span class="verse"><a name="33">33</a>לג  וכי יגור אתך גר בארצכם--לא תונו אתו</span> <span class="verse"><a name="34">34</a>לד  כאזרח מכם יהיה לכם הגר הגר אתכם ואהבת לו כמוך--כי גרים הייתם בארץ מצרים  אני יהוה אלהיכם</span> <span class="verse"><a name="35">35</a>לה  לא תעשו עול במשפט במדה במשקל ובמשורה</span> <span class="verse"><a name="36">36</a>לו  מאזני צדק אבני צדק איפת צדק והין צדק--יהיה לכם  אני יהוה אלהיכם אשר הוצאתי אתכם מארץ מצרים</span> <span class="verse"><a name="37">37</a>לז  ושמרתם את כל חקתי ואת כל משפטי ועשיתם אתם  אני יהוה  {פ}</span> </p></div</div></div></body></html>