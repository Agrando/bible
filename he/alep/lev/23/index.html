<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 23</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  דבר אל בני ישראל ואמרת אלהם מועדי יהוה אשר תקראו אתם מקראי קדש--אלה הם מועדי</span> <span class="verse"><a name="3">3</a>ג  ששת ימים תעשה מלאכה וביום השביעי שבת שבתון מקרא קדש כל מלאכה לא תעשו  שבת הוא ליהוה בכל מושבתיכם  {פ}</span> <span class="verse"><a name="4">4</a>ד  אלה מועדי יהוה מקראי קדש אשר תקראו אתם במועדם</span> <span class="verse"><a name="5">5</a>ה  בחדש הראשון בארבעה עשר לחדש--בין הערבים  פסח ליהוה</span> <span class="verse"><a name="6">6</a>ו  ובחמשה עשר יום לחדש הזה חג המצות ליהוה  שבעת ימים מצות תאכלו</span> <span class="verse"><a name="7">7</a>ז  ביום הראשון מקרא קדש יהיה לכם כל מלאכת עבדה לא תעשו</span> <span class="verse"><a name="8">8</a>ח  והקרבתם אשה ליהוה שבעת ימים ביום השביעי מקרא קדש כל מלאכת עבדה לא תעשו  {פ}</span> <span class="verse"><a name="9">9</a>ט  וידבר יהוה אל משה לאמר</span> <span class="verse"><a name="10">10</a>י  דבר אל בני ישראל ואמרת אלהם כי תבאו אל הארץ אשר אני נתן לכם וקצרתם את קצירה--והבאתם את עמר ראשית קצירכם אל הכהן</span> <span class="verse"><a name="11">11</a>יא  והניף את העמר לפני יהוה לרצנכם ממחרת השבת יניפנו הכהן</span> <span class="verse"><a name="12">12</a>יב  ועשיתם ביום הניפכם את העמר כבש תמים בן שנתו לעלה ליהוה</span> <span class="verse"><a name="13">13</a>יג  ומנחתו שני עשרנים סלת בלולה בשמן אשה ליהוה--ריח ניחח ונסכה יין רביעת ההין</span> <span class="verse"><a name="14">14</a>יד  ולחם וקלי וכרמל לא תאכלו עד עצם היום הזה--עד הביאכם את קרבן אלהיכם  חקת עולם לדרתיכם בכל משבתיכם  {ס}</span> <span class="verse"><a name="15">15</a>טו  וספרתם לכם ממחרת השבת מיום הביאכם את עמר התנופה  שבע שבתות תמימת תהיינה</span> <span class="verse"><a name="16">16</a>טז  עד ממחרת השבת השביעת תספרו חמשים יום והקרבתם מנחה חדשה ליהוה</span> <span class="verse"><a name="17">17</a>יז  ממושבתיכם תביאו לחם תנופה שתים שני עשרנים--סלת תהיינה חמץ תאפינה  בכורים ליהוה</span> <span class="verse"><a name="18">18</a>יח  והקרבתם על הלחם שבעת כבשים תמימם בני שנה ופר בן בקר אחד ואילם שנים  יהיו עלה ליהוה ומנחתם ונסכיהם אשה ריח ניחח ליהוה</span> <span class="verse"><a name="19">19</a>יט  ועשיתם שעיר עזים אחד לחטאת ושני כבשים בני שנה לזבח שלמים</span> <span class="verse"><a name="20">20</a>כ  והניף הכהן אתם על לחם הבכרים תנופה לפני יהוה על שני כבשים קדש יהיו ליהוה לכהן</span> <span class="verse"><a name="21">21</a>כא  וקראתם בעצם היום הזה מקרא קדש יהיה לכם--כל מלאכת עבדה לא תעשו  חקת עולם בכל מושבתיכם לדרתיכם</span> <span class="verse"><a name="22">22</a>כב  ובקצרכם את קציר ארצכם לא תכלה פאת שדך בקצרך ולקט קצירך לא תלקט לעני ולגר תעזב אתם אני יהוה אלהיכם  {פ}</span> <span class="verse"><a name="23">23</a>כג  וידבר יהוה אל משה לאמר</span> <span class="verse"><a name="24">24</a>כד  דבר אל בני ישראל לאמר  בחדש השביעי באחד לחדש יהיה לכם שבתון--זכרון תרועה מקרא קדש</span> <span class="verse"><a name="25">25</a>כה  כל מלאכת עבדה לא תעשו והקרבתם אשה ליהוה  {ס}</span> <span class="verse"><a name="26">26</a>כו  וידבר יהוה אל משה לאמר</span> <span class="verse"><a name="27">27</a>כז  אך בעשור לחדש השביעי הזה יום הכפרים הוא מקרא קדש יהיה לכם ועניתם את נפשתיכם והקרבתם אשה ליהוה</span> <span class="verse"><a name="28">28</a>כח  וכל מלאכה לא תעשו בעצם היום הזה  כי יום כפרים הוא לכפר עליכם לפני יהוה אלהיכם</span> <span class="verse"><a name="29">29</a>כט  כי כל הנפש אשר לא תענה בעצם היום הזה--ונכרתה מעמיה</span> <span class="verse"><a name="30">30</a>ל  וכל הנפש אשר תעשה כל מלאכה בעצם היום הזה--והאבדתי את הנפש ההוא מקרב עמה</span> <span class="verse"><a name="31">31</a>לא  כל מלאכה לא תעשו  חקת עולם לדרתיכם בכל משבתיכם</span> <span class="verse"><a name="32">32</a>לב  שבת שבתון הוא לכם ועניתם את נפשתיכם בתשעה לחדש בערב--מערב עד ערב תשבתו שבתכם  {פ}</span> <span class="verse"><a name="33">33</a>לג  וידבר יהוה אל משה לאמר</span> <span class="verse"><a name="34">34</a>לד  דבר אל בני ישראל לאמר  בחמשה עשר יום לחדש השביעי הזה חג הסכות שבעת ימים ליהוה</span> <span class="verse"><a name="35">35</a>לה  ביום הראשון מקרא קדש כל מלאכת עבדה לא תעשו</span> <span class="verse"><a name="36">36</a>לו  שבעת ימים תקריבו אשה ליהוה ביום השמיני מקרא קדש יהיה לכם והקרבתם אשה ליהוה עצרת הוא--כל מלאכת עבדה לא תעשו</span> <span class="verse"><a name="37">37</a>לז  אלה מועדי יהוה אשר תקראו אתם מקראי קדש  להקריב אשה ליהוה עלה ומנחה זבח ונסכים--דבר יום ביומו</span> <span class="verse"><a name="38">38</a>לח  מלבד שבתת יהוה ומלבד מתנותיכם ומלבד כל נדריכם ומלבד כל נדבתיכם אשר תתנו ליהוה</span> <span class="verse"><a name="39">39</a>לט  אך בחמשה עשר יום לחדש השביעי באספכם את תבואת הארץ תחגו את חג יהוה שבעת ימים ביום הראשון שבתון וביום השמיני שבתון</span> <span class="verse"><a name="40">40</a>מ  ולקחתם לכם ביום הראשון פרי עץ הדר כפת תמרים וענף עץ עבת וערבי נחל ושמחתם לפני יהוה אלהיכם--שבעת ימים</span> <span class="verse"><a name="41">41</a>מא  וחגתם אתו חג ליהוה שבעת ימים בשנה  חקת עולם לדרתיכם בחדש השביעי תחגו אתו</span> <span class="verse"><a name="42">42</a>מב  בסכת תשבו שבעת ימים כל האזרח בישראל ישבו בסכת</span> <span class="verse"><a name="43">43</a>מג  למען ידעו דרתיכם כי בסכות הושבתי את בני ישראל בהוציאי אותם מארץ מצרים  אני יהוה אלהיכם</span> <span class="verse"><a name="44">44</a>מד  וידבר משה את מעדי יהוה אל בני ישראל  {פ}</span> </p></div</div></div></body></html>