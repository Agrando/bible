<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 2</strong></div><p><span class="verse"><a name="1">1</a>א  ונפש כי תקריב קרבן מנחה ליהוה--סלת יהיה קרבנו ויצק עליה שמן ונתן עליה לבנה</span> <span class="verse"><a name="2">2</a>ב  והביאה אל בני אהרן הכהנים וקמץ משם מלא קמצו מסלתה ומשמנה על כל לבנתה והקטיר הכהן את אזכרתה המזבחה--אשה ריח ניחח ליהוה</span> <span class="verse"><a name="3">3</a>ג  והנותרת מן המנחה--לאהרן ולבניו  קדש קדשים מאשי יהוה  {ס}</span> <span class="verse"><a name="4">4</a>ד  וכי תקרב קרבן מנחה מאפה תנור--סלת חלות מצת בלולת בשמן ורקיקי מצות משחים בשמן  {ס}</span> <span class="verse"><a name="5">5</a>ה  ואם מנחה על המחבת קרבנך--סלת בלולה בשמן מצה תהיה</span> <span class="verse"><a name="6">6</a>ו  פתות אתה פתים ויצקת עליה שמן מנחה הוא  {ס}</span> <span class="verse"><a name="7">7</a>ז  ואם מנחת מרחשת קרבנך--סלת בשמן תעשה</span> <span class="verse"><a name="8">8</a>ח  והבאת את המנחה אשר יעשה מאלה--ליהוה והקריבה אל הכהן והגישה אל המזבח</span> <span class="verse"><a name="9">9</a>ט  והרים הכהן מן המנחה את אזכרתה והקטיר המזבחה--אשה ריח ניחח ליהוה</span> <span class="verse"><a name="10">10</a>י  והנותרת מן המנחה--לאהרן ולבניו  קדש קדשים מאשי יהוה</span> <span class="verse"><a name="11">11</a>יא  כל המנחה אשר תקריבו ליהוה--לא תעשה חמץ  כי כל שאר וכל דבש לא תקטירו ממנו אשה ליהוה</span> <span class="verse"><a name="12">12</a>יב  קרבן ראשית תקריבו אתם ליהוה ואל המזבח לא יעלו לריח ניחח</span> <span class="verse"><a name="13">13</a>יג  וכל קרבן מנחתך במלח תמלח ולא תשבית מלח ברית אלהיך מעל מנחתך על כל קרבנך תקריב מלח  {ס}</span> <span class="verse"><a name="14">14</a>יד  ואם תקריב מנחת בכורים ליהוה--אביב קלוי באש גרש כרמל תקריב את מנחת בכוריך</span> <span class="verse"><a name="15">15</a>טו  ונתת עליה שמן ושמת עליה לבנה מנחה הוא</span> <span class="verse"><a name="16">16</a>טז  והקטיר הכהן את אזכרתה מגרשה ומשמנה על כל לבנתה--אשה ליהוה  {פ}</span> </p></div</div></div></body></html>