<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 26</strong></div><p><span class="verse"><a name="1">1</a>א  לא תעשו לכם אלילם ופסל ומצבה לא תקימו לכם ואבן משכית לא תתנו בארצכם להשתחות עליה  כי אני יהוה אלהיכם</span> <span class="verse"><a name="2">2</a>ב  את שבתתי תשמרו ומקדשי תיראו  אני יהוה  {פ}</span> <span class="verse"><a name="3">3</a>ג  אם בחקתי תלכו ואת מצותי תשמרו ועשיתם אתם</span> <span class="verse"><a name="4">4</a>ד  ונתתי גשמיכם בעתם ונתנה הארץ יבולה ועץ השדה יתן פריו</span> <span class="verse"><a name="5">5</a>ה  והשיג לכם דיש את בציר ובציר ישיג את זרע ואכלתם לחמכם לשבע וישבתם לבטח בארצכם</span> <span class="verse"><a name="6">6</a>ו  ונתתי שלום בארץ ושכבתם ואין מחריד והשבתי חיה רעה מן הארץ וחרב לא תעבר בארצכם</span> <span class="verse"><a name="7">7</a>ז  ורדפתם את איביכם ונפלו לפניכם לחרב</span> <span class="verse"><a name="8">8</a>ח  ורדפו מכם חמשה מאה ומאה מכם רבבה ירדפו ונפלו איביכם לפניכם לחרב</span> <span class="verse"><a name="9">9</a>ט  ופניתי אליכם--והפריתי אתכם והרביתי אתכם והקימתי את בריתי אתכם</span> <span class="verse"><a name="10">10</a>י  ואכלתם ישן נושן וישן מפני חדש תוציאו</span> <span class="verse"><a name="11">11</a>יא  ונתתי משכני בתוככם ולא תגעל נפשי אתכם</span> <span class="verse"><a name="12">12</a>יב  והתהלכתי בתוככם והייתי לכם לאלהים ואתם תהיו לי לעם</span> <span class="verse"><a name="13">13</a>יג  אני יהוה אלהיכם אשר הוצאתי אתכם מארץ מצרים מהית להם עבדים ואשבר מטת עלכם ואולך אתכם קוממיות  {פ}</span> <span class="verse"><a name="14">14</a>יד  ואם לא תשמעו לי ולא תעשו את כל המצות האלה</span> <span class="verse"><a name="15">15</a>טו  ואם בחקתי תמאסו ואם את משפטי תגעל נפשכם לבלתי עשות את כל מצותי להפרכם את בריתי</span> <span class="verse"><a name="16">16</a>טז  אף אני אעשה זאת לכם והפקדתי עליכם בהלה את השחפת ואת הקדחת מכלות עינים ומדיבת נפש וזרעתם לריק זרעכם ואכלהו איביכם</span> <span class="verse"><a name="17">17</a>יז  ונתתי פני בכם ונגפתם לפני איביכם ורדו בכם שנאיכם ונסתם ואין רדף אתכם</span> <span class="verse"><a name="18">18</a>יח  ואם עד אלה--לא תשמעו לי  ויספתי ליסרה אתכם שבע על חטאתיכם</span> <span class="verse"><a name="19">19</a>יט  ושברתי את גאון עזכם ונתתי את שמיכם כברזל ואת ארצכם כנחשה</span> <span class="verse"><a name="20">20</a>כ  ותם לריק כחכם ולא תתן ארצכם את יבולה ועץ הארץ לא יתן פריו</span> <span class="verse"><a name="21">21</a>כא  ואם תלכו עמי קרי ולא תאבו לשמע לי--ויספתי עליכם מכה שבע כחטאתיכם</span> <span class="verse"><a name="22">22</a>כב  והשלחתי בכם את חית השדה ושכלה אתכם והכריתה את בהמתכם והמעיטה אתכם ונשמו דרכיכם</span> <span class="verse"><a name="23">23</a>כג  ואם באלה--לא תוסרו לי והלכתם עמי קרי</span> <span class="verse"><a name="24">24</a>כד  והלכתי אף אני עמכם בקרי והכיתי אתכם גם אני שבע על חטאתיכם</span> <span class="verse"><a name="25">25</a>כה  והבאתי עליכם חרב נקמת נקם ברית ונאספתם אל עריכם ושלחתי דבר בתוככם ונתתם ביד אויב</span> <span class="verse"><a name="26">26</a>כו  בשברי לכם מטה לחם ואפו עשר נשים לחמכם בתנור אחד והשיבו לחמכם במשקל ואכלתם ולא תשבעו  {ס}</span> <span class="verse"><a name="27">27</a>כז  ואם בזאת--לא תשמעו לי והלכתם עמי בקרי</span> <span class="verse"><a name="28">28</a>כח  והלכתי עמכם בחמת קרי ויסרתי אתכם אף אני שבע על חטאתיכם</span> <span class="verse"><a name="29">29</a>כט  ואכלתם בשר בניכם ובשר בנתיכם תאכלו</span> <span class="verse"><a name="30">30</a>ל  והשמדתי את במתיכם והכרתי את חמניכם ונתתי את פגריכם על פגרי גלוליכם וגעלה נפשי אתכם</span> <span class="verse"><a name="31">31</a>לא  ונתתי את עריכם חרבה והשמותי את מקדשיכם ולא אריח בריח ניחחכם</span> <span class="verse"><a name="32">32</a>לב  והשמתי אני את הארץ ושממו עליה איביכם הישבים בה</span> <span class="verse"><a name="33">33</a>לג  ואתכם אזרה בגוים והריקתי אחריכם חרב והיתה ארצכם שממה ועריכם יהיו חרבה</span> <span class="verse"><a name="34">34</a>לד  אז תרצה הארץ את שבתתיה כל ימי השמה ואתם בארץ איביכם אז תשבת הארץ והרצת את שבתתיה</span> <span class="verse"><a name="35">35</a>לה  כל ימי השמה תשבת את אשר לא שבתה בשבתתיכם בשבתכם עליה</span> <span class="verse"><a name="36">36</a>לו  והנשארים בכם--והבאתי מרך בלבבם בארצת איביהם ורדף אתם קול עלה נדף ונסו מנסת חרב ונפלו ואין רדף</span> <span class="verse"><a name="37">37</a>לז  וכשלו איש באחיו כמפני חרב ורדף אין ולא תהיה לכם תקומה לפני איביכם</span> <span class="verse"><a name="38">38</a>לח  ואבדתם בגוים ואכלה אתכם ארץ איביכם</span> <span class="verse"><a name="39">39</a>לט  והנשארים בכם ימקו בעונם בארצת איביכם ואף בעונת אבתם אתם ימקו</span> <span class="verse"><a name="40">40</a>מ  והתודו את עונם ואת עון אבתם במעלם אשר מעלו בי ואף אשר הלכו עמי בקרי</span> <span class="verse"><a name="41">41</a>מא  אף אני אלך עמם בקרי והבאתי אתם בארץ איביהם או אז יכנע לבבם הערל ואז ירצו את עונם</span> <span class="verse"><a name="42">42</a>מב  וזכרתי את בריתי יעקוב ואף את בריתי יצחק ואף את בריתי אברהם אזכר--והארץ אזכר</span> <span class="verse"><a name="43">43</a>מג  והארץ תעזב מהם ותרץ את שבתתיה בהשמה מהם והם ירצו את עונם יען וביען--במשפטי מאסו ואת חקתי געלה נפשם</span> <span class="verse"><a name="44">44</a>מד  ואף גם זאת בהיותם בארץ איביהם לא מאסתים ולא געלתים לכלתם--להפר בריתי אתם  כי אני יהוה אלהיהם</span> <span class="verse"><a name="45">45</a>מה  וזכרתי להם ברית ראשנים  אשר הוצאתי אתם מארץ מצרים לעיני הגוים להיות להם לאלהים--אני יהוה</span> <span class="verse"><a name="46">46</a>מו  אלה החקים והמשפטים והתורת אשר נתן יהוה בינו ובין בני ישראל--בהר סיני ביד משה  {פ}</span> </p></div</div></div></body></html>