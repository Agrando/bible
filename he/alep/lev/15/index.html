<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 15</strong></div><p><span class="verse"><a name="1">1</a>א  וידבר יהוה אל משה ואל אהרן לאמר</span> <span class="verse"><a name="2">2</a>ב  דברו אל בני ישראל ואמרתם אלהם  איש איש כי יהיה זב מבשרו--זובו טמא הוא</span> <span class="verse"><a name="3">3</a>ג  וזאת תהיה טמאתו בזובו  רר בשרו את זובו או החתים בשרו מזובו--טמאתו הוא</span> <span class="verse"><a name="4">4</a>ד  כל המשכב אשר ישכב עליו הזב--יטמא וכל הכלי אשר ישב עליו יטמא</span> <span class="verse"><a name="5">5</a>ה  ואיש אשר יגע במשכבו--יכבס בגדיו ורחץ במים וטמא עד הערב</span> <span class="verse"><a name="6">6</a>ו  והישב על הכלי אשר ישב עליו הזב--יכבס בגדיו ורחץ במים וטמא עד הערב</span> <span class="verse"><a name="7">7</a>ז  והנגע בבשר הזב--יכבס בגדיו ורחץ במים וטמא עד הערב</span> <span class="verse"><a name="8">8</a>ח  וכי ירק הזב בטהור--וכבס בגדיו ורחץ במים וטמא עד הערב</span> <span class="verse"><a name="9">9</a>ט  וכל המרכב אשר ירכב עליו הזב--יטמא</span> <span class="verse"><a name="10">10</a>י  וכל הנגע בכל אשר יהיה תחתיו--יטמא עד הערב והנושא אותם--יכבס בגדיו ורחץ במים וטמא עד הערב</span> <span class="verse"><a name="11">11</a>יא  וכל אשר יגע בו הזב וידיו לא שטף במים--וכבס בגדיו ורחץ במים וטמא עד הערב</span> <span class="verse"><a name="12">12</a>יב  וכלי חרש אשר יגע בו הזב ישבר וכל כלי עץ--ישטף במים</span> <span class="verse"><a name="13">13</a>יג  וכי יטהר הזב מזובו--וספר לו שבעת ימים לטהרתו וכבס בגדיו ורחץ בשרו במים חיים וטהר</span> <span class="verse"><a name="14">14</a>יד  וביום השמיני יקח לו שתי תרים או שני בני יונה ובא לפני יהוה אל פתח אהל מועד ונתנם אל הכהן</span> <span class="verse"><a name="15">15</a>טו  ועשה אתם הכהן--אחד חטאת והאחד עלה וכפר עליו הכהן לפני יהוה מזובו  {ס}</span> <span class="verse"><a name="16">16</a>טז  ואיש כי תצא ממנו שכבת זרע--ורחץ במים את כל בשרו וטמא עד הערב</span> <span class="verse"><a name="17">17</a>יז  וכל בגד וכל עור אשר יהיה עליו שכבת זרע--וכבס במים וטמא עד הערב</span> <span class="verse"><a name="18">18</a>יח  ואשה אשר ישכב איש אתה שכבת זרע--ורחצו במים וטמאו עד הערב  {פ}</span> <span class="verse"><a name="19">19</a>יט  ואשה כי תהיה זבה דם יהיה זבה בבשרה--שבעת ימים תהיה בנדתה וכל הנגע בה יטמא עד הערב</span> <span class="verse"><a name="20">20</a>כ  וכל אשר תשכב עליו בנדתה יטמא וכל אשר תשב עליו יטמא</span> <span class="verse"><a name="21">21</a>כא  וכל הנגע במשכבה--יכבס בגדיו ורחץ במים וטמא עד הערב</span> <span class="verse"><a name="22">22</a>כב  וכל הנגע--בכל כלי אשר תשב עליו  יכבס בגדיו ורחץ במים וטמא עד הערב</span> <span class="verse"><a name="23">23</a>כג  ואם על המשכב הוא או על הכלי אשר הוא ישבת עליו--בנגעו בו  יטמא עד הערב</span> <span class="verse"><a name="24">24</a>כד  ואם שכב ישכב איש אתה ותהי נדתה עליו--וטמא שבעת ימים וכל המשכב אשר ישכב עליו יטמא  {ס}</span> <span class="verse"><a name="25">25</a>כה  ואשה כי יזוב זוב דמה ימים רבים בלא עת נדתה או כי תזוב על נדתה  כל ימי זוב טמאתה כימי נדתה תהיה--טמאה הוא</span> <span class="verse"><a name="26">26</a>כו  כל המשכב אשר תשכב עליו כל ימי זובה--כמשכב נדתה יהיה לה וכל הכלי אשר תשב עליו--טמא יהיה כטמאת נדתה</span> <span class="verse"><a name="27">27</a>כז  וכל הנוגע בם יטמא וכבס בגדיו ורחץ במים וטמא עד הערב</span> <span class="verse"><a name="28">28</a>כח  ואם טהרה מזובה--וספרה לה שבעת ימים ואחר תטהר</span> <span class="verse"><a name="29">29</a>כט  וביום השמיני תקח לה שתי תרים או שני בני יונה והביאה אותם אל הכהן אל פתח אהל מועד</span> <span class="verse"><a name="30">30</a>ל  ועשה הכהן את האחד חטאת ואת האחד עלה וכפר עליה הכהן לפני יהוה מזוב טמאתה</span> <span class="verse"><a name="31">31</a>לא  והזרתם את בני ישראל מטמאתם ולא ימתו בטמאתם בטמאם את משכני אשר בתוכם</span> <span class="verse"><a name="32">32</a>לב  זאת תורת הזב ואשר תצא ממנו שכבת זרע לטמאה בה</span> <span class="verse"><a name="33">33</a>לג  והדוה בנדתה והזב את זובו לזכר ולנקבה ולאיש אשר ישכב עם טמאה  {פ}</span> </p></div</div></div></body></html>