<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 6</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  צו את אהרן ואת בניו לאמר זאת תורת העלה  הוא העלה על  מ  וקדה על המזבח כל הלילה עד הבקר ואש המזבח תוקד בו</span> <span class="verse"><a name="3">3</a>ג  ולבש הכהן מדו בד ומכנסי בד ילבש על בשרו והרים את הדשן אשר תאכל האש את העלה על המזבח ושמו אצל המזבח</span> <span class="verse"><a name="4">4</a>ד  ופשט את בגדיו ולבש בגדים אחרים והוציא את הדשן אל מחוץ למחנה אל מקום טהור</span> <span class="verse"><a name="5">5</a>ה  והאש על המזבח תוקד בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי השלמים</span> <span class="verse"><a name="6">6</a>ו  אש תמיד תוקד על המזבח--לא תכבה  {ס}</span> <span class="verse"><a name="7">7</a>ז  וזאת תורת המנחה  הקרב אתה בני אהרן לפני יהוה אל פני המזבח</span> <span class="verse"><a name="8">8</a>ח  והרים ממנו בקמצו מסלת המנחה ומשמנה ואת כל הלבנה אשר על המנחה והקטיר המזבח ריח ניחח אזכרתה--ליהוה</span> <span class="verse"><a name="9">9</a>ט  והנותרת ממנה יאכלו אהרן ובניו מצות תאכל במקום קדש בחצר אהל מועד יאכלוה</span> <span class="verse"><a name="10">10</a>י  לא תאפה חמץ חלקם נתתי אתה מאשי קדש קדשים הוא כחטאת וכאשם</span> <span class="verse"><a name="11">11</a>יא  כל זכר בבני אהרן יאכלנה--חק עולם לדרתיכם מאשי יהוה כל אשר יגע בהם יקדש  {פ}</span> <span class="verse"><a name="12">12</a>יב  וידבר יהוה אל משה לאמר</span> <span class="verse"><a name="13">13</a>יג  זה קרבן אהרן ובניו אשר יקריבו ליהוה ביום המשח אתו--עשירת האפה סלת מנחה תמיד  מחציתה בבקר ומחציתה בערב</span> <span class="verse"><a name="14">14</a>יד  על מחבת בשמן תעשה--מרבכת תביאנה תפיני מנחת פתים תקריב ריח ניחח ליהוה</span> <span class="verse"><a name="15">15</a>טו  והכהן המשיח תחתיו מבניו יעשה אתה חק עולם ליהוה כליל תקטר</span> <span class="verse"><a name="16">16</a>טז  וכל מנחת כהן כליל תהיה לא תאכל  {פ}</span> <span class="verse"><a name="17">17</a>יז  וידבר יהוה אל משה לאמר</span> <span class="verse"><a name="18">18</a>יח  דבר אל אהרן ואל בניו לאמר זאת תורת החטאת  במקום אשר תשחט העלה תשחט החטאת לפני יהוה--קדש קדשים הוא</span> <span class="verse"><a name="19">19</a>יט  הכהן המחטא אתה יאכלנה במקום קדש תאכל בחצר אהל מועד</span> <span class="verse"><a name="20">20</a>כ  כל אשר יגע בבשרה יקדש ואשר יזה מדמה על הבגד--אשר יזה עליה תכבס במקום קדש</span> <span class="verse"><a name="21">21</a>כא  וכלי חרש אשר תבשל בו ישבר ואם בכלי נחשת בשלה ומרק ושטף במים</span> <span class="verse"><a name="22">22</a>כב  כל זכר בכהנים יאכל אתה קדש קדשים הוא</span> <span class="verse"><a name="23">23</a>כג  וכל חטאת אשר יובא מדמה אל אהל מועד לכפר בקדש--לא תאכל באש תשרף  {פ}</span> </p></div</div></div></body></html>