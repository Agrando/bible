<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 4</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  דבר אל בני ישראל לאמר--נפש כי תחטא בשגגה מכל מצות יהוה אשר לא תעשינה ועשה מאחת מהנה</span> <span class="verse"><a name="3">3</a>ג  אם הכהן המשיח יחטא לאשמת העם  והקריב על חטאתו אשר חטא פר בן בקר תמים ליהוה--לחטאת</span> <span class="verse"><a name="4">4</a>ד  והביא את הפר אל פתח אהל מועד--לפני יהוה וסמך את ידו על ראש הפר ושחט את הפר לפני יהוה</span> <span class="verse"><a name="5">5</a>ה  ולקח הכהן המשיח מדם הפר והביא אתו אל אהל מועד</span> <span class="verse"><a name="6">6</a>ו  וטבל הכהן את אצבעו בדם והזה מן הדם שבע פעמים לפני יהוה את פני פרכת הקדש</span> <span class="verse"><a name="7">7</a>ז  ונתן הכהן מן הדם על קרנות מזבח קטרת הסמים לפני יהוה אשר באהל מועד ואת כל דם הפר ישפך אל יסוד מזבח העלה אשר פתח אהל מועד</span> <span class="verse"><a name="8">8</a>ח  ואת כל חלב פר החטאת ירים ממנו--את החלב המכסה על הקרב ואת כל החלב אשר על הקרב</span> <span class="verse"><a name="9">9</a>ט  ואת שתי הכלית ואת החלב אשר עליהן אשר על הכסלים ואת היתרת על הכבד על הכליות יסירנה</span> <span class="verse"><a name="10">10</a>י  כאשר יורם משור זבח השלמים והקטירם הכהן על מזבח העלה</span> <span class="verse"><a name="11">11</a>יא  ואת עור הפר ואת כל בשרו על ראשו ועל כרעיו וקרבו ופרשו</span> <span class="verse"><a name="12">12</a>יב  והוציא את כל הפר אל מחוץ למחנה אל מקום טהור אל שפך הדשן ושרף אתו על עצים באש על שפך הדשן ישרף  {פ}</span> <span class="verse"><a name="13">13</a>יג  ואם כל עדת ישראל ישגו ונעלם דבר מעיני הקהל ועשו אחת מכל מצות יהוה אשר לא תעשינה--ואשמו</span> <span class="verse"><a name="14">14</a>יד  ונודעה החטאת אשר חטאו עליה--והקריבו הקהל פר בן בקר לחטאת והביאו אתו לפני אהל מועד</span> <span class="verse"><a name="15">15</a>טו  וסמכו זקני העדה את ידיהם על ראש הפר--לפני יהוה ושחט את הפר לפני יהוה</span> <span class="verse"><a name="16">16</a>טז  והביא הכהן המשיח מדם הפר אל אהל מועד</span> <span class="verse"><a name="17">17</a>יז  וטבל הכהן אצבעו מן הדם והזה שבע פעמים לפני יהוה את פני הפרכת</span> <span class="verse"><a name="18">18</a>יח  ומן הדם יתן על קרנת המזבח אשר לפני יהוה אשר באהל מועד ואת כל הדם ישפך אל יסוד מזבח העלה אשר פתח אהל מועד</span> <span class="verse"><a name="19">19</a>יט  ואת כל חלבו ירים ממנו והקטיר המזבחה</span> <span class="verse"><a name="20">20</a>כ  ועשה לפר--כאשר עשה לפר החטאת כן יעשה לו וכפר עלהם הכהן ונסלח להם</span> <span class="verse"><a name="21">21</a>כא  והוציא את הפר אל מחוץ למחנה ושרף אתו כאשר שרף את הפר הראשון  חטאת הקהל הוא  {פ}</span> <span class="verse"><a name="22">22</a>כב  אשר נשיא יחטא ועשה אחת מכל מצות יהוה אלהיו אשר לא תעשינה בשגגה--ואשם</span> <span class="verse"><a name="23">23</a>כג  או הודע אליו חטאתו אשר חטא בה--והביא את קרבנו שעיר עזים זכר תמים</span> <span class="verse"><a name="24">24</a>כד  וסמך ידו על ראש השעיר ושחט אתו במקום אשר ישחט את העלה לפני יהוה חטאת הוא</span> <span class="verse"><a name="25">25</a>כה  ולקח הכהן מדם החטאת באצבעו ונתן על קרנת מזבח העלה ואת דמו ישפך אל יסוד מזבח העלה</span> <span class="verse"><a name="26">26</a>כו  ואת כל חלבו יקטיר המזבחה כחלב זבח השלמים וכפר עליו הכהן מחטאתו ונסלח לו  {פ}</span> <span class="verse"><a name="27">27</a>כז  ואם נפש אחת תחטא בשגגה מעם הארץ  בעשתה אחת ממצות יהוה אשר לא תעשינה--ואשם</span> <span class="verse"><a name="28">28</a>כח  או הודע אליו חטאתו אשר חטא--והביא קרבנו שעירת עזים תמימה נקבה על חטאתו אשר חטא</span> <span class="verse"><a name="29">29</a>כט  וסמך את ידו על ראש החטאת ושחט את החטאת במקום העלה</span> <span class="verse"><a name="30">30</a>ל  ולקח הכהן מדמה באצבעו ונתן על קרנת מזבח העלה ואת כל דמה ישפך אל יסוד המזבח</span> <span class="verse"><a name="31">31</a>לא  ואת כל חלבה יסיר כאשר הוסר חלב מעל זבח השלמים והקטיר הכהן המזבחה לריח ניחח ליהוה וכפר עליו הכהן ונסלח לו  {פ}</span> <span class="verse"><a name="32">32</a>לב  ואם כבש יביא קרבנו לחטאת--נקבה תמימה יביאנה</span> <span class="verse"><a name="33">33</a>לג  וסמך את ידו על ראש החטאת ושחט אתה לחטאת במקום אשר ישחט את העלה</span> <span class="verse"><a name="34">34</a>לד  ולקח הכהן מדם החטאת באצבעו ונתן על קרנת מזבח העלה ואת כל דמה ישפך אל יסוד המזבח</span> <span class="verse"><a name="35">35</a>לה  ואת כל חלבה יסיר כאשר יוסר חלב הכשב מזבח השלמים והקטיר הכהן אתם המזבחה על אשי יהוה וכפר עליו הכהן על חטאתו אשר חטא ונסלח לו  {פ}</span> </p></div</div></div></body></html>