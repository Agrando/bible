<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lev/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lev">Leviticus</a> &gt <strong>Chapter 18</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  דבר אל בני ישראל ואמרת אלהם  אני יהוה אלהיכם</span> <span class="verse"><a name="3">3</a>ג  כמעשה ארץ מצרים אשר ישבתם בה לא תעשו וכמעשה ארץ כנען אשר אני מביא אתכם שמה לא תעשו ובחקתיהם לא תלכו</span> <span class="verse"><a name="4">4</a>ד  את משפטי תעשו ואת חקתי תשמרו ללכת בהם  אני יהוה אלהיכם</span> <span class="verse"><a name="5">5</a>ה  ושמרתם את חקתי ואת משפטי אשר יעשה אתם האדם וחי בהם  אני יהוה  {ס}</span> <span class="verse"><a name="6">6</a>ו  איש איש אל כל שאר בשרו לא תקרבו לגלות ערוה  אני יהוה  {ס}</span> <span class="verse"><a name="7">7</a>ז  ערות אביך וערות אמך לא תגלה  אמך הוא לא תגלה ערותה  {ס}</span> <span class="verse"><a name="8">8</a>ח  ערות אשת אביך לא תגלה  ערות אביך הוא  {ס}</span> <span class="verse"><a name="9">9</a>ט  ערות אחותך בת אביך או בת אמך מולדת בית או מולדת חוץ--לא תגלה ערותן  {ס}</span> <span class="verse"><a name="10">10</a>י  ערות בת בנך או בת בתך לא תגלה ערותן  כי ערותך הנה  {ס}</span> <span class="verse"><a name="11">11</a>יא  ערות בת אשת אביך מולדת אביך אחותך הוא--לא תגלה ערותה  {ס}</span> <span class="verse"><a name="12">12</a>יב  ערות אחות אביך לא תגלה  שאר אביך הוא  {ס}</span> <span class="verse"><a name="13">13</a>יג  ערות אחות אמך לא תגלה  כי שאר אמך הוא  {ס}</span> <span class="verse"><a name="14">14</a>יד  ערות אחי אביך לא תגלה  אל אשתו לא תקרב דדתך הוא  {ס}</span> <span class="verse"><a name="15">15</a>טו  ערות כלתך לא תגלה  אשת בנך הוא לא תגלה ערותה  {ס}</span> <span class="verse"><a name="16">16</a>טז  ערות אשת אחיך לא תגלה  ערות אחיך הוא  {ס}</span> <span class="verse"><a name="17">17</a>יז  ערות אשה ובתה לא תגלה  את בת בנה ואת בת בתה לא תקח לגלות ערותה--שארה הנה זמה הוא</span> <span class="verse"><a name="18">18</a>יח  ואשה אל אחתה לא תקח  לצרר לגלות ערותה עליה--בחייה</span> <span class="verse"><a name="19">19</a>יט  ואל אשה בנדת טמאתה--לא תקרב לגלות ערותה</span> <span class="verse"><a name="20">20</a>כ  ואל אשת עמיתך--לא תתן שכבתך לזרע  לטמאה בה</span> <span class="verse"><a name="21">21</a>כא  ומזרעך לא תתן להעביר למלך ולא תחלל את שם אלהיך אני יהוה</span> <span class="verse"><a name="22">22</a>כב  ואת זכר--לא תשכב משכבי אשה  תועבה הוא</span> <span class="verse"><a name="23">23</a>כג  ובכל בהמה לא תתן שכבתך לטמאה בה ואשה לא תעמד לפני בהמה לרבעה--תבל הוא</span> <span class="verse"><a name="24">24</a>כד  אל תטמאו בכל אלה  כי בכל אלה נטמאו הגוים אשר אני משלח מפניכם</span> <span class="verse"><a name="25">25</a>כה  ותטמא הארץ ואפקד עונה עליה ותקא הארץ את ישביה</span> <span class="verse"><a name="26">26</a>כו  ושמרתם אתם את חקתי ואת משפטי ולא תעשו מכל התועבת האלה  האזרח והגר הגר בתוככם</span> <span class="verse"><a name="27">27</a>כז  כי את כל התועבת האל עשו אנשי הארץ אשר לפניכם ותטמא הארץ</span> <span class="verse"><a name="28">28</a>כח  ולא תקיא הארץ אתכם בטמאכם אתה כאשר קאה את הגוי אשר לפניכם</span> <span class="verse"><a name="29">29</a>כט  כי כל אשר יעשה מכל התועבת האלה--ונכרתו הנפשות העשת מקרב עמם</span> <span class="verse"><a name="30">30</a>ל  ושמרתם את משמרתי לבלתי עשות מחקות התועבת אשר נעשו לפניכם ולא תטמאו בהם  אני יהוה אלהיכם  {פ}</span> </p></div</div></div></body></html>