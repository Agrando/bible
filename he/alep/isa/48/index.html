<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 48</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/48"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 48</strong></div><p><span class="verse"><a name="1">1</a>א  שמעו זאת בית יעקב הנקראים בשם ישראל וממי יהודה יצאו הנשבעים בשם יהוה ובאלהי ישראל יזכירו--לא באמת ולא בצדקה</span> <span class="verse"><a name="2">2</a>ב  כי מעיר הקדש נקראו ועל אלהי ישראל נסמכו  יהוה צבאות שמו  {ס}</span> <span class="verse"><a name="3">3</a>ג  הראשנות מאז הגדתי ומפי יצאו ואשמיעם פתאם עשיתי ותבאנה</span> <span class="verse"><a name="4">4</a>ד  מדעתי כי קשה אתה וגיד ברזל ערפך ומצחך נחושה</span> <span class="verse"><a name="5">5</a>ה  ואגיד לך מאז בטרם תבוא השמעתיך--פן תאמר עצבי עשם ופסלי ונסכי צום</span> <span class="verse"><a name="6">6</a>ו  שמעת חזה כלה ואתם הלוא תגידו  השמעתיך חדשות מעתה ונצרות ולא ידעתם</span> <span class="verse"><a name="7">7</a>ז  עתה נבראו ולא מאז ולפני יום ולא שמעתם--פן תאמר הנה ידעתין</span> <span class="verse"><a name="8">8</a>ח  גם לא שמעת גם לא ידעת--גם מאז לא פתחה אזנך  כי ידעתי בגוד תבגוד ופשע מבטן קרא לך</span> <span class="verse"><a name="9">9</a>ט  למען שמי אאריך אפי ותהלתי אחטם לך--לבלתי הכריתך</span> <span class="verse"><a name="10">10</a>י  הנה צרפתיך ולא בכסף בחרתיך בכור עני</span> <span class="verse"><a name="11">11</a>יא  למעני למעני אעשה כי איך יחל וכבודי לאחר לא אתן  {פ}</span> <span class="verse"><a name="12">12</a>יב  שמע אלי יעקב וישראל מקראי  אני הוא אני ראשון אף אני אחרון</span> <span class="verse"><a name="13">13</a>יג  אף ידי יסדה ארץ וימיני טפחה שמים קרא אני אליהם יעמדו יחדו</span> <span class="verse"><a name="14">14</a>יד  הקבצו כלכם ושמעו מי בהם הגיד את אלה יהוה אהבו--יעשה חפצו בבבל וזרעו כשדים</span> <span class="verse"><a name="15">15</a>טו  אני אני דברתי אף קראתיו הבאתיו והצליח דרכו</span> <span class="verse"><a name="16">16</a>טז  קרבו אלי שמעו זאת לא מראש בסתר דברתי--מעת היותה שם אני ועתה אדני יהוה שלחני--ורוחו  {פ}</span> <span class="verse"><a name="17">17</a>יז  כה אמר יהוה גאלך קדוש ישראל  אני יהוה אלהיך מלמדך להועיל מדריכך בדרך תלך</span> <span class="verse"><a name="18">18</a>יח  לוא הקשבת למצותי ויהי כנהר שלומך וצדקתך כגלי הים</span> <span class="verse"><a name="19">19</a>יט  ויהי כחול זרעך וצאצאי מעיך כמעתיו לא יכרת ולא ישמד שמו מלפני  {ס}</span> <span class="verse"><a name="20">20</a>כ  צאו מבבל ברחו מכשדים בקול רנה הגידו השמיעו זאת הוציאוה עד קצה הארץ אמרו גאל יהוה עבדו יעקב</span> <span class="verse"><a name="21">21</a>כא  ולא צמאו בחרבות הוליכם--מים מצור הזיל למו ויבקע צור--ויזבו מים</span> <span class="verse"><a name="22">22</a>כב  אין שלום אמר יהוה לרשעים  {פ}</span> </p></div</div></div></body></html>