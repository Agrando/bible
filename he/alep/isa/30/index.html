<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 30</strong></div><p><span class="verse"><a name="1">1</a>א  הוי בנים סוררים נאם יהוה לעשות עצה ולא מני ולנסך מסכה ולא רוחי--למען ספות חטאת על חטאת</span> <span class="verse"><a name="2">2</a>ב  ההלכים לרדת מצרים ופי לא שאלו לעוז במעוז פרעה ולחסות בצל מצרים</span> <span class="verse"><a name="3">3</a>ג  והיה לכם מעוז פרעה לבשת והחסות בצל מצרים לכלמה</span> <span class="verse"><a name="4">4</a>ד  כי היו בצען שריו ומלאכיו חנס יגיעו</span> <span class="verse"><a name="5">5</a>ה  כל הבאיש על עם לא יועילו למו  לא לעזר ולא להועיל כי לבשת וגם לחרפה  {ס}</span> <span class="verse"><a name="6">6</a>ו  משא בהמות נגב  בארץ צרה וצוקה לביא וליש מהם אפעה ושרף מעופף ישאו על כתף עירים חילהם ועל דבשת גמלים אוצרתם על עם לא יועילו</span> <span class="verse"><a name="7">7</a>ז  ומצרים הבל וריק יעזרו לכן קראתי לזאת רהב הם שבת</span> <span class="verse"><a name="8">8</a>ח  עתה בוא כתבה על לוח אתם--ועל ספר חקה ותהי ליום אחרון לעד עד עולם</span> <span class="verse"><a name="9">9</a>ט  כי עם מרי הוא בנים כחשים בנים לא אבו שמוע תורת יהוה</span> <span class="verse"><a name="10">10</a>י  אשר אמרו לראים לא תראו ולחזים לא תחזו לנו נכחות דברו לנו חלקות חזו מהתלות</span> <span class="verse"><a name="11">11</a>יא  סורו מני דרך הטו מני ארח השביתו מפנינו את קדוש ישראל  {ס}</span> <span class="verse"><a name="12">12</a>יב  לכן כה אמר קדוש ישראל יען מאסכם בדבר הזה ותבטחו בעשק ונלוז ותשענו עליו</span> <span class="verse"><a name="13">13</a>יג  לכן יהיה לכם העון הזה כפרץ נפל נבעה בחומה נשגבה--אשר פתאם לפתע יבוא שברה</span> <span class="verse"><a name="14">14</a>יד  ושברה כשבר נבל יוצרים כתות--לא יחמל ולא ימצא במכתתו חרש לחתות אש מיקוד ולחשף מים מגבא  {ס}</span> <span class="verse"><a name="15">15</a>טו  כי כה אמר אדני יהוה קדוש ישראל בשובה ונחת תושעון--בהשקט ובבטחה תהיה גבורתכם ולא אביתם</span> <span class="verse"><a name="16">16</a>טז  ותאמרו לא כי על סוס ננוס על כן תנוסון ועל קל נרכב על כן יקלו רדפיכם</span> <span class="verse"><a name="17">17</a>יז  אלף אחד מפני גערת אחד--מפני גערת חמשה תנסו  עד אם נותרתם כתרן על ראש ההר וכנס על הגבעה</span> <span class="verse"><a name="18">18</a>יח  ולכן יחכה יהוה לחננכם ולכן ירום לרחמכם  כי אלהי משפט יהוה אשרי כל חוכי לו  {פ}</span> <span class="verse"><a name="19">19</a>יט  כי עם בציון ישב בירושלם בכו לא תבכה חנון יחנך לקול זעקך--כשמעתו ענך</span> <span class="verse"><a name="20">20</a>כ  ונתן לכם אדני לחם צר ומים לחץ ולא יכנף עוד מוריך והיו עיניך ראות את מוריך</span> <span class="verse"><a name="21">21</a>כא  ואזניך תשמענה דבר מאחריך לאמר  זה הדרך לכו בו כי תאמינו וכי תשמאילו</span> <span class="verse"><a name="22">22</a>כב  וטמאתם את צפוי פסילי כספך ואת אפדת מסכת זהבך תזרם כמו דוה צא תאמר לו</span> <span class="verse"><a name="23">23</a>כג  ונתן מטר זרעך אשר תזרע את האדמה ולחם תבואת האדמה והיה דשן ושמן ירעה מקניך ביום ההוא כר נרחב</span> <span class="verse"><a name="24">24</a>כד  והאלפים והעירים עבדי האדמה בליל חמיץ יאכלו--אשר זרה ברחת ובמזרה</span> <span class="verse"><a name="25">25</a>כה  והיה על כל הר גבה ועל כל גבעה נשאה פלגים יבלי מים--ביום הרג רב בנפל מגדלים</span> <span class="verse"><a name="26">26</a>כו  והיה אור הלבנה כאור החמה ואור החמה יהיה שבעתים כאור שבעת הימים--ביום חבש יהוה את שבר עמו ומחץ מכתו ירפא  {פ}</span> <span class="verse"><a name="27">27</a>כז  הנה שם יהוה בא ממרחק בער אפו וכבד משאה שפתיו מלאו זעם ולשונו כאש אכלת</span> <span class="verse"><a name="28">28</a>כח  ורוחו כנחל שוטף עד צואר יחצה להנפה גוים בנפת שוא ורסן מתעה על לחיי עמים</span> <span class="verse"><a name="29">29</a>כט  השיר יהיה לכם כליל התקדש חג ושמחת לבב כהולך בחליל לבוא בהר יהוה אל צור ישראל</span> <span class="verse"><a name="30">30</a>ל  והשמיע יהוה את הוד קולו ונחת זרועו יראה בזעף אף ולהב אש אוכלה נפץ וזרם ואבן ברד</span> <span class="verse"><a name="31">31</a>לא  כי מקול יהוה יחת אשור בשבט יכה</span> <span class="verse"><a name="32">32</a>לב  והיה כל מעבר מטה מוסדה אשר יניח יהוה עליו בתפים ובכנרות ובמלחמות תנופה נלחם בה (בם)</span> <span class="verse"><a name="33">33</a>לג  כי ערוך מאתמול תפתה גם הוא (היא) למלך הוכן העמיק הרחב מדרתה אש ועצים הרבה--נשמת יהוה כנחל גפרית בערה בה  {פ}</span> </p></div</div></div></body></html>