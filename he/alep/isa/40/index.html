<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 40</strong></div><p><span class="verse"><a name="1">1</a>א  נחמו נחמו עמי--יאמר אלהיכם</span> <span class="verse"><a name="2">2</a>ב  דברו על לב ירושלם וקראו אליה--כי מלאה צבאה כי נרצה עונה  כי לקחה מיד יהוה כפלים בכל חטאתיה  {ס}</span> <span class="verse"><a name="3">3</a>ג  קול קורא--במדבר פנו דרך יהוה ישרו בערבה מסלה לאלהינו</span> <span class="verse"><a name="4">4</a>ד  כל גיא ינשא וכל הר וגבעה ישפלו והיה העקב למישור והרכסים לבקעה</span> <span class="verse"><a name="5">5</a>ה  ונגלה כבוד יהוה וראו כל בשר יחדו כי פי יהוה דבר  {פ}</span> <span class="verse"><a name="6">6</a>ו  קול אמר קרא ואמר מה אקרא כל הבשר חציר וכל חסדו כציץ השדה</span> <span class="verse"><a name="7">7</a>ז  יבש חציר נבל ציץ כי רוח יהוה נשבה בו אכן חציר העם</span> <span class="verse"><a name="8">8</a>ח  יבש חציר נבל ציץ ודבר אלהינו יקום לעולם  {ס}</span> <span class="verse"><a name="9">9</a>ט  על הר גבה עלי לך מבשרת ציון הרימי בכח קולך מבשרת ירושלם הרימי אל תיראי אמרי לערי יהודה הנה אלהיכם</span> <span class="verse"><a name="10">10</a>י  הנה אדני יהוה בחזק יבוא וזרעו משלה לו הנה שכרו אתו ופעלתו לפניו</span> <span class="verse"><a name="11">11</a>יא  כרעה עדרו ירעה בזרעו יקבץ טלאים ובחיקו ישא עלות ינהל  {ס}</span> <span class="verse"><a name="12">12</a>יב  מי מדד בשעלו מים ושמים בזרת תכן וכל בשלש עפר הארץ ושקל בפלס הרים וגבעות במאזנים</span> <span class="verse"><a name="13">13</a>יג  מי תכן את רוח יהוה ואיש עצתו יודיענו</span> <span class="verse"><a name="14">14</a>יד  את מי נועץ ויבינהו וילמדהו בארח משפט וילמדהו דעת ודרך תבונות יודיענו</span> <span class="verse"><a name="15">15</a>טו  הן גוים כמר מדלי וכשחק מאזנים נחשבו הן איים כדק יטול</span> <span class="verse"><a name="16">16</a>טז  ולבנון אין די בער וחיתו--אין די עולה  {פ}</span> <span class="verse"><a name="17">17</a>יז  כל הגוים כאין נגדו מאפס ותהו נחשבו לו</span> <span class="verse"><a name="18">18</a>יח  ואל מי תדמיון אל ומה דמות תערכו לו</span> <span class="verse"><a name="19">19</a>יט  הפסל נסך חרש וצרף בזהב ירקענו ורתקות כסף צורף</span> <span class="verse"><a name="20">20</a>כ  המסכן תרומה עץ לא ירקב יבחר חרש חכם יבקש לו להכין פסל לא ימוט  {ס}</span> <span class="verse"><a name="21">21</a>כא  הלוא תדעו הלוא תשמעו הלוא הגד מראש לכם הלוא הבינותם מוסדות הארץ</span> <span class="verse"><a name="22">22</a>כב  הישב על חוג הארץ וישביה כחגבים הנוטה כדק שמים וימתחם כאהל לשבת</span> <span class="verse"><a name="23">23</a>כג  הנותן רוזנים לאין שפטי ארץ כתהו עשה</span> <span class="verse"><a name="24">24</a>כד  אף בל נטעו אף בל זרעו--אף בל שרש בארץ גזעם וגם נשף בהם ויבשו וסערה כקש תשאם  {ס}</span> <span class="verse"><a name="25">25</a>כה  ואל מי תדמיוני ואשוה--יאמר קדוש</span> <span class="verse"><a name="26">26</a>כו  שאו מרום עיניכם וראו מי ברא אלה המוציא במספר צבאם לכלם בשם יקרא מרב אונים ואמיץ כח איש לא נעדר  {ס}</span> <span class="verse"><a name="27">27</a>כז  למה תאמר יעקב ותדבר ישראל  נסתרה דרכי מיהוה ומאלהי משפטי יעבור</span> <span class="verse"><a name="28">28</a>כח  הלוא ידעת אם לא שמעת אלהי עולם יהוה בורא קצות הארץ--לא ייעף ולא ייגע  אין חקר לתבונתו</span> <span class="verse"><a name="29">29</a>כט  נתן ליעף כח ולאין אונים עצמה ירבה</span> <span class="verse"><a name="30">30</a>ל  ויעפו נערים ויגעו ובחורים כשול יכשלו</span> <span class="verse"><a name="31">31</a>לא  וקוי יהוה יחליפו כח יעלו אבר כנשרים ירוצו ולא ייגעו ילכו ולא ייעפו  {ס}</span> </p></div</div></div></body></html>