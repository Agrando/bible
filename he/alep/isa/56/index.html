<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 56</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/56"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 56</strong></div><p><span class="verse"><a name="1">1</a>א  כה אמר יהוה שמרו משפט ועשו צדקה  כי קרובה ישועתי לבוא וצדקתי להגלות</span> <span class="verse"><a name="2">2</a>ב  אשרי אנוש יעשה זאת ובן אדם יחזיק בה--שמר שבת מחללו ושמר ידו מעשות כל רע  {ס}</span> <span class="verse"><a name="3">3</a>ג  ואל יאמר בן הנכר הנלוה אל יהוה לאמר הבדל יבדילני יהוה מעל עמו ואל יאמר הסריס הן אני עץ יבש  {פ}</span> <span class="verse"><a name="4">4</a>ד  כי כה אמר יהוה לסריסים אשר ישמרו את שבתותי ובחרו באשר חפצתי ומחזיקים בבריתי</span> <span class="verse"><a name="5">5</a>ה  ונתתי להם בביתי ובחומתי יד ושם--טוב מבנים ומבנות  שם עולם אתן לו אשר לא יכרת  {ס}</span> <span class="verse"><a name="6">6</a>ו  ובני הנכר הנלוים על יהוה לשרתו ולאהבה את שם יהוה להיות לו לעבדים--כל שמר שבת מחללו ומחזיקים בבריתי</span> <span class="verse"><a name="7">7</a>ז  והביאותים אל הר קדשי ושמחתים בבית תפלתי--עולתיהם וזבחיהם לרצון על מזבחי  כי ביתי בית תפלה יקרא לכל העמים</span> <span class="verse"><a name="8">8</a>ח  נאם אדני יהוה מקבץ נדחי ישראל  עוד אקבץ עליו לנקבציו</span> <span class="verse"><a name="9">9</a>ט  כל חיתו שדי אתיו לאכל כל חיתו ביער  {פ}</span> <span class="verse"><a name="10">10</a>י  big צ /big פו עורים כלם לא ידעו--כלם כלבים אלמים לא יוכלו לנבח הזים שכבים אהבי לנום</span> <span class="verse"><a name="11">11</a>יא  והכלבים עזי נפש לא ידעו שבעה והמה רעים לא ידעו הבין כלם לדרכם פנו איש לבצעו מקצהו</span> <span class="verse"><a name="12">12</a>יב  אתיו אקחה יין ונסבאה שכר והיה כזה יום מחר גדול יתר מאד</span> </p></div</div></div></body></html>