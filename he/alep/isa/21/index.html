<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 21</strong></div><p><span class="verse"><a name="1">1</a>א  משא מדבר ים  כסופות בנגב לחלף ממדבר בא מארץ נוראה</span> <span class="verse"><a name="2">2</a>ב  חזות קשה הגד לי  הבוגד בוגד והשודד שודד עלי עילם צורי מדי כל אנחתה השבתי</span> <span class="verse"><a name="3">3</a>ג  על כן מלאו מתני חלחלה--צירים אחזוני כצירי יולדה נעויתי משמע נבהלתי מראות</span> <span class="verse"><a name="4">4</a>ד  תעה לבבי פלצות בעתתני את נשף חשקי שם לי לחרדה</span> <span class="verse"><a name="5">5</a>ה  ערך השלחן צפה הצפית אכול שתה קומו השרים משחו מגן  {ס}</span> <span class="verse"><a name="6">6</a>ו  כי כה אמר אלי אדני  לך העמד המצפה אשר יראה יגיד</span> <span class="verse"><a name="7">7</a>ז  וראה רכב צמד פרשים--רכב חמור רכב גמל והקשיב קשב רב קשב</span> <span class="verse"><a name="8">8</a>ח  ויקרא אריה--על מצפה אדני אנכי עמד תמיד יומם ועל משמרתי אנכי נצב כל הלילות</span> <span class="verse"><a name="9">9</a>ט  והנה זה בא רכב איש צמד פרשים ויען ויאמר נפלה נפלה בבל וכל פסילי אלהיה שבר לארץ</span> <span class="verse"><a name="10">10</a>י  מדשתי ובן גרני  אשר שמעתי מאת יהוה צבאות אלהי ישראל--הגדתי לכם  {פ}</span> <span class="verse"><a name="11">11</a>יא  משא דומה  אלי קרא משעיר שמר מה מלילה שמר מה מליל</span> <span class="verse"><a name="12">12</a>יב  אמר שמר אתה בקר וגם לילה אם תבעיון בעיו שבו אתיו  {פ}</span> <span class="verse"><a name="13">13</a>יג  משא בערב  ביער בערב תלינו ארחות דדנים</span> <span class="verse"><a name="14">14</a>יד  לקראת צמא התיו מים ישבי ארץ תימא בלחמו קדמו נדד</span> <span class="verse"><a name="15">15</a>טו  כי מפני חרבות נדדו מפני חרב נטושה ומפני קשת דרוכה ומפני כבד מלחמה  {ס}</span> <span class="verse"><a name="16">16</a>טז  כי כה אמר אדני אלי  בעוד שנה כשני שכיר וכלה כל כבוד קדר</span> <span class="verse"><a name="17">17</a>יז  ושאר מספר קשת גבורי בני קדר ימעטו  כי יהוה אלהי ישראל דבר  {ס}</span> </p></div</div></div></body></html>