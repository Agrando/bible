<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 60</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/60"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 60</strong></div><p><span class="verse"><a name="1">1</a>א  קומי אורי כי בא אורך וכבוד יהוה עליך זרח</span> <span class="verse"><a name="2">2</a>ב  כי הנה החשך יכסה ארץ וערפל לאמים ועליך יזרח יהוה וכבודו עליך יראה</span> <span class="verse"><a name="3">3</a>ג  והלכו גוים לאורך ומלכים לנגה זרחך</span> <span class="verse"><a name="4">4</a>ד  שאי סביב עיניך וראי--כלם נקבצו באו לך בניך מרחוק יבאו ובנותיך על צד תאמנה</span> <span class="verse"><a name="5">5</a>ה  אז תראי ונהרת ופחד ורחב לבבך  כי יהפך עליך המון ים חיל גוים יבאו לך</span> <span class="verse"><a name="6">6</a>ו  שפעת גמלים תכסך בכרי מדין ועיפה--כלם משבא יבאו זהב ולבונה ישאו ותהלת יהוה יבשרו</span> <span class="verse"><a name="7">7</a>ז  כל צאן קדר יקבצו לך אילי נביות ישרתונך יעלו על רצון מזבחי ובית תפארתי אפאר</span> <span class="verse"><a name="8">8</a>ח  מי אלה כעב תעופינה וכיונים אל ארבתיהם</span> <span class="verse"><a name="9">9</a>ט  כי לי איים יקוו ואניות תרשיש בראשנה להביא בניך מרחוק כספם וזהבם אתם--לשם יהוה אלהיך ולקדוש ישראל כי פארך</span> <span class="verse"><a name="10">10</a>י  ובנו בני נכר חמתיך ומלכיהם ישרתונך  כי בקצפי הכיתיך וברצוני רחמתיך</span> <span class="verse"><a name="11">11</a>יא  ופתחו שעריך תמיד יומם ולילה לא יסגרו  להביא אליך חיל גוים ומלכיהם נהוגים</span> <span class="verse"><a name="12">12</a>יב  כי הגוי והממלכה אשר לא יעבדוך יאבדו והגוים חרב יחרבו</span> <span class="verse"><a name="13">13</a>יג  כבוד הלבנון אליך יבוא ברוש תדהר ותאשור יחדו--לפאר מקום מקדשי ומקום רגלי אכבד</span> <span class="verse"><a name="14">14</a>יד  והלכו אליך שחוח בני מעניך והשתחוו על כפות רגליך כל מנאציך וקראו לך עיר יהוה ציון קדוש ישראל</span> <span class="verse"><a name="15">15</a>טו  תחת היותך עזובה ושנואה ואין עובר ושמתיך לגאון עולם משוש דור ודור</span> <span class="verse"><a name="16">16</a>טז  וינקת חלב גוים ושד מלכים תינקי וידעת כי אני יהוה מושיעך וגאלך אביר יעקב</span> <span class="verse"><a name="17">17</a>יז  תחת הנחשת אביא זהב ותחת הברזל אביא כסף ותחת העצים נחשת ותחת האבנים ברזל ושמתי פקדתך שלום ונגשיך צדקה</span> <span class="verse"><a name="18">18</a>יח  לא ישמע עוד חמס בארצך שד ושבר בגבוליך וקראת ישועה חומתיך ושעריך תהלה</span> <span class="verse"><a name="19">19</a>יט  לא יהיה לך עוד השמש לאור יומם ולנגה הירח לא יאיר לך והיה לך יהוה לאור עולם ואלהיך לתפארתך</span> <span class="verse"><a name="20">20</a>כ  לא יבוא עוד שמשך וירחך לא יאסף  כי יהוה יהיה לך לאור עולם ושלמו ימי אבלך</span> <span class="verse"><a name="21">21</a>כא  ועמך כלם צדיקים לעולם יירשו ארץ נצר מטעו (מטעי) מעשה ידי להתפאר</span> <span class="verse"><a name="22">22</a>כב  הקטן יהיה לאלף והצעיר לגוי עצום אני יהוה בעתה אחישנה  {ס}</span> </p></div</div></div></body></html>