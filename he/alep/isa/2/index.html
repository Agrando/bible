<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 2</strong></div><p><span class="verse"><a name="1">1</a>א  הדבר אשר חזה ישעיהו בן אמוץ על יהודה וירושלם</span> <span class="verse"><a name="2">2</a>ב  והיה באחרית הימים נכון יהיה הר בית יהוה בראש ההרים ונשא מגבעות ונהרו אליו כל הגוים</span> <span class="verse"><a name="3">3</a>ג  והלכו עמים רבים ואמרו לכו ונעלה אל הר יהוה אל בית אלהי יעקב וירנו מדרכיו ונלכה בארחתיו  כי מציון תצא תורה ודבר יהוה מירושלם</span> <span class="verse"><a name="4">4</a>ד  ושפט בין הגוים והוכיח לעמים רבים וכתתו חרבותם לאתים וחניתותיהם למזמרות--לא ישא גוי אל גוי חרב ולא ילמדו עוד מלחמה  {פ}</span> <span class="verse"><a name="5">5</a>ה  בית יעקב--לכו ונלכה באור יהוה</span> <span class="verse"><a name="6">6</a>ו  כי נטשתה עמך בית יעקב--כי מלאו מקדם ועננים כפלשתים ובילדי נכרים ישפיקו</span> <span class="verse"><a name="7">7</a>ז  ותמלא ארצו כסף וזהב ואין קצה לאצרתיו ותמלא ארצו סוסים ואין קצה למרכבתיו</span> <span class="verse"><a name="8">8</a>ח  ותמלא ארצו אלילים  למעשה ידיו ישתחוו לאשר עשו אצבעתיו</span> <span class="verse"><a name="9">9</a>ט  וישח אדם וישפל איש ואל תשא להם</span> <span class="verse"><a name="10">10</a>י  בוא בצור והטמן בעפר מפני פחד יהוה ומהדר גאנו</span> <span class="verse"><a name="11">11</a>יא  עיני גבהות אדם שפל ושח רום אנשים ונשגב יהוה לבדו ביום ההוא  {פ}</span> <span class="verse"><a name="12">12</a>יב  כי יום ליהוה צבאות על כל גאה--ורם ועל כל נשא ושפל</span> <span class="verse"><a name="13">13</a>יג  ועל כל ארזי הלבנון הרמים והנשאים ועל כל אלוני הבשן</span> <span class="verse"><a name="14">14</a>יד  ועל כל ההרים הרמים ועל כל הגבעות הנשאות</span> <span class="verse"><a name="15">15</a>טו  ועל כל מגדל גבה ועל כל חומה בצורה</span> <span class="verse"><a name="16">16</a>טז  ועל כל אניות תרשיש ועל כל שכיות החמדה</span> <span class="verse"><a name="17">17</a>יז  ושח גבהות האדם ושפל רום אנשים ונשגב יהוה לבדו ביום ההוא</span> <span class="verse"><a name="18">18</a>יח  והאלילים כליל יחלף</span> <span class="verse"><a name="19">19</a>יט  ובאו במערות צרים ובמחלות עפר--מפני פחד יהוה ומהדר גאונו בקומו לערץ הארץ</span> <span class="verse"><a name="20">20</a>כ  ביום ההוא ישליך האדם את אלילי כספו ואת אלילי זהבו--אשר עשו לו להשתחות לחפר פרות ולעטלפים</span> <span class="verse"><a name="21">21</a>כא  לבוא בנקרות הצרים ובסעפי הסלעים--מפני פחד יהוה ומהדר גאונו בקומו לערץ הארץ</span> <span class="verse"><a name="22">22</a>כב  חדלו לכם מן האדם אשר נשמה באפו  כי במה נחשב הוא  {פ}</span> </p></div</div></div></body></html>