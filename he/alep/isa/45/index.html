<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 45</strong></div><p><span class="verse"><a name="1">1</a>א  כה אמר יהוה למשיחו לכורש אשר החזקתי בימינו לרד לפניו גוים ומתני מלכים אפתח--לפתח לפניו דלתים ושערים לא יסגרו</span> <span class="verse"><a name="2">2</a>ב  אני לפניך אלך והדורים אושר (אישר) דלתות נחושה אשבר ובריחי ברזל אגדע</span> <span class="verse"><a name="3">3</a>ג  ונתתי לך אוצרות חשך ומטמני מסתרים  למען תדע כי אני יהוה הקורא בשמך--אלהי ישראל</span> <span class="verse"><a name="4">4</a>ד  למען עבדי יעקב וישראל בחירי ואקרא לך בשמך אכנך ולא ידעתני</span> <span class="verse"><a name="5">5</a>ה  אני יהוה ואין עוד זולתי אין אלהים אאזרך ולא ידעתני</span> <span class="verse"><a name="6">6</a>ו  למען ידעו ממזרח שמש וממערבה כי אפס בלעדי  אני יהוה ואין עוד</span> <span class="verse"><a name="7">7</a>ז  יוצר אור ובורא חשך עשה שלום ובורא רע אני יהוה עשה כל אלה  {פ}</span> <span class="verse"><a name="8">8</a>ח  הרעיפו שמים ממעל ושחקים יזלו צדק תפתח ארץ ויפרו ישע וצדקה תצמיח יחד--אני יהוה בראתיו  {ס}</span> <span class="verse"><a name="9">9</a>ט  הוי רב את יצרו--חרש את חרשי אדמה היאמר חמר ליצרו מה תעשה ופעלך אין ידים לו  {ס}</span> <span class="verse"><a name="10">10</a>י  הוי אמר לאב מה תוליד ולאשה מה תחילין  {ס}</span> <span class="verse"><a name="11">11</a>יא  כה אמר יהוה קדוש ישראל ויצרו  האתיות שאלוני על בני ועל פעל ידי תצוני</span> <span class="verse"><a name="12">12</a>יב  אנכי עשיתי ארץ ואדם עליה בראתי אני ידי נטו שמים וכל צבאם צויתי</span> <span class="verse"><a name="13">13</a>יג  אנכי העירתהו בצדק וכל דרכיו אישר הוא יבנה עירי וגלותי ישלח--לא במחיר ולא בשחד אמר יהוה צבאות  {ס}</span> <span class="verse"><a name="14">14</a>יד  כה אמר יהוה יגיע מצרים וסחר כוש וסבאים אנשי מדה עליך יעברו ולך יהיו אחריך ילכו בזקים יעברו ואליך ישתחוו אליך יתפללו אך בך אל ואין עוד אפס אלהים</span> <span class="verse"><a name="15">15</a>טו  אכן אתה אל מסתתר--אלהי ישראל מושיע</span> <span class="verse"><a name="16">16</a>טז  בושו וגם נכלמו כלם  יחדו הלכו בכלמה חרשי צירים</span> <span class="verse"><a name="17">17</a>יז  ישראל נושע ביהוה תשועת עולמים  לא תבשו ולא תכלמו עד עולמי עד  {פ}</span> <span class="verse"><a name="18">18</a>יח  כי כה אמר יהוה בורא השמים הוא האלהים יצר הארץ ועשה הוא כוננה--לא תהו בראה לשבת יצרה אני יהוה ואין עוד</span> <span class="verse"><a name="19">19</a>יט  לא בסתר דברתי במקום ארץ חשך--לא אמרתי לזרע יעקב תהו בקשוני אני יהוה דבר צדק מגיד מישרים</span> <span class="verse"><a name="20">20</a>כ  הקבצו ובאו התנגשו יחדו פליטי הגוים לא ידעו הנשאים את עץ פסלם ומתפללים אל אל לא יושיע</span> <span class="verse"><a name="21">21</a>כא  הגידו והגישו אף יועצו יחדו  מי השמיע זאת מקדם מאז הגידה הלוא אני יהוה ואין עוד אלהים מבלעדי--אל צדיק ומושיע אין זולתי</span> <span class="verse"><a name="22">22</a>כב  פנו אלי והושעו כל אפסי ארץ  כי אני אל ואין עוד</span> <span class="verse"><a name="23">23</a>כג  בי נשבעתי--יצא מפי צדקה דבר ולא ישוב  כי לי תכרע כל ברך תשבע כל לשון</span> <span class="verse"><a name="24">24</a>כד  אך ביהוה לי אמר צדקות ועז עדיו יבוא ויבשו כל הנחרים בו</span> <span class="verse"><a name="25">25</a>כה  ביהוה יצדקו ויתהללו כל זרע ישראל</span> </p></div</div></div></body></html>