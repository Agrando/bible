<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 59</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/59"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 59</strong></div><p><span class="verse"><a name="1">1</a>א  הן לא קצרה יד יהוה מהושיע ולא כבדה אזנו משמוע</span> <span class="verse"><a name="2">2</a>ב  כי אם עונתיכם היו מבדלים בינכם לבין אלהיכם וחטאותיכם הסתירו פנים מכם--משמוע</span> <span class="verse"><a name="3">3</a>ג  כי כפיכם נגאלו בדם ואצבעותיכם בעון שפתותיכם דברו שקר--לשונכם עולה תהגה</span> <span class="verse"><a name="4">4</a>ד  אין קרא בצדק ואין נשפט באמונה בטוח על תהו ודבר שוא הרו עמל והוליד און</span> <span class="verse"><a name="5">5</a>ה  ביצי צפעוני בקעו וקורי עכביש יארגו האכל מביציהם ימות והזורה תבקע אפעה</span> <span class="verse"><a name="6">6</a>ו  קוריהם לא יהיו לבגד ולא יתכסו במעשיהם מעשיהם מעשי און ופעל חמס בכפיהם</span> <span class="verse"><a name="7">7</a>ז  רגליהם לרע ירצו וימהרו לשפך דם נקי מחשבותיהם מחשבות און--שד ושבר במסלותם</span> <span class="verse"><a name="8">8</a>ח  דרך שלום לא ידעו ואין משפט במעגלותם נתיבותיהם עקשו להם--כל דרך בה לא ידע שלום</span> <span class="verse"><a name="9">9</a>ט  על כן רחק משפט ממנו ולא תשיגנו צדקה נקוה לאור והנה חשך לנגהות באפלות נהלך</span> <span class="verse"><a name="10">10</a>י  נגששה כעורים קיר וכאין עינים נגששה כשלנו בצהרים כנשף באשמנים כמתים</span> <span class="verse"><a name="11">11</a>יא  נהמה כדבים כלנו וכיונים הגה נהגה נקוה למשפט ואין לישועה רחקה ממנו</span> <span class="verse"><a name="12">12</a>יב  כי רבו פשעינו נגדך וחטאותינו ענתה בנו  כי פשעינו אתנו ועונתינו ידענום</span> <span class="verse"><a name="13">13</a>יג  פשע וכחש ביהוה ונסוג מאחר אלהינו דבר עשק וסרה הרו והגו מלב דברי שקר</span> <span class="verse"><a name="14">14</a>יד  והסג אחור משפט וצדקה מרחוק תעמד  כי כשלה ברחוב אמת ונכחה לא תוכל לבוא  {ס}</span> <span class="verse"><a name="15">15</a>טו  ותהי האמת נעדרת וסר מרע משתולל וירא יהוה וירע בעיניו כי אין משפט</span> <span class="verse"><a name="16">16</a>טז  וירא כי אין איש וישתומם כי אין מפגיע ותושע לו זרעו וצדקתו היא סמכתהו</span> <span class="verse"><a name="17">17</a>יז  וילבש צדקה כשרין וכובע ישועה בראשו וילבש בגדי נקם תלבשת ויעט כמעיל קנאה</span> <span class="verse"><a name="18">18</a>יח  כעל גמלות כעל ישלם--חמה לצריו גמול לאיביו לאיים גמול ישלם</span> <span class="verse"><a name="19">19</a>יט  ויראו ממערב את שם יהוה וממזרח שמש את כבודו  כי יבוא כנהר צר רוח יהוה נססה בו</span> <span class="verse"><a name="20">20</a>כ  ובא לציון גואל ולשבי פשע ביעקב--נאם יהוה</span> <span class="verse"><a name="21">21</a>כא  ואני זאת בריתי אותם אמר יהוה--רוחי אשר עליך ודברי אשר שמתי בפיך  לא ימושו מפיך ומפי זרעך ומפי זרע זרעך אמר יהוה מעתה ועד עולם  {ס}</span> </p></div</div></div></body></html>