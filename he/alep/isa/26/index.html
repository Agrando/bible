<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 26</strong></div><p><span class="verse"><a name="1">1</a>א  ביום ההוא יושר השיר הזה בארץ יהודה עיר עז לנו ישועה ישית חומות וחל</span> <span class="verse"><a name="2">2</a>ב  פתחו שערים ויבא גוי צדיק שמר אמנים</span> <span class="verse"><a name="3">3</a>ג  יצר סמוך תצר שלום שלום  כי בך בטוח</span> <span class="verse"><a name="4">4</a>ד  בטחו ביהוה עדי עד  כי ביה יהוה צור עולמים</span> <span class="verse"><a name="5">5</a>ה  כי השח ישבי מרום קריה נשגבה ישפילנה ישפילה עד ארץ יגיענה עד עפר</span> <span class="verse"><a name="6">6</a>ו  תרמסנה רגל רגלי עני פעמי דלים</span> <span class="verse"><a name="7">7</a>ז  ארח לצדיק מישרים  ישר מעגל צדיק תפלס</span> <span class="verse"><a name="8">8</a>ח  אף ארח משפטיך יהוה קוינוך--לשמך ולזכרך תאות נפש</span> <span class="verse"><a name="9">9</a>ט  נפשי אויתך בלילה אף רוחי בקרבי אשחרך  כי כאשר משפטיך לארץ--צדק למדו ישבי תבל</span> <span class="verse"><a name="10">10</a>י  יחן רשע בל למד צדק בארץ נכחות יעול ובל יראה גאות יהוה  {פ}</span> <span class="verse"><a name="11">11</a>יא  יהוה רמה ידך בל יחזיון  יחזו ויבשו קנאת עם אף אש צריך תאכלם  {ס}</span> <span class="verse"><a name="12">12</a>יב  יהוה תשפת שלום לנו  כי גם כל מעשינו פעלת לנו  {ס}</span> <span class="verse"><a name="13">13</a>יג  יהוה אלהינו בעלונו אדנים זולתך לבד בך נזכיר שמך</span> <span class="verse"><a name="14">14</a>יד  מתים בל יחיו--רפאים בל יקמו לכן פקדת ותשמידם ותאבד כל זכר למו</span> <span class="verse"><a name="15">15</a>טו  יספת לגוי יהוה יספת לגוי נכבדת רחקת כל קצוי ארץ  {פ}</span> <span class="verse"><a name="16">16</a>טז  יהוה בצר פקדוך צקון לחש מוסרך למו</span> <span class="verse"><a name="17">17</a>יז  כמו הרה תקריב ללדת תחיל תזעק בחבליה--כן היינו מפניך יהוה</span> <span class="verse"><a name="18">18</a>יח  הרינו חלנו כמו ילדנו רוח ישועת בל נעשה ארץ ובל יפלו ישבי תבל</span> <span class="verse"><a name="19">19</a>יט  יחיו מתיך נבלתי יקומון הקיצו ורננו שכני עפר כי טל אורת טלך וארץ רפאים תפיל  {פ}</span> <span class="verse"><a name="20">20</a>כ  לך עמי בא בחדריך וסגר דלתיך (דלתך) בעדך חבי כמעט רגע עד יעבור (יעבר) זעם</span> <span class="verse"><a name="21">21</a>כא  כי הנה יהוה יצא ממקומו לפקד עון ישב הארץ עליו וגלתה הארץ את דמיה ולא תכסה עוד על הרוגיה  {פ}</span> </p></div</div></div></body></html>