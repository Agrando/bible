<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 49</strong></div><p><span class="verse"><a name="1">1</a>א  שמעו איים אלי והקשיבו לאמים מרחוק יהוה מבטן קראני ממעי אמי הזכיר שמי</span> <span class="verse"><a name="2">2</a>ב  וישם פי כחרב חדה בצל ידו החביאני וישימני לחץ ברור באשפתו הסתירני</span> <span class="verse"><a name="3">3</a>ג  ויאמר לי עבדי אתה--ישראל אשר בך אתפאר</span> <span class="verse"><a name="4">4</a>ד  ואני אמרתי לריק יגעתי לתהו והבל כחי כליתי אכן משפטי את יהוה ופעלתי את אלהי  {ס}</span> <span class="verse"><a name="5">5</a>ה  ועתה אמר יהוה יוצרי מבטן לעבד לו לשובב יעקב אליו וישראל לא (לו) יאסף ואכבד בעיני יהוה ואלהי היה עזי</span> <span class="verse"><a name="6">6</a>ו  ויאמר נקל מהיותך לי עבד להקים את שבטי יעקב ונצירי (ונצורי) ישראל להשיב ונתתיך לאור גוים להיות ישועתי עד קצה הארץ  {ס}</span> <span class="verse"><a name="7">7</a>ז  כה אמר יהוה גאל ישראל קדושו לבזה נפש למתעב גוי לעבד משלים מלכים יראו וקמו שרים וישתחוו--למען יהוה אשר נאמן קדש ישראל ויבחרך  {ס}</span> <span class="verse"><a name="8">8</a>ח  כה אמר יהוה בעת רצון עניתיך וביום ישועה עזרתיך ואצרך ואתנך לברית עם להקים ארץ להנחיל נחלות שממות</span> <span class="verse"><a name="9">9</a>ט  לאמר לאסורים צאו לאשר בחשך הגלו על דרכים ירעו ובכל שפיים מרעיתם</span> <span class="verse"><a name="10">10</a>י  לא ירעבו ולא יצמאו ולא יכם שרב ושמש  כי מרחמם ינהגם ועל מבועי מים ינהלם</span> <span class="verse"><a name="11">11</a>יא  ושמתי כל הרי לדרך ומסלתי ירמון</span> <span class="verse"><a name="12">12</a>יב  הנה אלה מרחוק יבאו והנה אלה מצפון ומים ואלה מארץ סינים</span> <span class="verse"><a name="13">13</a>יג  רנו שמים וגילי ארץ יפצחו (ופצחו) הרים רנה  כי נחם יהוה עמו וענייו ירחם  {ס}</span> <span class="verse"><a name="14">14</a>יד  ותאמר ציון עזבני יהוה ואדני שכחני</span> <span class="verse"><a name="15">15</a>טו  התשכח אשה עולה מרחם בן בטנה גם אלה תשכחנה ואנכי לא אשכחך</span> <span class="verse"><a name="16">16</a>טז  הן על כפים חקתיך חומתיך נגדי תמיד</span> <span class="verse"><a name="17">17</a>יז  מהרו בניך מהרסיך ומחריביך ממך יצאו</span> <span class="verse"><a name="18">18</a>יח  שאי סביב עיניך וראי כלם נקבצו באו לך חי אני נאם יהוה כי כלם כעדי תלבשי ותקשרים ככלה</span> <span class="verse"><a name="19">19</a>יט  כי חרבתיך ושממתיך וארץ הרסתך  כי עתה תצרי מיושב ורחקו מבלעיך</span> <span class="verse"><a name="20">20</a>כ  עוד יאמרו באזניך בני שכליך  צר לי המקום גשה לי ואשבה</span> <span class="verse"><a name="21">21</a>כא  ואמרת בלבבך מי ילד לי את אלה ואני שכולה וגלמודה גלה וסורה ואלה מי גדל--הן אני נשארתי לבדי אלה איפה הם  {פ}</span> <span class="verse"><a name="22">22</a>כב  כה אמר אדני יהוה הנה אשא אל גוים ידי ואל עמים ארים נסי והביאו בניך בחצן ובנתיך על כתף תנשאנה</span> <span class="verse"><a name="23">23</a>כג  והיו מלכים אמניך ושרותיהם מיניקתיך--אפים ארץ ישתחוו לך ועפר רגליך ילחכו וידעת כי אני יהוה אשר לא יבשו קוי  {ס}</span> <span class="verse"><a name="24">24</a>כד  היקח מגבור מלקוח ואם שבי צדיק ימלט  {ס}</span> <span class="verse"><a name="25">25</a>כה  כי כה אמר יהוה גם שבי גבור יקח ומלקוח עריץ ימלט ואת יריבך אנכי אריב ואת בניך אנכי אושיע</span> <span class="verse"><a name="26">26</a>כו  והאכלתי את מוניך את בשרם וכעסיס דמם ישכרון וידעו כל בשר כי אני יהוה מושיעך וגאלך אביר יעקב  {ס}</span> </p></div</div></div></body></html>