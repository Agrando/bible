<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 23</strong></div><p><span class="verse"><a name="1">1</a>א  משא צר  הילילו אניות תרשיש כי שדד מבית מבוא מארץ כתים נגלה למו</span> <span class="verse"><a name="2">2</a>ב  דמו ישבי אי סחר צידון עבר ים מלאוך</span> <span class="verse"><a name="3">3</a>ג  ובמים רבים זרע שחר קציר יאור תבואתה ותהי סחר גוים</span> <span class="verse"><a name="4">4</a>ד  בושי צידון--כי אמר ים מעוז הים לאמר  לא חלתי ולא ילדתי ולא גדלתי בחורים--רוממתי בתולות</span> <span class="verse"><a name="5">5</a>ה  כאשר שמע למצרים יחילו כשמע צר</span> <span class="verse"><a name="6">6</a>ו  עברו תרשישה הילילו ישבי אי</span> <span class="verse"><a name="7">7</a>ז  הזאת לכם עליזה מימי קדם קדמתה יבלוה רגליה מרחוק לגור</span> <span class="verse"><a name="8">8</a>ח  מי יעץ זאת על צר המעטירה אשר סחריה שרים כנעניה נכבדי ארץ</span> <span class="verse"><a name="9">9</a>ט  יהוה צבאות יעצה--לחלל גאון כל צבי להקל כל נכבדי ארץ</span> <span class="verse"><a name="10">10</a>י  עברי ארצך כיאר בת תרשיש אין מזח עוד</span> <span class="verse"><a name="11">11</a>יא  ידו נטה על הים הרגיז ממלכות יהוה צוה אל כנען לשמד מעזניה</span> <span class="verse"><a name="12">12</a>יב  ויאמר לא תוסיפי עוד לעלוז המעשקה בתולת בת צידון כתיים (כתים) קומי עברי--גם שם לא ינוח לך</span> <span class="verse"><a name="13">13</a>יג  הן ארץ כשדים זה העם לא היה--אשור יסדה לציים הקימו בחיניו (בחוניו) עוררו ארמנותיה--שמה למפלה</span> <span class="verse"><a name="14">14</a>יד  הילילו אניות תרשיש  כי שדד מעזכן  {ס}</span> <span class="verse"><a name="15">15</a>טו  והיה ביום ההוא ונשכחת צר שבעים שנה כימי מלך אחד מקץ שבעים שנה יהיה לצר כשירת הזונה</span> <span class="verse"><a name="16">16</a>טז  קחי כנור סבי עיר זונה נשכחה היטיבי נגן הרבי שיר למען תזכרי</span> <span class="verse"><a name="17">17</a>יז  והיה מקץ שבעים שנה יפקד יהוה את צר ושבה לאתננה וזנתה את כל ממלכות הארץ על פני האדמה</span> <span class="verse"><a name="18">18</a>יח  והיה סחרה ואתננה קדש ליהוה--לא יאצר ולא יחסן  כי לישבים לפני יהוה יהיה סחרה לאכל לשבעה ולמכסה עתיק  {פ}</span> </p></div</div></div></body></html>