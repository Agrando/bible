<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 1</strong></div><p><span class="verse"><a name="1">1</a>א  חזון ישעיהו בן אמוץ אשר חזה על יהודה וירושלם--בימי עזיהו יותם אחז יחזקיהו מלכי יהודה</span> <span class="verse"><a name="2">2</a>ב  שמעו שמים והאזיני ארץ כי יהוה דבר  בנים גדלתי ורוממתי והם פשעו בי</span> <span class="verse"><a name="3">3</a>ג  ידע שור קנהו וחמור אבוס בעליו ישראל לא ידע עמי לא התבונן</span> <span class="verse"><a name="4">4</a>ד  הוי גוי חטא עם כבד עון--זרע מרעים בנים משחיתים עזבו את יהוה נאצו את קדוש ישראל--נזרו אחור</span> <span class="verse"><a name="5">5</a>ה  על מה תכו עוד תוסיפו סרה כל ראש לחלי וכל לבב דוי</span> <span class="verse"><a name="6">6</a>ו  מכף רגל ועד ראש אין בו מתם פצע וחבורה ומכה טריה לא זרו ולא חבשו ולא רככה בשמן</span> <span class="verse"><a name="7">7</a>ז  ארצכם שממה עריכם שרפות אש אדמתכם לנגדכם זרים אכלים אתה ושממה כמהפכת זרים</span> <span class="verse"><a name="8">8</a>ח  ונותרה בת ציון כסכה בכרם כמלונה במקשה כעיר נצורה</span> <span class="verse"><a name="9">9</a>ט  לולי יהוה צבאות הותיר לנו שריד כמעט--כסדם היינו לעמרה דמינו  {פ}</span> <span class="verse"><a name="10">10</a>י  שמעו דבר יהוה קציני סדם האזינו תורת אלהינו עם עמרה</span> <span class="verse"><a name="11">11</a>יא  למה לי רב זבחיכם יאמר יהוה שבעתי עלות אילים וחלב מריאים ודם פרים וכבשים ועתודים לא חפצתי</span> <span class="verse"><a name="12">12</a>יב  כי תבאו לראות פני--מי בקש זאת מידכם רמס חצרי</span> <span class="verse"><a name="13">13</a>יג  לא תוסיפו הביא מנחת שוא--קטרת תועבה היא לי חדש ושבת קרא מקרא לא אוכל און ועצרה</span> <span class="verse"><a name="14">14</a>יד  חדשיכם ומועדיכם שנאה נפשי היו עלי לטרח נלאיתי נשא</span> <span class="verse"><a name="15">15</a>טו  ובפרשכם כפיכם אעלים עיני מכם--גם כי תרבו תפלה אינני שמע  ידיכם דמים מלאו</span> <span class="verse"><a name="16">16</a>טז  רחצו הזכו--הסירו רע מעלליכם מנגד עיני  חדלו הרע</span> <span class="verse"><a name="17">17</a>יז  למדו היטב דרשו משפט אשרו חמוץ שפטו יתום ריבו אלמנה  {ס}</span> <span class="verse"><a name="18">18</a>יח  לכו נא ונוכחה יאמר יהוה אם יהיו חטאיכם כשנים כשלג ילבינו אם יאדימו כתולע כצמר יהיו</span> <span class="verse"><a name="19">19</a>יט  אם תאבו ושמעתם--טוב הארץ תאכלו</span> <span class="verse"><a name="20">20</a>כ  ואם תמאנו ומריתם--חרב תאכלו כי פי יהוה דבר  {פ}</span> <span class="verse"><a name="21">21</a>כא  איכה היתה לזונה קריה נאמנה מלאתי משפט צדק ילין בה--ועתה מרצחים</span> <span class="verse"><a name="22">22</a>כב  כספך היה לסיגים סבאך מהול במים</span> <span class="verse"><a name="23">23</a>כג  שריך סוררים וחברי גנבים--כלו אהב שחד ורדף שלמנים יתום לא ישפטו וריב אלמנה לא יבוא אליהם  {ס}</span> <span class="verse"><a name="24">24</a>כד  לכן נאם האדון יהוה צבאות--אביר ישראל  הוי אנחם מצרי ואנקמה מאויבי</span> <span class="verse"><a name="25">25</a>כה  ואשיבה ידי עליך ואצרף כבר סיגיך ואסירה כל בדיליך</span> <span class="verse"><a name="26">26</a>כו  ואשיבה שפטיך כבראשנה ויעציך כבתחלה אחרי כן יקרא לך עיר הצדק--קריה נאמנה</span> <span class="verse"><a name="27">27</a>כז  ציון במשפט תפדה ושביה בצדקה</span> <span class="verse"><a name="28">28</a>כח  ושבר פשעים וחטאים יחדו ועזבי יהוה יכלו</span> <span class="verse"><a name="29">29</a>כט  כי יבשו מאילים אשר חמדתם ותחפרו--מהגנות אשר בחרתם</span> <span class="verse"><a name="30">30</a>ל  כי תהיו כאלה נבלת עלה וכגנה אשר מים אין לה</span> <span class="verse"><a name="31">31</a>לא  והיה החסן לנערת ופעלו לניצוץ ובערו שניהם יחדו ואין מכבה  {פ}</span> </p></div</div></div></body></html>