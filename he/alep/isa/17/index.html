<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 17</strong></div><p><span class="verse"><a name="1">1</a>א  משא דמשק  הנה דמשק מוסר מעיר והיתה מעי מפלה</span> <span class="verse"><a name="2">2</a>ב  עזבות ערי ערער לעדרים תהיינה ורבצו ואין מחריד</span> <span class="verse"><a name="3">3</a>ג  ונשבת מבצר מאפרים וממלכה מדמשק ושאר ארם ככבוד בני ישראל יהיו נאם יהוה צבאות  {פ}</span> <span class="verse"><a name="4">4</a>ד  והיה ביום ההוא ידל כבוד יעקב ומשמן בשרו ירזה</span> <span class="verse"><a name="5">5</a>ה  והיה כאסף קציר קמה וזרעו שבלים יקצור והיה כמלקט שבלים בעמק רפאים</span> <span class="verse"><a name="6">6</a>ו  ונשאר בו עוללת כנקף זית שנים שלשה גרגרים בראש אמיר ארבעה חמשה בסעפיה פריה--נאם יהוה אלהי ישראל</span> <span class="verse"><a name="7">7</a>ז  ביום ההוא ישעה האדם על עשהו ועיניו אל קדוש ישראל תראינה</span> <span class="verse"><a name="8">8</a>ח  ולא ישעה אל המזבחות מעשה ידיו ואשר עשו אצבעתיו לא יראה והאשרים והחמנים  {ס}</span> <span class="verse"><a name="9">9</a>ט  ביום ההוא יהיו ערי מעוזו כעזובת החרש והאמיר אשר עזבו מפני בני ישראל והיתה שממה</span> <span class="verse"><a name="10">10</a>י  כי שכחת אלהי ישעך וצור מעזך לא זכרת על כן תטעי נטעי נעמנים וזמרת זר תזרענו</span> <span class="verse"><a name="11">11</a>יא  ביום נטעך תשגשגי ובבקר זרעך תפריחי נד קציר ביום נחלה וכאב אנוש  {ס}</span> <span class="verse"><a name="12">12</a>יב  הוי המון עמים רבים כהמות ימים יהמיון ושאון לאמים כשאון מים כבירים ישאון</span> <span class="verse"><a name="13">13</a>יג  לאמים כשאון מים רבים ישאון וגער בו ונס ממרחק ורדף כמץ הרים לפני רוח וכגלגל לפני סופה</span> <span class="verse"><a name="14">14</a>יד  לעת ערב והנה בלהה בטרם בקר איננו זה חלק שוסינו וגורל לבזזינו  {פ}</span> </p></div</div></div></body></html>