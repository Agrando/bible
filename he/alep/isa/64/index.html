<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 64</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/64"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 64</strong></div><p><span class="verse"><a name="1">1</a>א  כקדח אש המסים מים תבעה אש להודיע שמך לצריך מפניך גוים ירגזו</span> <span class="verse"><a name="2">2</a>ב  בעשותך נוראות לא נקוה ירדת מפניך הרים נזלו  {ס}</span> <span class="verse"><a name="3">3</a>ג  ומעולם לא שמעו לא האזינו עין לא ראתה אלהים זולתך--יעשה למחכה לו</span> <span class="verse"><a name="4">4</a>ד  פגעת את שש ועשה צדק בדרכיך יזכרוך הן אתה קצפת ונחטא בהם עולם ונושע</span> <span class="verse"><a name="5">5</a>ה  ונהי כטמא כלנו וכבגד עדים כל צדקתינו ונבל כעלה כלנו ועוננו כרוח ישאנו</span> <span class="verse"><a name="6">6</a>ו  ואין קורא בשמך מתעורר להחזיק בך  כי הסתרת פניך ממנו ותמוגנו ביד עוננו</span> <span class="verse"><a name="7">7</a>ז  ועתה יהוה אבינו אתה אנחנו החמר ואתה יצרנו ומעשה ידך כלנו</span> <span class="verse"><a name="8">8</a>ח  אל תקצף יהוה עד מאד ואל לעד תזכר עון הן הבט נא עמך כלנו</span> <span class="verse"><a name="9">9</a>ט  ערי קדשך היו מדבר ציון מדבר היתה ירושלם שממה</span> <span class="verse"><a name="10">10</a>י  בית קדשנו ותפארתנו אשר הללוך אבתינו--היה לשרפת אש וכל מחמדינו היה לחרבה</span> <span class="verse"><a name="11">11</a>יא  העל אלה תתאפק יהוה תחשה ותעננו עד מאד  {פ}</span> </p></div</div></div></body></html>