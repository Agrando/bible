<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 41</strong></div><p><span class="verse"><a name="1">1</a>א  החרישו אלי איים ולאמים יחליפו כח יגשו אז ידברו יחדו למשפט נקרבה</span> <span class="verse"><a name="2">2</a>ב  מי העיר ממזרח צדק יקראהו לרגלו יתן לפניו גוים ומלכים ירד--יתן כעפר חרבו כקש נדף קשתו</span> <span class="verse"><a name="3">3</a>ג  ירדפם יעבור שלום ארח ברגליו לא יבוא</span> <span class="verse"><a name="4">4</a>ד  מי פעל ועשה קרא הדרות מראש  אני יהוה ראשון ואת אחרנים אני הוא</span> <span class="verse"><a name="5">5</a>ה  ראו איים ויראו קצות הארץ יחרדו קרבו ויאתיון</span> <span class="verse"><a name="6">6</a>ו  איש את רעהו יעזרו ולאחיו יאמר חזק</span> <span class="verse"><a name="7">7</a>ז  ויחזק חרש את צרף מחליק פטיש את הולם פעם אמר לדבק טוב הוא ויחזקהו במסמרים לא ימוט  {ס}</span> <span class="verse"><a name="8">8</a>ח  ואתה ישראל עבדי יעקב אשר בחרתיך זרע אברהם אהבי</span> <span class="verse"><a name="9">9</a>ט  אשר החזקתיך מקצות הארץ ומאציליה קראתיך ואמר לך עבדי אתה בחרתיך ולא מאסתיך</span> <span class="verse"><a name="10">10</a>י  אל תירא כי עמך אני אל תשתע כי אני אלהיך אמצתיך אף עזרתיך--אף תמכתיך בימין צדקי</span> <span class="verse"><a name="11">11</a>יא  הן יבשו ויכלמו כל הנחרים בך יהיו כאין ויאבדו אנשי ריבך</span> <span class="verse"><a name="12">12</a>יב  תבקשם ולא תמצאם אנשי מצתך יהיו כאין וכאפס אנשי מלחמתך</span> <span class="verse"><a name="13">13</a>יג  כי אני יהוה אלהיך--מחזיק ימינך האמר לך אל תירא אני עזרתיך  {ס}</span> <span class="verse"><a name="14">14</a>יד  אל תיראי תולעת יעקב מתי ישראל אני עזרתיך נאם יהוה וגאלך קדוש ישראל</span> <span class="verse"><a name="15">15</a>טו  הנה שמתיך למורג חרוץ חדש--בעל פיפיות תדוש הרים ותדק וגבעות כמץ תשים</span> <span class="verse"><a name="16">16</a>טז  תזרם ורוח תשאם וסערה תפיץ אותם ואתה תגיל ביהוה בקדוש ישראל תתהלל  {ס}</span> <span class="verse"><a name="17">17</a>יז  העניים והאביונים מבקשים מים ואין--לשונם בצמא נשתה אני יהוה אענם אלהי ישראל לא אעזבם</span> <span class="verse"><a name="18">18</a>יח  אפתח על שפיים נהרות ובתוך בקעות מעינות אשים מדבר לאגם מים וארץ ציה למוצאי מים</span> <span class="verse"><a name="19">19</a>יט  אתן במדבר ארז שטה והדס ועץ שמן אשים בערבה ברוש תדהר ותאשור--יחדו</span> <span class="verse"><a name="20">20</a>כ  למען יראו וידעו וישימו וישכילו יחדו--כי יד יהוה עשתה זאת וקדוש ישראל בראה  {פ}</span> <span class="verse"><a name="21">21</a>כא  קרבו ריבכם יאמר יהוה הגישו עצמותיכם יאמר מלך יעקב</span> <span class="verse"><a name="22">22</a>כב  יגישו ויגידו לנו את אשר תקרינה הראשנות מה הנה הגידו ונשימה לבנו ונדעה אחריתן או הבאות השמיענו</span> <span class="verse"><a name="23">23</a>כג  הגידו האתיות לאחור ונדעה כי אלהים אתם אף תיטיבו ותרעו ונשתעה ונרא (ונראה) יחדו</span> <span class="verse"><a name="24">24</a>כד  הן אתם מאין ופעלכם מאפע תועבה יבחר בכם  {פ}</span> <span class="verse"><a name="25">25</a>כה  העירותי מצפון ויאת ממזרח שמש יקרא בשמי ויבא סגנים כמו חמר וכמו יוצר ירמס טיט</span> <span class="verse"><a name="26">26</a>כו  מי הגיד מראש ונדעה ומלפנים ונאמר צדיק אף אין מגיד אף אין משמיע--אף אין שמע אמריכם</span> <span class="verse"><a name="27">27</a>כז  ראשון לציון הנה הנם ולירושלם מבשר אתן</span> <span class="verse"><a name="28">28</a>כח  וארא ואין איש ומאלה ואין יועץ ואשאלם וישיבו דבר</span> <span class="verse"><a name="29">29</a>כט  הן כלם און אפס מעשיהם רוח ותהו נסכיהם  {פ}</span> </p></div</div></div></body></html>