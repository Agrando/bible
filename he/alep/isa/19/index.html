<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 19</strong></div><p><span class="verse"><a name="1">1</a>א  משא מצרים  הנה יהוה רכב על עב קל ובא מצרים ונעו אלילי מצרים מפניו ולבב מצרים ימס בקרבו</span> <span class="verse"><a name="2">2</a>ב  וסכסכתי מצרים במצרים ונלחמו איש באחיו ואיש ברעהו עיר בעיר ממלכה בממלכה</span> <span class="verse"><a name="3">3</a>ג  ונבקה רוח מצרים בקרבו ועצתו אבלע ודרשו אל האלילים ואל האטים ואל האבות ואל הידענים</span> <span class="verse"><a name="4">4</a>ד  וסכרתי את מצרים ביד אדנים קשה ומלך עז ימשל בם נאם האדון יהוה צבאות</span> <span class="verse"><a name="5">5</a>ה  ונשתו מים מהים ונהר יחרב ויבש</span> <span class="verse"><a name="6">6</a>ו  והאזניחו נהרות דללו וחרבו יארי מצור קנה וסוף קמלו</span> <span class="verse"><a name="7">7</a>ז  ערות על יאור על פי יאור וכל מזרע יאור ייבש נדף ואיננו</span> <span class="verse"><a name="8">8</a>ח  ואנו הדיגים ואבלו כל משליכי ביאור חכה ופרשי מכמרת על פני מים אמללו</span> <span class="verse"><a name="9">9</a>ט  ובשו עבדי פשתים שריקות וארגים חורי</span> <span class="verse"><a name="10">10</a>י  והיו שתתיה מדכאים כל עשי שכר אגמי נפש</span> <span class="verse"><a name="11">11</a>יא  אך אולים שרי צען חכמי יעצי פרעה עצה נבערה איך תאמרו אל פרעה בן חכמים אני בן מלכי קדם</span> <span class="verse"><a name="12">12</a>יב  אים אפוא חכמיך ויגידו נא לך וידעו מה יעץ יהוה צבאות על מצרים</span> <span class="verse"><a name="13">13</a>יג  נואלו שרי צען נשאו שרי נף התעו את מצרים פנת שבטיה</span> <span class="verse"><a name="14">14</a>יד  יהוה מסך בקרבה רוח עועים והתעו את מצרים בכל מעשהו כהתעות שכור בקיאו</span> <span class="verse"><a name="15">15</a>טו  ולא יהיה למצרים מעשה אשר יעשה ראש וזנב כפה ואגמון</span> <span class="verse"><a name="16">16</a>טז  ביום ההוא יהיה מצרים כנשים וחרד ופחד מפני תנופת יד יהוה צבאות אשר הוא מניף עליו</span> <span class="verse"><a name="17">17</a>יז  והיתה אדמת יהודה למצרים לחגא כל אשר יזכיר אתה אליו יפחד--מפני עצת יהוה צבאות אשר הוא יועץ עליו  {ס}</span> <span class="verse"><a name="18">18</a>יח  ביום ההוא יהיו חמש ערים בארץ מצרים מדברות שפת כנען ונשבעות ליהוה צבאות  עיר ההרס יאמר לאחת  {ס}</span> <span class="verse"><a name="19">19</a>יט  ביום ההוא יהיה מזבח ליהוה בתוך ארץ מצרים ומצבה אצל גבולה ליהוה</span> <span class="verse"><a name="20">20</a>כ  והיה לאות ולעד ליהוה צבאות בארץ מצרים  כי יצעקו אל יהוה מפני לחצים וישלח להם מושיע ורב והצילם</span> <span class="verse"><a name="21">21</a>כא  ונודע יהוה למצרים וידעו מצרים את יהוה ביום ההוא ועבדו זבח ומנחה ונדרו נדר ליהוה ושלמו</span> <span class="verse"><a name="22">22</a>כב  ונגף יהוה את מצרים נגף ורפוא ושבו עד יהוה ונעתר להם ורפאם  {ס}</span> <span class="verse"><a name="23">23</a>כג  ביום ההוא תהיה מסלה ממצרים אשורה ובא אשור במצרים ומצרים באשור ועבדו מצרים את אשור  {ס}</span> <span class="verse"><a name="24">24</a>כד  ביום ההוא יהיה ישראל שלישיה למצרים ולאשור  ברכה בקרב הארץ</span> <span class="verse"><a name="25">25</a>כה  אשר ברכו יהוה צבאות לאמר  ברוך עמי מצרים ומעשה ידי אשור ונחלתי ישראל  {ס}</span> </p></div</div></div></body></html>