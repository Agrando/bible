<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 27</strong></div><p><span class="verse"><a name="1">1</a>א  ביום ההוא יפקד יהוה בחרבו הקשה והגדולה והחזקה על לויתן נחש ברח ועל לויתן נחש עקלתון והרג את התנין אשר בים  {ס}</span> <span class="verse"><a name="2">2</a>ב  ביום ההוא כרם חמר ענו לה</span> <span class="verse"><a name="3">3</a>ג  אני יהוה נצרה לרגעים אשקנה  פן יפקד עליה לילה ויום אצרנה</span> <span class="verse"><a name="4">4</a>ד  חמה אין לי  מי יתנני שמיר שית במלחמה--אפשעה בה אציתנה יחד</span> <span class="verse"><a name="5">5</a>ה  או יחזק במעוזי יעשה שלום לי שלום יעשה לי</span> <span class="verse"><a name="6">6</a>ו  הבאים ישרש יעקב יציץ ופרח ישראל ומלאו פני תבל תנובה  {פ}</span> <span class="verse"><a name="7">7</a>ז  הכמכת מכהו הכהו  אם כהרג הרגיו הרג</span> <span class="verse"><a name="8">8</a>ח  בסאסאה בשלחה תריבנה הגה ברוחו הקשה ביום קדים</span> <span class="verse"><a name="9">9</a>ט  לכן בזאת יכפר עון יעקב וזה כל פרי הסר חטאתו  בשומו כל אבני מזבח כאבני גר מנפצות לא יקמו אשרים וחמנים</span> <span class="verse"><a name="10">10</a>י  כי עיר בצורה בדד נוה משלח ונעזב כמדבר שם ירעה עגל ושם ירבץ וכלה סעפיה</span> <span class="verse"><a name="11">11</a>יא  ביבש קצירה תשברנה נשים באות מאירות אותה  כי לא עם בינות הוא--על כן לא ירחמנו עשהו ויצרו לא יחננו  {פ}</span> <span class="verse"><a name="12">12</a>יב  והיה ביום ההוא יחבט יהוה משבלת הנהר עד נחל מצרים ואתם תלקטו לאחד אחד בני ישראל  {פ}</span> <span class="verse"><a name="13">13</a>יג  והיה ביום ההוא יתקע בשופר גדול ובאו האבדים בארץ אשור והנדחים בארץ מצרים והשתחוו ליהוה בהר הקדש בירושלם  {פ}</span> </p></div</div></div></body></html>