<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 34</strong></div><p><span class="verse"><a name="1">1</a>א  קרבו גוים לשמע ולאמים הקשיבו תשמע הארץ ומלאה תבל וכל צאצאיה</span> <span class="verse"><a name="2">2</a>ב  כי קצף ליהוה על כל הגוים וחמה על כל צבאם החרימם נתנם לטבח</span> <span class="verse"><a name="3">3</a>ג  וחלליהם ישלכו ופגריהם יעלה באשם ונמסו הרים מדמם</span> <span class="verse"><a name="4">4</a>ד  ונמקו כל צבא השמים ונגלו כספר השמים וכל צבאם יבול--כנבל עלה מגפן וכנבלת מתאנה</span> <span class="verse"><a name="5">5</a>ה  כי רותה בשמים חרבי הנה על אדום תרד ועל עם חרמי למשפט</span> <span class="verse"><a name="6">6</a>ו  חרב ליהוה מלאה דם הדשנה מחלב מדם כרים ועתודים מחלב כליות אילים  כי זבח ליהוה בבצרה וטבח גדול בארץ אדום</span> <span class="verse"><a name="7">7</a>ז  וירדו ראמים עמם ופרים עם אבירים ורותה ארצם מדם ועפרם מחלב ידשן</span> <span class="verse"><a name="8">8</a>ח  כי יום נקם ליהוה--שנת שלומים לריב ציון</span> <span class="verse"><a name="9">9</a>ט  ונהפכו נחליה לזפת ועפרה לגפרית והיתה ארצה לזפת בערה</span> <span class="verse"><a name="10">10</a>י  לילה ויומם לא תכבה לעולם יעלה עשנה מדור לדור תחרב--לנצח נצחים אין עבר בה</span> <span class="verse"><a name="11">11</a>יא  וירשוה קאת וקפוד וינשוף וערב ישכנו בה ונטה עליה קו תהו ואבני בהו</span> <span class="verse"><a name="12">12</a>יב  חריה ואין שם מלוכה יקראו וכל שריה יהיו אפס</span> <span class="verse"><a name="13">13</a>יג  ועלתה ארמנתיה סירים קמוש וחוח במבצריה והיתה נוה תנים חציר לבנות יענה</span> <span class="verse"><a name="14">14</a>יד  ופגשו ציים את איים ושעיר על רעהו יקרא אך שם הרגיעה לילית ומצאה לה מנוח</span> <span class="verse"><a name="15">15</a>טו  שמה קננה קפוז ותמלט ובקעה ודגרה בצלה אך שם נקבצו דיות אשה רעותה</span> <span class="verse"><a name="16">16</a>טז  דרשו מעל ספר יהוה וקראו--אחת מהנה לא נעדרה אשה רעותה לא פקדו  כי פי הוא צוה ורוחו הוא קבצן</span> <span class="verse"><a name="17">17</a>יז  והוא הפיל להן גורל וידו חלקתה להם בקו עד עולם יירשוה--לדור ודור ישכנו בה  {ס}</span> </p></div</div></div></body></html>