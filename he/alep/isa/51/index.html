<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 51</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/51"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 51</strong></div><p><span class="verse"><a name="1">1</a>א  שמעו אלי רדפי צדק מבקשי יהוה הביטו אל צור חצבתם ואל מקבת בור נקרתם</span> <span class="verse"><a name="2">2</a>ב  הביטו אל אברהם אביכם ואל שרה תחוללכם  כי אחד קראתיו ואברכהו וארבהו</span> <span class="verse"><a name="3">3</a>ג  כי נחם יהוה ציון נחם כל חרבתיה וישם מדברה כעדן וערבתה כגן יהוה ששון ושמחה ימצא בה תודה וקול זמרה  {ס}</span> <span class="verse"><a name="4">4</a>ד  הקשיבו אלי עמי ולאומי אלי האזינו  כי תורה מאתי תצא ומשפטי לאור עמים ארגיע</span> <span class="verse"><a name="5">5</a>ה  קרוב צדקי יצא ישעי וזרעי עמים ישפטו אלי איים יקוו ואל זרעי ייחלון</span> <span class="verse"><a name="6">6</a>ו  שאו לשמים עיניכם והביטו אל הארץ מתחת כי שמים כעשן נמלחו והארץ כבגד תבלה--וישביה כמו כן ימותון וישועתי לעולם תהיה וצדקתי לא תחת  {פ}</span> <span class="verse"><a name="7">7</a>ז  שמעו אלי ידעי צדק עם תורתי בלבם  אל תיראו חרפת אנוש ומגדפתם אל תחתו</span> <span class="verse"><a name="8">8</a>ח  כי כבגד יאכלם עש וכצמר יאכלם סס וצדקתי לעולם תהיה וישועתי לדור דורים  {ס}</span> <span class="verse"><a name="9">9</a>ט  עורי עורי לבשי עז זרוע יהוה--עורי כימי קדם דרות עולמים הלוא את היא המחצבת רהב מחוללת תנין</span> <span class="verse"><a name="10">10</a>י  הלוא את היא המחרבת ים מי תהום רבה השמה מעמקי ים--דרך לעבר גאולים</span> <span class="verse"><a name="11">11</a>יא  ופדויי יהוה ישובון ובאו ציון ברנה ושמחת עולם על ראשם ששון ושמחה ישיגון נסו יגון ואנחה  {ס}</span> <span class="verse"><a name="12">12</a>יב  אנכי אנכי הוא מנחמכם מי את ותיראי מאנוש ימות ומבן אדם חציר ינתן</span> <span class="verse"><a name="13">13</a>יג  ותשכח יהוה עשך נוטה שמים ויסד ארץ ותפחד תמיד כל היום מפני חמת המציק כאשר כונן להשחית ואיה חמת המציק</span> <span class="verse"><a name="14">14</a>יד  מהר צעה להפתח ולא ימות לשחת ולא יחסר לחמו</span> <span class="verse"><a name="15">15</a>טו  ואנכי יהוה אלהיך רגע הים ויהמו גליו יהוה צבאות שמו</span> <span class="verse"><a name="16">16</a>טז  ואשם דברי בפיך ובצל ידי כסיתיך לנטע שמים וליסד ארץ ולאמר לציון עמי אתה  {ס}</span> <span class="verse"><a name="17">17</a>יז  התעוררי התעוררי קומי ירושלם אשר שתית מיד יהוה את כוס חמתו את קבעת כוס התרעלה שתית--מצית</span> <span class="verse"><a name="18">18</a>יח  אין מנהל לה מכל בנים ילדה ואין מחזיק בידה מכל בנים גדלה</span> <span class="verse"><a name="19">19</a>יט  שתים הנה קראתיך מי ינוד לך השד והשבר והרעב והחרב מי אנחמך</span> <span class="verse"><a name="20">20</a>כ  בניך עלפו שכבו בראש כל חוצות--כתוא מכמר המלאים חמת יהוה גערת אלהיך</span> <span class="verse"><a name="21">21</a>כא  לכן שמעי נא זאת עניה ושכרת ולא מיין  {פ}</span> <span class="verse"><a name="22">22</a>כב  כה אמר אדניך יהוה ואלהיך יריב עמו הנה לקחתי מידך את כוס התרעלה--את קבעת כוס חמתי לא תוסיפי לשתותה עוד</span> <span class="verse"><a name="23">23</a>כג  ושמתיה ביד מוגיך אשר אמרו לנפשך שחי ונעברה ותשימי כארץ גוך וכחוץ לעברים  {פ}</span> </p></div</div></div></body></html>