<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 37</strong></div><p><span class="verse"><a name="1">1</a>א  ויהי כשמע המלך חזקיהו ויקרע את בגדיו ויתכס בשק ויבא בית יהוה</span> <span class="verse"><a name="2">2</a>ב  וישלח את אליקים אשר על הבית ואת שבנא הסופר ואת זקני הכהנים מתכסים בשקים--אל ישעיהו בן אמוץ הנביא</span> <span class="verse"><a name="3">3</a>ג  ויאמרו אליו כה אמר חזקיהו יום צרה ותוכחה ונאצה היום הזה  כי באו בנים עד משבר וכח אין ללדה</span> <span class="verse"><a name="4">4</a>ד  אולי ישמע יהוה אלהיך את דברי רבשקה אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה</span> <span class="verse"><a name="5">5</a>ה  ויבאו עבדי המלך חזקיהו--אל ישעיהו</span> <span class="verse"><a name="6">6</a>ו  ויאמר אליהם ישעיהו כה תאמרון אל אדניכם  כה אמר יהוה אל תירא מפני הדברים אשר שמעת אשר גדפו נערי מלך אשור אותי</span> <span class="verse"><a name="7">7</a>ז  הנני נותן בו רוח ושמע שמועה ושב אל ארצו והפלתיו בחרב בארצו</span> <span class="verse"><a name="8">8</a>ח  וישב רבשקה וימצא את מלך אשור נלחם על לבנה  כי שמע כי נסע מלכיש</span> <span class="verse"><a name="9">9</a>ט  וישמע על תרהקה מלך כוש לאמר יצא להלחם אתך וישמע וישלח מלאכים אל חזקיהו לאמר</span> <span class="verse"><a name="10">10</a>י  כה תאמרון אל חזקיהו מלך יהודה לאמר אל ישאך אלהיך אשר אתה בוטח בו לאמר  לא תנתן ירושלם ביד מלך אשור</span> <span class="verse"><a name="11">11</a>יא  הנה אתה שמעת אשר עשו מלכי אשור לכל הארצות--להחרימם ואתה תנצל</span> <span class="verse"><a name="12">12</a>יב  ההצילו אותם אלהי הגוים אשר השחיתו אבותי את גוזן ואת חרן ורצף ובני עדן אשר בתלשר</span> <span class="verse"><a name="13">13</a>יג  איה מלך חמת ומלך ארפד ומלך לעיר ספרוים הנע ועוה</span> <span class="verse"><a name="14">14</a>יד  ויקח חזקיהו את הספרים מיד המלאכים ויקראהו ויעל בית יהוה ויפרשהו חזקיהו לפני יהוה  {ס}</span> <span class="verse"><a name="15">15</a>טו  ויתפלל חזקיהו אל יהוה לאמר</span> <span class="verse"><a name="16">16</a>טז  יהוה צבאות אלהי ישראל ישב הכרבים אתה הוא האלהים לבדך לכל ממלכות הארץ אתה עשית את השמים ואת הארץ</span> <span class="verse"><a name="17">17</a>יז  הטה יהוה אזנך ושמע פקח יהוה עינך וראה ושמע את כל דברי סנחריב אשר שלח לחרף אלהים חי</span> <span class="verse"><a name="18">18</a>יח  אמנם יהוה  החריבו מלכי אשור את כל הארצות--ואת ארצם</span> <span class="verse"><a name="19">19</a>יט  ונתן את אלהיהם באש  כי לא אלהים המה כי אם מעשה ידי אדם עץ ואבן--ויאבדום</span> <span class="verse"><a name="20">20</a>כ  ועתה יהוה אלהינו הושיענו מידו וידעו כל ממלכות הארץ כי אתה יהוה לבדך</span> <span class="verse"><a name="21">21</a>כא  וישלח ישעיהו בן אמוץ אל חזקיהו לאמר  כה אמר יהוה אלהי ישראל אשר התפללת אלי אל סנחריב מלך אשור</span> <span class="verse"><a name="22">22</a>כב  זה הדבר אשר דבר יהוה עליו  בזה לך לעגה לך בתולת בת ציון--אחריך ראש הניעה בת ירושלם</span> <span class="verse"><a name="23">23</a>כג  את מי חרפת וגדפת ועל מי הרימותה קול ותשא מרום עיניך אל קדוש ישראל</span> <span class="verse"><a name="24">24</a>כד  ביד עבדיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשיו ואבוא מרום קצו יער כרמלו</span> <span class="verse"><a name="25">25</a>כה  אני קרתי ושתיתי מים ואחרב בכף פעמי כל יארי מצור</span> <span class="verse"><a name="26">26</a>כו  הלוא שמעת למרחוק אותה עשיתי מימי קדם ויצרתיה עתה הבאתיה--ותהי להשאות גלים נצים ערים בצרות</span> <span class="verse"><a name="27">27</a>כז  וישביהן קצרי יד חתו ובשו היו עשב שדה וירק דשא חציר גגות ושדמה לפני קמה</span> <span class="verse"><a name="28">28</a>כח  ושבתך וצאתך ובואך ידעתי ואת התרגזך אלי</span> <span class="verse"><a name="29">29</a>כט  יען התרגזך אלי ושאננך עלה באזני--ושמתי חחי באפך ומתגי בשפתיך והשיבתיך בדרך אשר באת בה</span> <span class="verse"><a name="30">30</a>ל  וזה לך האות--אכול השנה ספיח ובשנה השנית שחיס ובשנה השלישית זרעו וקצרו ונטעו כרמים--ואכול (ואכלו) פרים</span> <span class="verse"><a name="31">31</a>לא  ויספה פליטת בית יהודה הנשארה--שרש למטה ועשה פרי למעלה</span> <span class="verse"><a name="32">32</a>לב  כי מירושלם תצא שארית ופליטה מהר ציון קנאת יהוה צבאות תעשה זאת  {ס}</span> <span class="verse"><a name="33">33</a>לג  לכן כה אמר יהוה אל מלך אשור לא יבוא אל העיר הזאת ולא יורה שם חץ ולא יקדמנה מגן ולא ישפך עליה סללה</span> <span class="verse"><a name="34">34</a>לד  בדרך אשר בא בה ישוב ואל העיר הזאת לא יבוא נאם יהוה</span> <span class="verse"><a name="35">35</a>לה  וגנותי על העיר הזאת להושיעה--למעני ולמען דוד עבדי  {ס}</span> <span class="verse"><a name="36">36</a>לו  ויצא מלאך יהוה ויכה במחנה אשור מאה ושמנים וחמשה אלף וישכימו בבקר והנה כלם פגרים מתים</span> <span class="verse"><a name="37">37</a>לז  ויסע וילך וישב סנחריב מלך אשור וישב בנינוה</span> <span class="verse"><a name="38">38</a>לח  ויהי הוא משתחוה בית נסרך אלהיו ואדרמלך ושראצר בניו הכהו בחרב והמה נמלטו ארץ אררט וימלך אסר חדן בנו תחתיו  {ס}</span> </p></div</div></div></body></html>