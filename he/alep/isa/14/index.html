<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 14</strong></div><p><span class="verse"><a name="1">1</a>א  כי ירחם יהוה את יעקב ובחר עוד בישראל והניחם על אדמתם ונלוה הגר עליהם ונספחו על בית יעקב</span> <span class="verse"><a name="2">2</a>ב  ולקחום עמים והביאום אל מקומם והתנחלום בית ישראל על אדמת יהוה לעבדים ולשפחות והיו שבים לשביהם ורדו בנגשיהם  {ס}</span> <span class="verse"><a name="3">3</a>ג  והיה ביום הניח יהוה לך מעצבך ומרגזך--ומן העבדה הקשה אשר עבד בך</span> <span class="verse"><a name="4">4</a>ד  ונשאת המשל הזה על מלך בבל--ואמרת  איך שבת נגש שבתה מדהבה</span> <span class="verse"><a name="5">5</a>ה  שבר יהוה מטה רשעים--שבט משלים</span> <span class="verse"><a name="6">6</a>ו  מכה עמים בעברה מכת בלתי סרה רדה באף גוים מרדף בלי חשך</span> <span class="verse"><a name="7">7</a>ז  נחה שקטה כל הארץ פצחו רנה</span> <span class="verse"><a name="8">8</a>ח  גם ברושים שמחו לך ארזי לבנון מאז שכבת לא יעלה הכרת עלינו</span> <span class="verse"><a name="9">9</a>ט  שאול מתחת רגזה לך--לקראת בואך עורר לך רפאים כל עתודי ארץ--הקים מכסאותם כל מלכי גוים</span> <span class="verse"><a name="10">10</a>י  כלם יענו ויאמרו אליך  גם אתה חלית כמונו אלינו נמשלת</span> <span class="verse"><a name="11">11</a>יא  הורד שאול גאונך המית נבליך תחתיך יצע רמה ומכסיך תולעה</span> <span class="verse"><a name="12">12</a>יב  איך נפלת משמים הילל בן שחר נגדעת לארץ חולש על גוים</span> <span class="verse"><a name="13">13</a>יג  ואתה אמרת בלבבך השמים אעלה--ממעל לכוכבי אל ארים כסאי ואשב בהר מועד בירכתי צפון</span> <span class="verse"><a name="14">14</a>יד  אעלה על במתי עב אדמה לעליון</span> <span class="verse"><a name="15">15</a>טו  אך אל שאול תורד אל ירכתי בור</span> <span class="verse"><a name="16">16</a>טז  ראיך אליך ישגיחו אליך יתבוננו  הזה האיש מרגיז הארץ מרעיש ממלכות</span> <span class="verse"><a name="17">17</a>יז  שם תבל כמדבר ועריו הרס אסיריו לא פתח ביתה</span> <span class="verse"><a name="18">18</a>יח  כל מלכי גוים כלם--שכבו בכבוד איש בביתו</span> <span class="verse"><a name="19">19</a>יט  ואתה השלכת מקברך כנצר נתעב--לבש הרגים מטעני חרב יורדי אל אבני בור כפגר מובס</span> <span class="verse"><a name="20">20</a>כ  לא תחד אתם בקבורה כי ארצך שחת עמך הרגת לא יקרא לעולם זרע מרעים</span> <span class="verse"><a name="21">21</a>כא  הכינו לבניו מטבח בעון אבותם בל יקמו וירשו ארץ ומלאו פני תבל ערים</span> <span class="verse"><a name="22">22</a>כב  וקמתי עליהם נאם יהוה צבאות והכרתי לבבל שם ושאר ונין ונכד--נאם יהוה</span> <span class="verse"><a name="23">23</a>כג  ושמתיה למורש קפד ואגמי מים וטאטאתיה במטאטא השמד נאם יהוה צבאות  {ס}</span> <span class="verse"><a name="24">24</a>כד  נשבע יהוה צבאות לאמר  אם לא כאשר דמיתי כן היתה וכאשר יעצתי היא תקום</span> <span class="verse"><a name="25">25</a>כה  לשבר אשור בארצי ועל הרי אבוסנו וסר מעליהם עלו וסבלו מעל שכמו יסור</span> <span class="verse"><a name="26">26</a>כו  זאת העצה היעוצה על כל הארץ וזאת היד הנטויה על כל הגוים</span> <span class="verse"><a name="27">27</a>כז  כי יהוה צבאות יעץ ומי יפר וידו הנטויה ומי ישיבנה  {פ}</span> <span class="verse"><a name="28">28</a>כח  בשנת מות המלך אחז היה המשא הזה</span> <span class="verse"><a name="29">29</a>כט  אל תשמחי פלשת כלך כי נשבר שבט מכך  כי משרש נחש יצא צפע ופריו שרף מעופף</span> <span class="verse"><a name="30">30</a>ל  ורעו בכורי דלים ואביונים לבטח ירבצו והמתי ברעב שרשך ושאריתך יהרג</span> <span class="verse"><a name="31">31</a>לא  הילילי שער זעקי עיר נמוג פלשת כלך  כי מצפון עשן בא ואין בודד במועדיו</span> <span class="verse"><a name="32">32</a>לב  ומה יענה מלאכי גוי  כי יהוה יסד ציון ובה יחסו עניי עמו  {פ}</span> </p></div</div></div></body></html>