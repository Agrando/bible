<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 7</strong></div><p><span class="verse"><a name="1">1</a>א  ויהי בימי אחז בן יותם בן עזיהו מלך יהודה עלה רצין מלך ארם ופקח בן רמליהו מלך ישראל ירושלם למלחמה עליה ולא יכל להלחם עליה</span> <span class="verse"><a name="2">2</a>ב  ויגד לבית דוד לאמר נחה ארם על אפרים וינע לבבו ולבב עמו כנוע עצי יער מפני רוח  {ס}</span> <span class="verse"><a name="3">3</a>ג  ויאמר יהוה אל ישעיהו צא נא לקראת אחז אתה ושאר ישוב בנך  אל קצה תעלת הברכה העליונה--אל מסלת שדה כובס</span> <span class="verse"><a name="4">4</a>ד  ואמרת אליו השמר והשקט אל תירא ולבבך אל ירך משני זנבות האודים העשנים האלה--בחרי אף רצין וארם ובן רמליהו</span> <span class="verse"><a name="5">5</a>ה  יען כי יעץ עליך ארם--רעה  אפרים ובן רמליהו לאמר</span> <span class="verse"><a name="6">6</a>ו  נעלה ביהודה ונקיצנה ונבקענה אלינו ונמליך מלך בתוכה את בן טבאל  {פ}</span> <span class="verse"><a name="7">7</a>ז  כה אמר אדני יהוה  לא תקום ולא תהיה</span> <span class="verse"><a name="8">8</a>ח  כי ראש ארם דמשק וראש דמשק רצין ובעוד ששים וחמש שנה יחת אפרים מעם</span> <span class="verse"><a name="9">9</a>ט  וראש אפרים שמרון וראש שמרון בן רמליהו אם לא תאמינו כי לא תאמנו  {פ}</span> <span class="verse"><a name="10">10</a>י  ויוסף יהוה דבר אל אחז לאמר</span> <span class="verse"><a name="11">11</a>יא  שאל לך אות מעם יהוה אלהיך העמק שאלה או הגבה למעלה</span> <span class="verse"><a name="12">12</a>יב  ויאמר אחז  לא אשאל ולא אנסה את יהוה</span> <span class="verse"><a name="13">13</a>יג  ויאמר שמעו נא בית דוד  המעט מכם הלאות אנשים כי תלאו גם את אלהי</span> <span class="verse"><a name="14">14</a>יד  לכן יתן אדני הוא לכם--אות  הנה העלמה הרה וילדת בן וקראת שמו עמנו אל</span> <span class="verse"><a name="15">15</a>טו  חמאה ודבש יאכל--לדעתו מאוס ברע ובחור בטוב</span> <span class="verse"><a name="16">16</a>טז  כי בטרם ידע הנער מאס ברע--ובחר בטוב  תעזב האדמה אשר אתה קץ מפני שני מלכיה</span> <span class="verse"><a name="17">17</a>יז  יביא יהוה עליך ועל עמך ועל בית אביך ימים אשר לא באו למיום סור אפרים מעל יהודה  את מלך אשור  {פ}</span> <span class="verse"><a name="18">18</a>יח  והיה ביום ההוא ישרק יהוה לזבוב אשר בקצה יארי מצרים ולדבורה--אשר בארץ אשור</span> <span class="verse"><a name="19">19</a>יט  ובאו ונחו כלם בנחלי הבתות ובנקיקי הסלעים ובכל הנעצוצים ובכל הנהללים</span> <span class="verse"><a name="20">20</a>כ  ביום ההוא יגלח אדני בתער השכירה בעברי נהר במלך אשור את הראש ושער הרגלים וגם את הזקן תספה  {פ}</span> <span class="verse"><a name="21">21</a>כא  והיה ביום ההוא יחיה איש עגלת בקר ושתי צאן</span> <span class="verse"><a name="22">22</a>כב  והיה מרב עשות חלב--יאכל חמאה  כי חמאה ודבש יאכל כל הנותר בקרב הארץ  {ס}</span> <span class="verse"><a name="23">23</a>כג  והיה ביום ההוא--יהיה כל מקום אשר יהיה שם אלף גפן באלף כסף  לשמיר ולשית יהיה</span> <span class="verse"><a name="24">24</a>כד  בחצים ובקשת יבוא שמה  כי שמיר ושית תהיה כל הארץ</span> <span class="verse"><a name="25">25</a>כה  וכל ההרים אשר במעדר יעדרון--לא תבוא שמה יראת שמיר ושית והיה למשלח שור ולמרמס שה  {פ}</span> </p></div</div></div></body></html>