<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 44</strong></div><p><span class="verse"><a name="1">1</a>א  ועתה שמע יעקב עבדי וישראל בחרתי בו</span> <span class="verse"><a name="2">2</a>ב  כה אמר יהוה עשך ויצרך מבטן יעזרך  אל תירא עבדי יעקב וישרון בחרתי בו</span> <span class="verse"><a name="3">3</a>ג  כי אצק מים על צמא ונזלים על יבשה אצק רוחי על זרעך וברכתי על צאצאיך</span> <span class="verse"><a name="4">4</a>ד  וצמחו בבין חציר כערבים על יבלי מים</span> <span class="verse"><a name="5">5</a>ה  זה יאמר ליהוה אני וזה יקרא בשם יעקב וזה יכתב ידו ליהוה ובשם ישראל יכנה  {פ}</span> <span class="verse"><a name="6">6</a>ו  כה אמר יהוה מלך ישראל וגאלו יהוה צבאות  אני ראשון ואני אחרון ומבלעדי אין אלהים</span> <span class="verse"><a name="7">7</a>ז  ומי כמוני יקרא ויגידה ויערכה לי משומי עם עולם ואתיות ואשר תבאנה יגידו למו</span> <span class="verse"><a name="8">8</a>ח  אל תפחדו ואל תרהו--הלא מאז השמעתיך והגדתי ואתם עדי היש אלוה מבלעדי ואין צור בל ידעתי</span> <span class="verse"><a name="9">9</a>ט  יצרי פסל כלם תהו וחמודיהם בל יועילו ועדיהם המה בל יראו ובל ידעו--למען יבשו</span> <span class="verse"><a name="10">10</a>י  מי יצר אל ופסל נסך--לבלתי הועיל</span> <span class="verse"><a name="11">11</a>יא  הן כל חבריו יבשו וחרשים המה מאדם יתקבצו כלם יעמדו יפחדו יבשו יחד</span> <span class="verse"><a name="12">12</a>יב  חרש ברזל מעצד ופעל בפחם ובמקבות יצרהו ויפעלהו בזרוע כחו--גם רעב ואין כח לא שתה מים וייעף</span> <span class="verse"><a name="13">13</a>יג  חרש עצים נטה קו יתארהו בשרד יעשהו במקצעות ובמחוגה יתארהו ויעשהו כתבנית איש כתפארת אדם לשבת בית</span> <span class="verse"><a name="14">14</a>יד  לכרת לו ארזים--ויקח תרזה ואלון ויאמץ לו בעצי יער נטע ארן וגשם יגדל</span> <span class="verse"><a name="15">15</a>טו  והיה לאדם לבער ויקח מהם ויחם אף ישיק ואפה לחם אף יפעל אל וישתחו עשהו פסל ויסגד למו</span> <span class="verse"><a name="16">16</a>טז  חציו שרף במו אש על חציו בשר יאכל יצלה צלי וישבע אף יחם ויאמר האח חמותי ראיתי אור</span> <span class="verse"><a name="17">17</a>יז  ושאריתו לאל עשה לפסלו יסגוד (יסגד) לו וישתחו ויתפלל אליו ויאמר הצילני כי אלי אתה</span> <span class="verse"><a name="18">18</a>יח  לא ידעו ולא יבינו  כי טח מראות עיניהם מהשכיל לבתם</span> <span class="verse"><a name="19">19</a>יט  ולא ישיב אל לבו ולא דעת ולא תבונה לאמר חציו שרפתי במו אש ואף אפיתי על גחליו לחם אצלה בשר ואכל ויתרו לתועבה אעשה לבול עץ אסגוד</span> <span class="verse"><a name="20">20</a>כ  רעה אפר לב הותל הטהו ולא יציל את נפשו ולא יאמר הלוא שקר בימיני  {ס}</span> <span class="verse"><a name="21">21</a>כא  זכר אלה יעקב וישראל כי עבדי אתה יצרתיך עבד לי אתה ישראל לא תנשני</span> <span class="verse"><a name="22">22</a>כב  מחיתי כעב פשעיך וכענן חטאותיך שובה אלי כי גאלתיך</span> <span class="verse"><a name="23">23</a>כג  רנו שמים כי עשה יהוה הריעו תחתיות ארץ פצחו הרים רנה יער וכל עץ בו  כי גאל יהוה יעקב ובישראל יתפאר  {ס}</span> <span class="verse"><a name="24">24</a>כד  כה אמר יהוה גאלך ויצרך מבטן  אנכי יהוה עשה כל--נטה שמים לבדי רקע הארץ מי אתי (מאתי)</span> <span class="verse"><a name="25">25</a>כה  מפר אתות בדים וקסמים יהולל משיב חכמים אחור ודעתם יסכל</span> <span class="verse"><a name="26">26</a>כו  מקים דבר עבדו ועצת מלאכיו ישלים האמר לירושלם תושב ולערי יהודה תבנינה וחרבותיה אקומם</span> <span class="verse"><a name="27">27</a>כז  האמר לצולה חרבי ונהרתיך אוביש</span> <span class="verse"><a name="28">28</a>כח  האמר לכורש רעי וכל חפצי ישלם ולאמר לירושלם תבנה והיכל תוסד  {פ}</span> </p></div</div></div></body></html>