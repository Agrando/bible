<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 42</strong></div><p><span class="verse"><a name="1">1</a>א  הן עבדי אתמך בו בחירי רצתה נפשי נתתי רוחי עליו משפט לגוים יוציא</span> <span class="verse"><a name="2">2</a>ב  לא יצעק ולא ישא ולא ישמיע בחוץ קולו</span> <span class="verse"><a name="3">3</a>ג  קנה רצוץ לא ישבור ופשתה כהה לא יכבנה לאמת יוציא משפט</span> <span class="verse"><a name="4">4</a>ד  לא יכהה ולא ירוץ עד ישים בארץ משפט ולתורתו איים ייחלו  {פ}</span> <span class="verse"><a name="5">5</a>ה  כה אמר האל יהוה בורא השמים ונוטיהם רקע הארץ וצאצאיה נתן נשמה לעם עליה ורוח להלכים בה</span> <span class="verse"><a name="6">6</a>ו  אני יהוה קראתיך בצדק ואחזק בידך ואצרך ואתנך לברית עם--לאור גוים</span> <span class="verse"><a name="7">7</a>ז  לפקח עינים עורות להוציא ממסגר אסיר מבית כלא ישבי חשך</span> <span class="verse"><a name="8">8</a>ח  אני יהוה הוא שמי וכבודי לאחר לא אתן ותהלתי לפסילים</span> <span class="verse"><a name="9">9</a>ט  הראשנות הנה באו וחדשות אני מגיד בטרם תצמחנה אשמיע אתכם  {פ}</span> <span class="verse"><a name="10">10</a>י  שירו ליהוה שיר חדש תהלתו מקצה הארץ יורדי הים ומלאו איים וישביהם</span> <span class="verse"><a name="11">11</a>יא  ישאו מדבר ועריו חצרים תשב קדר ירנו ישבי סלע מראש הרים יצוחו</span> <span class="verse"><a name="12">12</a>יב  ישימו ליהוה כבוד ותהלתו באיים יגידו</span> <span class="verse"><a name="13">13</a>יג  יהוה כגבור יצא כאיש מלחמות יעיר קנאה יריע אף יצריח--על איביו יתגבר  {ס}</span> <span class="verse"><a name="14">14</a>יד  החשיתי מעולם--אחריש אתאפק כיולדה אפעה אשם ואשאף יחד</span> <span class="verse"><a name="15">15</a>טו  אחריב הרים וגבעות וכל עשבם אוביש ושמתי נהרות לאיים ואגמים אוביש</span> <span class="verse"><a name="16">16</a>טז  והולכתי עורים בדרך לא ידעו--בנתיבות לא ידעו אדריכם אשים מחשך לפניהם לאור ומעקשים למישור--אלה הדברים עשיתם ולא עזבתים</span> <span class="verse"><a name="17">17</a>יז  נסגו אחור יבשו בשת הבטחים בפסל האמרים למסכה אתם אלהינו  {פ}</span> <span class="verse"><a name="18">18</a>יח  החרשים שמעו והעורים הביטו לראות</span> <span class="verse"><a name="19">19</a>יט  מי עור כי אם עבדי וחרש כמלאכי אשלח מי עור כמשלם ועור כעבד יהוה</span> <span class="verse"><a name="20">20</a>כ  ראית (ראות) רבות ולא תשמר פקוח אזנים ולא ישמע</span> <span class="verse"><a name="21">21</a>כא  יהוה חפץ למען צדקו יגדיל תורה ויאדיר</span> <span class="verse"><a name="22">22</a>כב  והוא עם בזוז ושסוי הפח בחורים כלם ובבתי כלאים החבאו היו לבז ואין מציל משסה ואין אמר השב</span> <span class="verse"><a name="23">23</a>כג  מי בכם יאזין זאת יקשב וישמע לאחור</span> <span class="verse"><a name="24">24</a>כד  מי נתן למשוסה (למשסה) יעקב וישראל לבזזים הלוא יהוה  זו חטאנו לו ולא אבו בדרכיו הלוך ולא שמעו בתורתו</span> <span class="verse"><a name="25">25</a>כה  וישפך עליו חמה אפו ועזוז מלחמה ותלהטהו מסביב ולא ידע ותבער בו ולא ישים על לב</span> </p></div</div></div></body></html>