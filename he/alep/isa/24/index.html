<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 24</strong></div><p><span class="verse"><a name="1">1</a>א  הנה יהוה בוקק הארץ ובולקה ועוה פניה והפיץ ישביה</span> <span class="verse"><a name="2">2</a>ב  והיה כעם ככהן כעבד כאדניו כשפחה כגברתה כקונה כמוכר כמלוה כלוה כנשה כאשר נשא בו</span> <span class="verse"><a name="3">3</a>ג  הבוק תבוק הארץ והבוז תבז  כי יהוה דבר את הדבר הזה</span> <span class="verse"><a name="4">4</a>ד  אבלה נבלה הארץ אמללה נבלה תבל אמללו מרום עם הארץ</span> <span class="verse"><a name="5">5</a>ה  והארץ חנפה תחת ישביה  כי עברו תורת חלפו חק הפרו ברית עולם</span> <span class="verse"><a name="6">6</a>ו  על כן אלה אכלה ארץ ויאשמו ישבי בה על כן חרו ישבי ארץ ונשאר אנוש מזער</span> <span class="verse"><a name="7">7</a>ז  אבל תירוש אמללה גפן נאנחו כל שמחי לב</span> <span class="verse"><a name="8">8</a>ח  שבת משוש תפים חדל שאון עליזים שבת משוש כנור</span> <span class="verse"><a name="9">9</a>ט  בשיר לא ישתו יין ימר שכר לשתיו</span> <span class="verse"><a name="10">10</a>י  נשברה קרית תהו סגר כל בית מבוא</span> <span class="verse"><a name="11">11</a>יא  צוחה על היין בחוצות ערבה כל שמחה גלה משוש הארץ</span> <span class="verse"><a name="12">12</a>יב  נשאר בעיר שמה ושאיה יכת שער</span> <span class="verse"><a name="13">13</a>יג  כי כה יהיה בקרב הארץ בתוך העמים כנקף זית כעוללת אם כלה בציר</span> <span class="verse"><a name="14">14</a>יד  המה ישאו קולם ירנו בגאון יהוה צהלו מים</span> <span class="verse"><a name="15">15</a>טו  על כן בארים כבדו יהוה באיי הים שם יהוה אלהי ישראל  {ס}</span> <span class="verse"><a name="16">16</a>טז  מכנף הארץ זמרת שמענו צבי לצדיק ואמר רזי לי רזי לי אוי לי בגדים בגדו ובגד בוגדים בגדו</span> <span class="verse"><a name="17">17</a>יז  פחד ופחת ופח עליך יושב הארץ</span> <span class="verse"><a name="18">18</a>יח  והיה הנס מקול הפחד יפל אל הפחת והעולה מתוך הפחת ילכד בפח  כי ארבות ממרום נפתחו וירעשו מוסדי ארץ</span> <span class="verse"><a name="19">19</a>יט  רעה התרעעה הארץ פור התפוררה ארץ מוט התמוטטה ארץ</span> <span class="verse"><a name="20">20</a>כ  נוע תנוע ארץ כשכור והתנודדה כמלונה וכבד עליה פשעה ונפלה ולא תסיף קום  {ס}</span> <span class="verse"><a name="21">21</a>כא  והיה ביום ההוא יפקד יהוה על צבא המרום במרום ועל מלכי האדמה על האדמה</span> <span class="verse"><a name="22">22</a>כב  ואספו אספה אסיר על בור וסגרו על מסגר ומרב ימים יפקדו</span> <span class="verse"><a name="23">23</a>כג  וחפרה הלבנה ובושה החמה  כי מלך יהוה צבאות בהר ציון ובירושלם ונגד זקניו כבוד  {פ}</span> </p></div</div></div></body></html>