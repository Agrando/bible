<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 52</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/52"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 52</strong></div><p><span class="verse"><a name="1">1</a>א  עורי עורי לבשי עזך ציון  לבשי בגדי תפארתך ירושלם עיר הקדש--כי לא יוסיף יבא בך עוד ערל וטמא</span> <span class="verse"><a name="2">2</a>ב  התנערי מעפר קומי שבי ירושלם התפתחו (התפתחי) מוסרי צוארך שביה בת ציון  {ס}</span> <span class="verse"><a name="3">3</a>ג  כי כה אמר יהוה חנם נמכרתם ולא בכסף תגאלו  {ס}</span> <span class="verse"><a name="4">4</a>ד  כי כה אמר אדני יהוה מצרים ירד עמי בראשנה לגור שם ואשור באפס עשקו</span> <span class="verse"><a name="5">5</a>ה  ועתה מה לי פה נאם יהוה כי לקח עמי חנם משלו יהילילו נאם יהוה ותמיד כל היום שמי מנאץ</span> <span class="verse"><a name="6">6</a>ו  לכן ידע עמי שמי לכן ביום ההוא כי אני הוא המדבר הנני  {ס}</span> <span class="verse"><a name="7">7</a>ז  מה נאוו על ההרים רגלי מבשר משמיע שלום מבשר טוב--משמיע ישועה אמר לציון מלך אלהיך</span> <span class="verse"><a name="8">8</a>ח  קול צפיך נשאו קול יחדו ירננו  כי עין בעין יראו בשוב יהוה ציון</span> <span class="verse"><a name="9">9</a>ט  פצחו רננו יחדו חרבות ירושלם  כי נחם יהוה עמו גאל ירושלם</span> <span class="verse"><a name="10">10</a>י  חשף יהוה את זרוע קדשו לעיני כל הגוים וראו כל אפסי ארץ את ישועת אלהינו  {ס}</span> <span class="verse"><a name="11">11</a>יא  סורו סורו צאו משם טמא אל תגעו צאו מתוכה--הברו נשאי כלי יהוה</span> <span class="verse"><a name="12">12</a>יב  כי לא בחפזון תצאו ובמנוסה לא תלכון  כי הלך לפניכם יהוה ומאספכם אלהי ישראל  {ס}</span> <span class="verse"><a name="13">13</a>יג  הנה ישכיל עבדי ירום ונשא וגבה מאד</span> <span class="verse"><a name="14">14</a>יד  כאשר שממו עליך רבים כן משחת מאיש מראהו ותארו מבני אדם</span> <span class="verse"><a name="15">15</a>טו  כן יזה גוים רבים עליו יקפצו מלכים פיהם  כי אשר לא ספר להם ראו ואשר לא שמעו התבוננו  {ס}</span> </p></div</div></div></body></html>