<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 65</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/65"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 65</strong></div><p><span class="verse"><a name="1">1</a>א  נדרשתי ללוא שאלו נמצאתי ללא בקשני אמרתי הנני הנני אל גוי לא קרא בשמי</span> <span class="verse"><a name="2">2</a>ב  פרשתי ידי כל היום אל עם סורר--ההלכים הדרך לא טוב אחר מחשבתיהם</span> <span class="verse"><a name="3">3</a>ג  העם המכעסים אתי על פני--תמיד  זבחים בגנות ומקטרים על הלבנים</span> <span class="verse"><a name="4">4</a>ד  הישבים בקברים ובנצורים ילינו האכלים בשר החזיר ופרק (ומרק) פגלים כליהם</span> <span class="verse"><a name="5">5</a>ה  האמרים קרב אליך אל תגש בי כי קדשתיך אלה עשן באפי אש יקדת כל היום</span> <span class="verse"><a name="6">6</a>ו  הנה כתובה לפני  לא אחשה כי אם שלמתי ושלמתי על חיקם</span> <span class="verse"><a name="7">7</a>ז  עונתיכם ועונת אבותיכם יחדו אמר יהוה אשר קטרו על ההרים ועל הגבעות חרפוני ומדתי פעלתם ראשנה על (אל) חיקם  {ס}</span> <span class="verse"><a name="8">8</a>ח  כה אמר יהוה כאשר ימצא התירוש באשכול ואמר אל תשחיתהו כי ברכה בו--כן אעשה למען עבדי לבלתי השחית הכל</span> <span class="verse"><a name="9">9</a>ט  והוצאתי מיעקב זרע ומיהודה יורש הרי וירשוה בחירי ועבדי ישכנו שמה</span> <span class="verse"><a name="10">10</a>י  והיה השרון לנוה צאן ועמק עכור לרבץ בקר לעמי אשר דרשוני</span> <span class="verse"><a name="11">11</a>יא  ואתם עזבי יהוה השכחים את הר קדשי--הערכים לגד שלחן והממלאים למני ממסך</span> <span class="verse"><a name="12">12</a>יב  ומניתי אתכם לחרב וכלכם לטבח תכרעו--יען קראתי ולא עניתם דברתי ולא שמעתם ותעשו הרע בעיני ובאשר לא חפצתי בחרתם  {פ}</span> <span class="verse"><a name="13">13</a>יג  לכן כה אמר אדני יהוה הנה עבדי יאכלו ואתם תרעבו--הנה עבדי ישתו ואתם תצמאו הנה עבדי ישמחו ואתם תבשו</span> <span class="verse"><a name="14">14</a>יד  הנה עבדי ירנו מטוב לב ואתם תצעקו מכאב לב ומשבר רוח תילילו</span> <span class="verse"><a name="15">15</a>טו  והנחתם שמכם לשבועה לבחירי והמיתך אדני יהוה ולעבדיו יקרא שם אחר</span> <span class="verse"><a name="16">16</a>טז  אשר המתברך בארץ יתברך באלהי אמן והנשבע בארץ ישבע באלהי אמן  כי נשכחו הצרות הראשנות וכי נסתרו מעיני</span> <span class="verse"><a name="17">17</a>יז  כי הנני בורא שמים חדשים וארץ חדשה ולא תזכרנה הראשנות ולא תעלינה על לב</span> <span class="verse"><a name="18">18</a>יח  כי אם שישו וגילו עדי עד אשר אני בורא  כי הנני בורא את ירושלם גילה ועמה משוש</span> <span class="verse"><a name="19">19</a>יט  וגלתי בירושלם וששתי בעמי ולא ישמע בה עוד קול בכי וקול זעקה</span> <span class="verse"><a name="20">20</a>כ  לא יהיה משם עוד עול ימים וזקן אשר לא ימלא את ימיו  כי הנער בן מאה שנה ימות והחוטא בן מאה שנה יקלל</span> <span class="verse"><a name="21">21</a>כא  ובנו בתים וישבו ונטעו כרמים ואכלו פרים</span> <span class="verse"><a name="22">22</a>כב  לא יבנו ואחר ישב לא יטעו ואחר יאכל  כי כימי העץ ימי עמי ומעשה ידיהם יבלו בחירי</span> <span class="verse"><a name="23">23</a>כג  לא ייגעו לריק ולא ילדו לבהלה  כי זרע ברוכי יהוה המה וצאצאיהם אתם</span> <span class="verse"><a name="24">24</a>כד  והיה טרם יקראו ואני אענה עוד הם מדברים ואני אשמע</span> <span class="verse"><a name="25">25</a>כה  זאב וטלה ירעו כאחד ואריה כבקר יאכל תבן ונחש עפר לחמו לא ירעו ולא ישחיתו בכל הר קדשי אמר יהוה  {ס}</span> </p></div</div></div></body></html>