<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 63</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/63"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 63</strong></div><p><span class="verse"><a name="1">1</a>א  מי זה בא מאדום חמוץ בגדים מבצרה זה הדור בלבושו צעה ברב כחו אני מדבר בצדקה רב להושיע</span> <span class="verse"><a name="2">2</a>ב  מדוע אדם ללבושך ובגדיך כדרך בגת</span> <span class="verse"><a name="3">3</a>ג  פורה דרכתי לבדי ומעמים אין איש אתי ואדרכם באפי וארמסם בחמתי ויז נצחם על בגדי וכל מלבושי אגאלתי</span> <span class="verse"><a name="4">4</a>ד  כי יום נקם בלבי ושנת גאולי באה</span> <span class="verse"><a name="5">5</a>ה  ואביט ואין עזר ואשתומם ואין סומך ותושע לי זרעי וחמתי היא סמכתני</span> <span class="verse"><a name="6">6</a>ו  ואבוס עמים באפי ואשכרם בחמתי ואוריד לארץ נצחם  {ס}</span> <span class="verse"><a name="7">7</a>ז  חסדי יהוה אזכיר תהלת יהוה כעל כל אשר גמלנו יהוה ורב טוב לבית ישראל אשר גמלם כרחמיו וכרב חסדיו</span> <span class="verse"><a name="8">8</a>ח  ויאמר אך עמי המה בנים לא ישקרו ויהי להם למושיע</span> <span class="verse"><a name="9">9</a>ט  בכל צרתם לא (לו) צר ומלאך פניו הושיעם--באהבתו ובחמלתו הוא גאלם וינטלם וינשאם כל ימי עולם</span> <span class="verse"><a name="10">10</a>י  והמה מרו ועצבו את רוח קדשו ויהפך להם לאויב הוא נלחם בם</span> <span class="verse"><a name="11">11</a>יא  ויזכר ימי עולם משה עמו איה המעלם מים את רעי צאנו--איה השם בקרבו את רוח קדשו</span> <span class="verse"><a name="12">12</a>יב  מוליך לימין משה זרוע תפארתו בוקע מים מפניהם לעשות לו שם עולם</span> <span class="verse"><a name="13">13</a>יג  מוליכם בתהמות כסוס במדבר לא יכשלו</span> <span class="verse"><a name="14">14</a>יד  כבהמה בבקעה תרד רוח יהוה תניחנו--כן נהגת עמך לעשות לך שם תפארת</span> <span class="verse"><a name="15">15</a>טו  הבט משמים וראה מזבל קדשך ותפארתך  איה קנאתך וגבורתך המון מעיך ורחמיך אלי התאפקו</span> <span class="verse"><a name="16">16</a>טז  כי אתה אבינו--כי אברהם לא ידענו וישראל לא יכירנו  אתה יהוה אבינו גאלנו מעולם שמך</span> <span class="verse"><a name="17">17</a>יז  למה תתענו יהוה מדרכיך תקשיח לבנו מיראתך שוב למען עבדיך שבטי נחלתך</span> <span class="verse"><a name="18">18</a>יח  למצער ירשו עם קדשך צרינו בוססו מקדשך</span> <span class="verse"><a name="19">19</a>יט  היינו מעולם לא משלת בם--לא נקרא שמך עליהם לוא קרעת שמים ירדת מפניך הרים נזלו</span> </p></div</div></div></body></html>