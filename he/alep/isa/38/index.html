<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 38</strong></div><p><span class="verse"><a name="1">1</a>א  בימים ההם חלה חזקיהו למות ויבוא אליו ישעיהו בן אמוץ הנביא ויאמר אליו כה אמר יהוה צו לביתך--כי מת אתה ולא תחיה</span> <span class="verse"><a name="2">2</a>ב  ויסב חזקיהו פניו אל הקיר ויתפלל אל יהוה</span> <span class="verse"><a name="3">3</a>ג  ויאמר אנה יהוה זכר נא את אשר התהלכתי לפניך באמת ובלב שלם והטוב בעיניך עשיתי ויבך חזקיהו בכי גדול  {ס}</span> <span class="verse"><a name="4">4</a>ד  ויהי דבר יהוה אל ישעיהו לאמר</span> <span class="verse"><a name="5">5</a>ה  הלוך ואמרת אל חזקיהו כה אמר יהוה אלהי דוד אביך שמעתי את תפלתך ראיתי את דמעתך הנני יוסף על ימיך חמש עשרה שנה</span> <span class="verse"><a name="6">6</a>ו  ומכף מלך אשור אצילך ואת העיר הזאת וגנותי על העיר הזאת</span> <span class="verse"><a name="7">7</a>ז  וזה לך האות מאת יהוה אשר יעשה יהוה את הדבר הזה אשר דבר</span> <span class="verse"><a name="8">8</a>ח  הנני משיב את צל המעלות אשר ירדה במעלות אחז בשמש אחרנית--עשר מעלות ותשב השמש עשר מעלות במעלות אשר ירדה  {ס}</span> <span class="verse"><a name="9">9</a>ט  מכתב לחזקיהו מלך יהודה בחלתו ויחי מחליו</span> <span class="verse"><a name="10">10</a>י  אני אמרתי בדמי ימי אלכה--בשערי שאול פקדתי יתר שנותי</span> <span class="verse"><a name="11">11</a>יא  אמרתי לא אראה יה יה בארץ החיים לא אביט אדם עוד עם יושבי חדל</span> <span class="verse"><a name="12">12</a>יב  דורי נסע ונגלה מני--כאהל רעי קפדתי כארג חיי מדלה יבצעני מיום עד לילה תשלימני</span> <span class="verse"><a name="13">13</a>יג  שויתי עד בקר כארי כן ישבר כל עצמותי מיום עד לילה תשלימני</span> <span class="verse"><a name="14">14</a>יד  כסוס עגור כן אצפצף אהגה כיונה דלו עיני למרום אדני עשקה לי ערבני</span> <span class="verse"><a name="15">15</a>טו  מה אדבר ואמר לי והוא עשה אדדה כל שנותי על מר נפשי</span> <span class="verse"><a name="16">16</a>טז  אדני עליהם יחיו ולכל בהן חיי רוחי ותחלימני והחיני</span> <span class="verse"><a name="17">17</a>יז  הנה לשלום מר לי מר ואתה חשקת נפשי משחת בלי כי השלכת אחרי גוך כל חטאי</span> <span class="verse"><a name="18">18</a>יח  כי לא שאול תודך מות יהללך לא ישברו יורדי בור אל אמתך</span> <span class="verse"><a name="19">19</a>יט  חי חי הוא יודך כמוני היום אב לבנים יודיע אל אמתך</span> <span class="verse"><a name="20">20</a>כ  יהוה להושיעני ונגנותי ננגן כל ימי חיינו על בית יהוה</span> <span class="verse"><a name="21">21</a>כא  ויאמר ישעיהו ישאו דבלת תאנים וימרחו על השחין ויחי</span> <span class="verse"><a name="22">22</a>כב  ויאמר חזקיהו מה אות  כי אעלה בית יהוה  {ס}</span> </p></div</div></div></body></html>