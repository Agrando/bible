<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 28</strong></div><p><span class="verse"><a name="1">1</a>א  הוי עטרת גאות שכרי אפרים וציץ נבל צבי תפארתו--אשר על ראש גיא שמנים הלומי יין</span> <span class="verse"><a name="2">2</a>ב  הנה חזק ואמץ לאדני כזרם ברד שער קטב כזרם מים כבירים שטפים הניח לארץ--ביד</span> <span class="verse"><a name="3">3</a>ג  ברגלים תרמסנה עטרת גאות שכורי אפרים</span> <span class="verse"><a name="4">4</a>ד  והיתה ציצת נבל צבי תפארתו אשר על ראש גיא שמנים--כבכורה בטרם קיץ אשר יראה הראה אותה בעודה בכפו יבלענה  {ס}</span> <span class="verse"><a name="5">5</a>ה  ביום ההוא יהיה יהוה צבאות לעטרת צבי ולצפירת תפארה--לשאר עמו</span> <span class="verse"><a name="6">6</a>ו  ולרוח משפט--ליושב על המשפט ולגבורה משיבי מלחמה שערה  {ס}</span> <span class="verse"><a name="7">7</a>ז  וגם אלה ביין שגו ובשכר תעו  כהן ונביא שגו בשכר נבלעו מן היין תעו מן השכר שגו בראה פקו פליליה</span> <span class="verse"><a name="8">8</a>ח  כי כל שלחנות מלאו קיא צאה בלי מקום  {פ}</span> <span class="verse"><a name="9">9</a>ט  את מי יורה דעה ואת מי יבין שמועה--גמולי מחלב עתיקי משדים</span> <span class="verse"><a name="10">10</a>י  כי צו לצו צו לצו קו לקו קו לקו--זעיר שם זעיר שם</span> <span class="verse"><a name="11">11</a>יא  כי בלעגי שפה ובלשון אחרת ידבר אל העם הזה</span> <span class="verse"><a name="12">12</a>יב  אשר אמר אליהם זאת המנוחה הניחו לעיף וזאת המרגעה ולא אבוא שמוע</span> <span class="verse"><a name="13">13</a>יג  והיה להם דבר יהוה צו לצו צו לצו קו לקו קו לקו זעיר שם זעיר שם--למען ילכו וכשלו אחור ונשברו ונוקשו ונלכדו  {פ}</span> <span class="verse"><a name="14">14</a>יד  לכן שמעו דבר יהוה אנשי לצון--משלי העם הזה אשר בירושלם</span> <span class="verse"><a name="15">15</a>טו  כי אמרתם כרתנו ברית את מות ועם שאול עשינו חזה שיט (שוט) שוטף כי עבר (יעבר) לא יבואנו כי שמנו כזב מחסנו ובשקר נסתרנו  {פ}</span> <span class="verse"><a name="16">16</a>טז  לכן כה אמר אדני יהוה הנני יסד בציון אבן אבן בחן פנת יקרת מוסד מוסד--המאמין לא יחיש</span> <span class="verse"><a name="17">17</a>יז  ושמתי משפט לקו וצדקה למשקלת ויעה ברד מחסה כזב וסתר מים ישטפו  {ס}</span> <span class="verse"><a name="18">18</a>יח  וכפר בריתכם את מות וחזותכם את שאול לא תקום שוט שוטף כי יעבר והייתם לו למרמס</span> <span class="verse"><a name="19">19</a>יט  מדי עברו יקח אתכם כי בבקר בבקר יעבר ביום ובלילה והיה רק זועה הבין שמועה</span> <span class="verse"><a name="20">20</a>כ  כי קצר המצע מהשתרע והמסכה צרה כהתכנס</span> <span class="verse"><a name="21">21</a>כא  כי כהר פרצים יקום יהוה כעמק בגבעון ירגז--לעשות מעשהו זר מעשהו ולעבד עבדתו נכריה עבדתו</span> <span class="verse"><a name="22">22</a>כב  ועתה אל תתלוצצו פן יחזקו מוסריכם  כי כלה ונחרצה שמעתי מאת אדני יהוה צבאות--על כל הארץ  {פ}</span> <span class="verse"><a name="23">23</a>כג  האזינו ושמעו קולי הקשיבו ושמעו אמרתי</span> <span class="verse"><a name="24">24</a>כד  הכל היום יחרש החרש לזרע יפתח וישדד אדמתו</span> <span class="verse"><a name="25">25</a>כה  הלוא אם שוה פניה והפיץ קצח וכמן יזרק ושם חטה שורה ושערה נסמן וכסמת גבלתו</span> <span class="verse"><a name="26">26</a>כו  ויסרו למשפט אלהיו יורנו</span> <span class="verse"><a name="27">27</a>כז  כי לא בחרוץ יודש קצח ואופן עגלה על כמן יוסב  כי במטה יחבט קצח וכמן בשבט</span> <span class="verse"><a name="28">28</a>כח  לחם יודק כי לא לנצח אדוש ידושנו והמם גלגל עגלתו ופרשיו לא ידקנו</span> <span class="verse"><a name="29">29</a>כט  גם זאת מעם יהוה צבאות יצאה  הפלא עצה הגדיל תושיה  {פ}</span> </p></div</div></div></body></html>