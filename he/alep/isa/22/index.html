<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/isa/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/isa">Isaiah</a> &gt <strong>Chapter 22</strong></div><p><span class="verse"><a name="1">1</a>א  משא גיא חזיון  מה לך אפוא כי עלית כלך לגגות</span> <span class="verse"><a name="2">2</a>ב  תשאות מלאה עיר הומיה--קריה עליזה חלליך לא חללי חרב ולא מתי מלחמה</span> <span class="verse"><a name="3">3</a>ג  כל קציניך נדדו יחד מקשת אסרו כל נמצאיך אסרו יחדו מרחוק ברחו</span> <span class="verse"><a name="4">4</a>ד  על כן אמרתי שעו מני אמרר בבכי אל תאיצו לנחמני על שד בת עמי</span> <span class="verse"><a name="5">5</a>ה  כי יום מהומה ומבוסה ומבוכה לאדני יהוה צבאות--בגי חזיון מקרקר קר ושוע אל ההר</span> <span class="verse"><a name="6">6</a>ו  ועילם נשא אשפה ברכב אדם פרשים וקיר ערה מגן</span> <span class="verse"><a name="7">7</a>ז  ויהי מבחר עמקיך מלאו רכב והפרשים שת שתו השערה</span> <span class="verse"><a name="8">8</a>ח  ויגל את מסך יהודה ותבט ביום ההוא אל נשק בית היער</span> <span class="verse"><a name="9">9</a>ט  ואת בקיעי עיר דוד ראיתם כי רבו ותקבצו את מי הברכה התחתונה</span> <span class="verse"><a name="10">10</a>י  ואת בתי ירושלם ספרתם ותתצו הבתים לבצר החומה</span> <span class="verse"><a name="11">11</a>יא  ומקוה עשיתם בין החמתים למי הברכה הישנה ולא הבטתם אל עשיה ויצרה מרחוק לא ראיתם</span> <span class="verse"><a name="12">12</a>יב  ויקרא אדני יהוה צבאות--ביום ההוא  לבכי ולמספד ולקרחה ולחגר שק</span> <span class="verse"><a name="13">13</a>יג  והנה ששון ושמחה הרג בקר ושחט צאן אכל בשר ושתות יין אכול ושתו כי מחר נמות</span> <span class="verse"><a name="14">14</a>יד  ונגלה באזני יהוה צבאות  אם יכפר העון הזה לכם עד תמתון אמר אדני יהוה צבאות  {פ}</span> <span class="verse"><a name="15">15</a>טו  כה אמר אדני יהוה צבאות  לך בא אל הסכן הזה על שבנא אשר על הבית</span> <span class="verse"><a name="16">16</a>טז  מה לך פה ומי לך פה כי חצבת לך פה קבר חצבי מרום קברו חקקי בסלע משכן לו</span> <span class="verse"><a name="17">17</a>יז  הנה יהוה מטלטלך טלטלה גבר ועטך עטה</span> <span class="verse"><a name="18">18</a>יח  צנוף יצנפך צנפה כדור אל ארץ רחבת ידים שמה תמות ושמה מרכבות כבודך--קלון בית אדניך</span> <span class="verse"><a name="19">19</a>יט  והדפתיך ממצבך וממעמדך יהרסך</span> <span class="verse"><a name="20">20</a>כ  והיה ביום ההוא וקראתי לעבדי לאליקים בן חלקיהו</span> <span class="verse"><a name="21">21</a>כא  והלבשתיו כתנתך ואבנטך אחזקנו וממשלתך אתן בידו והיה לאב ליושב ירושלם ולבית יהודה</span> <span class="verse"><a name="22">22</a>כב  ונתתי מפתח בית דוד על שכמו ופתח ואין סגר וסגר ואין פתח</span> <span class="verse"><a name="23">23</a>כג  ותקעתיו יתד במקום נאמן והיה לכסא כבוד לבית אביו</span> <span class="verse"><a name="24">24</a>כד  ותלו עליו כל כבוד בית אביו הצאצאים והצפעות כל כלי הקטן--מכלי האגנות ועד כל כלי הנבלים</span> <span class="verse"><a name="25">25</a>כה  ביום ההוא נאם יהוה צבאות תמוש היתד התקועה במקום נאמן ונגדעה ונפלה ונכרת המשא אשר עליה--כי יהוה דבר  {פ}</span> </p></div</div></div></body></html>