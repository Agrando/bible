<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/mic/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/mic">Micah</a> &gt <strong>Chapter 5</strong></div><p><span class="verse"><a name="1">1</a>א  ואתה בית לחם אפרתה צעיר להיות באלפי יהודה--ממך לי יצא להיות מושל בישראל ומוצאתיו מקדם מימי עולם</span> <span class="verse"><a name="2">2</a>ב  לכן יתנם עד עת יולדה ילדה ויתר אחיו ישובון על בני ישראל</span> <span class="verse"><a name="3">3</a>ג  ועמד ורעה בעז יהוה--בגאון שם יהוה אלהיו וישבו כי עתה יגדל עד אפסי ארץ</span> <span class="verse"><a name="4">4</a>ד  והיה זה שלום אשור כי יבוא בארצנו וכי ידרך בארמנותינו והקמנו עליו שבעה רעים ושמנה נסיכי אדם</span> <span class="verse"><a name="5">5</a>ה  ורעו את ארץ אשור בחרב ואת ארץ נמרד בפתחיה והציל מאשור--כי יבוא בארצנו וכי ידרך בגבולנו  {פ}</span> <span class="verse"><a name="6">6</a>ו  והיה שארית יעקב בקרב עמים רבים כטל מאת יהוה כרביבים עלי עשב--אשר לא יקוה לאיש ולא ייחל לבני אדם  {פ}</span> <span class="verse"><a name="7">7</a>ז  והיה שארית יעקב בגוים בקרב עמים רבים כאריה בבהמות יער ככפיר בעדרי צאן--אשר אם עבר ורמס וטרף ואין מציל</span> <span class="verse"><a name="8">8</a>ח  תרם ידך על צריך וכל איביך יכרתו</span> <span class="verse"><a name="9">9</a>ט  והיה ביום ההוא נאם יהוה והכרתי סוסיך מקרבך והאבדתי מרכבתיך</span> <span class="verse"><a name="10">10</a>י  והכרתי ערי ארצך והרסתי כל מבצריך</span> <span class="verse"><a name="11">11</a>יא  והכרתי כשפים מידך ומעוננים לא יהיו לך</span> <span class="verse"><a name="12">12</a>יב  והכרתי פסיליך ומצבותיך מקרבך ולא תשתחוה עוד למעשה ידיך</span> <span class="verse"><a name="13">13</a>יג  ונתשתי אשיריך מקרבך והשמדתי עריך</span> <span class="verse"><a name="14">14</a>יד  ועשיתי באף ובחמה נקם--את הגוים  אשר לא שמעו  {פ}</span> </p></div</div></div></body></html>