<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/mic/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/mic">Micah</a> &gt <strong>Chapter 1</strong></div><p><span class="verse"><a name="1">1</a>א  דבר יהוה אשר היה אל מיכה המרשתי בימי יותם אחז יחזקיה מלכי יהודה--אשר חזה על שמרון וירושלם</span> <span class="verse"><a name="2">2</a>ב  שמעו עמים כלם הקשיבי ארץ ומלאה ויהי אדני יהוה בכם לעד אדני מהיכל קדשו</span> <span class="verse"><a name="3">3</a>ג  כי הנה יהוה יצא ממקומו וירד ודרך על במותי (במתי) ארץ</span> <span class="verse"><a name="4">4</a>ד  ונמסו ההרים תחתיו והעמקים יתבקעו כדונג מפני האש כמים מגרים במורד</span> <span class="verse"><a name="5">5</a>ה  בפשע יעקב כל זאת ובחטאות בית ישראל מי פשע יעקב הלוא שמרון ומי במות יהודה הלוא ירושלם</span> <span class="verse"><a name="6">6</a>ו  ושמתי שמרון לעי השדה למטעי כרם והגרתי לגי אבניה ויסדיה אגלה</span> <span class="verse"><a name="7">7</a>ז  וכל פסיליה יכתו וכל אתנניה ישרפו באש וכל עצביה אשים שממה  כי מאתנן זונה קבצה ועד אתנן זונה ישובו</span> <span class="verse"><a name="8">8</a>ח  על זאת אספדה ואילילה אילכה שילל (שולל) וערום אעשה מספד כתנים ואבל כבנות יענה</span> <span class="verse"><a name="9">9</a>ט  כי אנושה מכותיה  כי באה עד יהודה--נגע עד שער עמי עד ירושלם</span> <span class="verse"><a name="10">10</a>י  בגת אל תגידו--בכו אל תבכו בבית לעפרה עפר התפלשתי (התפלשי)</span> <span class="verse"><a name="11">11</a>יא  עברי לכם יושבת שפיר עריה בשת לא יצאה יושבת צאנן--מספד בית האצל יקח מכם עמדתו</span> <span class="verse"><a name="12">12</a>יב  כי חלה לטוב יושבת מרות  כי ירד רע מאת יהוה לשער ירושלם</span> <span class="verse"><a name="13">13</a>יג  רתם המרכבה לרכש יושבת לכיש ראשית חטאת היא לבת ציון כי בך נמצאו פשעי ישראל</span> <span class="verse"><a name="14">14</a>יד  לכן תתני שלוחים על מורשת גת בתי אכזיב לאכזב למלכי ישראל</span> <span class="verse"><a name="15">15</a>טו  עד הירש אבי לך יושבת מרשה  עד עדלם יבוא כבוד ישראל</span> <span class="verse"><a name="16">16</a>טז  קרחי וגזי על בני תענוגיך הרחבי קרחתך כנשר כי גלו ממך  {ס}</span> </p></div</div></div></body></html>