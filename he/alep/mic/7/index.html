<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/mic/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/mic">Micah</a> &gt <strong>Chapter 7</strong></div><p><span class="verse"><a name="1">1</a>א  אללי לי כי הייתי כאספי קיץ כעללת בציר  אין אשכול לאכול בכורה אותה נפשי</span> <span class="verse"><a name="2">2</a>ב  אבד חסיד מן הארץ וישר באדם אין  כלם לדמים יארבו איש את אחיהו יצודו חרם</span> <span class="verse"><a name="3">3</a>ג  על הרע כפים להיטיב השר שאל והשפט בשלום והגדול דבר הות נפשו הוא--ויעבתוה</span> <span class="verse"><a name="4">4</a>ד  טובם כחדק ישר ממסוכה יום מצפיך פקדתך באה עתה תהיה מבוכתם</span> <span class="verse"><a name="5">5</a>ה  אל תאמינו ברע אל תבטחו באלוף משכבת חיקך שמר פתחי פיך</span> <span class="verse"><a name="6">6</a>ו  כי בן מנבל אב בת קמה באמה כלה בחמתה  איבי איש אנשי ביתו</span> <span class="verse"><a name="7">7</a>ז  ואני ביהוה אצפה אוחילה לאלהי ישעי  ישמעני אלהי</span> <span class="verse"><a name="8">8</a>ח  אל תשמחי איבתי לי כי נפלתי קמתי  כי אשב בחשך יהוה אור לי  {פ}</span> <span class="verse"><a name="9">9</a>ט  זעף יהוה אשא כי חטאתי לו  עד אשר יריב ריבי ועשה משפטי--יוציאני לאור אראה בצדקתו</span> <span class="verse"><a name="10">10</a>י  ותרא איבתי ותכסה בושה--האמרה אלי איו יהוה אלהיך עיני תראינה בה עתה תהיה למרמס כטיט חוצות</span> <span class="verse"><a name="11">11</a>יא  יום לבנות גדריך יום ההוא ירחק חק</span> <span class="verse"><a name="12">12</a>יב  יום הוא ועדיך יבוא למני אשור וערי מצור ולמני מצור ועד נהר וים מים והר ההר</span> <span class="verse"><a name="13">13</a>יג  והיתה הארץ לשממה על ישביה מפרי מעלליהם  {פ}</span> <span class="verse"><a name="14">14</a>יד  רעה עמך בשבטך צאן נחלתך--שכני לבדד יער בתוך כרמל ירעו בשן וגלעד כימי עולם</span> <span class="verse"><a name="15">15</a>טו  כימי צאתך מארץ מצרים אראנו נפלאות</span> <span class="verse"><a name="16">16</a>טז  יראו גוים ויבשו מכל גבורתם ישימו יד על פה אזניהם תחרשנה</span> <span class="verse"><a name="17">17</a>יז  ילחכו עפר כנחש--כזחלי ארץ ירגזו ממסגרתיהם אל יהוה אלהינו יפחדו ויראו ממך</span> <span class="verse"><a name="18">18</a>יח  מי אל כמוך נשא עון ועבר על פשע לשארית נחלתו  לא החזיק לעד אפו כי חפץ חסד הוא</span> <span class="verse"><a name="19">19</a>יט  ישוב ירחמנו יכבש עונתינו ותשליך במצלות ים כל חטאותם</span> <span class="verse"><a name="20">20</a>כ  תתן אמת ליעקב חסד לאברהם אשר נשבעת לאבתינו מימי קדם  {ש}</span> </p></div</div></div></body></html>