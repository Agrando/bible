<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1chr/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1chr">1 Chronicles</a> &gt <strong>Chapter 21</strong></div><p><span class="verse"><a name="1">1</a>א  ויעמד שטן על ישראל ויסת את דויד למנות את ישראל</span> <span class="verse"><a name="2">2</a>ב  ויאמר דויד אל יואב ואל שרי העם לכו ספרו את ישראל מבאר שבע ועד דן והביאו אלי ואדעה את מספרם</span> <span class="verse"><a name="3">3</a>ג  ויאמר יואב יוסף יהוה על עמו כהם מאה פעמים--הלא אדני המלך כלם לאדני לעבדים למה יבקש זאת אדני למה יהיה לאשמה לישראל</span> <span class="verse"><a name="4">4</a>ד  ודבר המלך חזק על יואב ויצא יואב ויתהלך בכל ישראל ויבא ירושלם</span> <span class="verse"><a name="5">5</a>ה  ויתן יואב את מספר מפקד העם אל דויד ויהי כל ישראל אלף אלפים ומאה אלף איש שלף חרב ויהודה ארבע מאות ושבעים אלף איש שלף חרב</span> <span class="verse"><a name="6">6</a>ו  ולוי ובנימן לא פקד בתוכם  כי נתעב דבר המלך את יואב</span> <span class="verse"><a name="7">7</a>ז  וירע בעיני האלהים על הדבר הזה ויך את ישראל  {ס}</span> <span class="verse"><a name="8">8</a>ח  ויאמר דויד אל האלהים חטאתי מאד אשר עשיתי את הדבר הזה ועתה העבר נא את עוון עבדך כי נסכלתי מאד  {פ} br</span> <span class="verse"><a name="9">9</a>ט  וידבר יהוה אל גד חזה דויד לאמר</span> <span class="verse"><a name="10">10</a>י  לך ודברת אל דויד לאמר כה אמר יהוה שלוש אני נטה עליך  בחר לך אחת מהנה ואעשה לך</span> <span class="verse"><a name="11">11</a>יא  ויבא גד אל דויד ויאמר לו כה אמר יהוה קבל לך</span> <span class="verse"><a name="12">12</a>יב  אם שלוש שנים רעב ואם שלשה חדשים נספה מפני צריך וחרב אויביך למשגת ואם שלשת ימים חרב יהוה ודבר בארץ ומלאך יהוה משחית בכל גבול ישראל  ועתה ראה מה אשיב את שלחי דבר  {ס}</span> <span class="verse"><a name="13">13</a>יג  ויאמר דויד אל גד צר לי מאד אפלה נא ביד יהוה כי רבים רחמיו מאד וביד אדם אל אפל</span> <span class="verse"><a name="14">14</a>יד  ויתן יהוה דבר בישראל ויפל מישראל שבעים אלף איש</span> <span class="verse"><a name="15">15</a>טו  וישלח האלהים מלאך לירושלם להשחיתה וכהשחית ראה יהוה וינחם על הרעה ויאמר למלאך המשחית רב עתה הרף ידך ומלאך יהוה עמד עם גרן ארנן היבוסי  {ס}</span> <span class="verse"><a name="16">16</a>טז  וישא דויד את עיניו וירא את מלאך יהוה עמד בין הארץ ובין השמים וחרבו שלופה בידו נטויה על ירושלם ויפל דויד והזקנים מכסים בשקים על פניהם</span> <span class="verse"><a name="17">17</a>יז  ויאמר דויד אל האלהים הלא אני אמרתי למנות בעם ואני הוא אשר חטאתי והרע הרעותי ואלה הצאן מה עשו יהוה אלהי תהי נא ידך בי ובבית אבי ובעמך לא למגפה  {ס}</span> <span class="verse"><a name="18">18</a>יח  ומלאך יהוה אמר אל גד לאמר לדויד  כי יעלה דויד להקים מזבח ליהוה בגרן ארנן היבסי</span> <span class="verse"><a name="19">19</a>יט  ויעל דויד בדבר גד אשר דבר בשם יהוה</span> <span class="verse"><a name="20">20</a>כ  וישב ארנן וירא את המלאך וארבעת בניו עמו מתחבאים וארנן דש חטים</span> <span class="verse"><a name="21">21</a>כא  ויבא דויד עד ארנן ויבט ארנן וירא את דויד ויצא מן הגרן וישתחו לדויד אפים ארצה</span> <span class="verse"><a name="22">22</a>כב  ויאמר דויד אל ארנן תנה לי מקום הגרן ואבנה בו מזבח ליהוה בכסף מלא תנהו לי ותעצר המגפה מעל העם</span> <span class="verse"><a name="23">23</a>כג  ויאמר ארנן אל דויד קח לך ויעש אדני המלך הטוב בעיניו ראה נתתי הבקר לעלות והמורגים לעצים והחטים למנחה--הכל נתתי</span> <span class="verse"><a name="24">24</a>כד  ויאמר המלך דויד לארנן לא כי קנה אקנה בכסף מלא  כי לא אשא אשר לך ליהוה והעלות עולה חנם</span> <span class="verse"><a name="25">25</a>כה  ויתן דויד לארנן במקום שקלי זהב משקל שש מאות</span> <span class="verse"><a name="26">26</a>כו  ויבן שם דויד מזבח ליהוה ויעל עלות ושלמים ויקרא אל יהוה ויענהו באש מן השמים על מזבח העלה  {ס}</span> <span class="verse"><a name="27">27</a>כז  ויאמר יהוה למלאך וישב חרבו אל נדנה</span> <span class="verse"><a name="28">28</a>כח  בעת ההיא--בראות דויד כי ענהו יהוה בגרן ארנן היבוסי ויזבח שם</span> <span class="verse"><a name="29">29</a>כט  ומשכן יהוה אשר עשה משה במדבר ומזבח העולה--בעת ההיא  בבמה בגבעון</span> <span class="verse"><a name="30">30</a>ל  ולא יכל דויד ללכת לפניו לדרש אלהים  כי נבעת--מפני חרב מלאך יהוה  {ס}</span> </p></div</div></div></body></html>