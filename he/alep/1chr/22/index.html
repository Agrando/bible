<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1chr/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1chr">1 Chronicles</a> &gt <strong>Chapter 22</strong></div><p><span class="verse"><a name="1">1</a>א  ויאמר דויד--זה הוא בית יהוה האלהים וזה מזבח לעלה לישראל  {פ} br</span> <span class="verse"><a name="2">2</a>ב  ויאמר דויד--לכנוס את הגרים אשר בארץ ישראל ויעמד חצבים לחצוב אבני גזית לבנות בית האלהים</span> <span class="verse"><a name="3">3</a>ג  וברזל לרב למסמרים לדלתות השערים ולמחברות--הכין דויד ונחשת לרב אין משקל</span> <span class="verse"><a name="4">4</a>ד  ועצי ארזים לאין מספר  כי הביאו הצידנים והצרים עצי ארזים לרב--לדויד  {פ} br</span> <span class="verse"><a name="5">5</a>ה  ויאמר דויד שלמה בני נער ורך והבית לבנות ליהוה להגדיל למעלה לשם ולתפארת לכל הארצות אכינה נא לו ויכן דויד לרב לפני מותו</span> <span class="verse"><a name="6">6</a>ו  ויקרא לשלמה בנו ויצוהו לבנות בית ליהוה אלהי ישראל  {ס}</span> <span class="verse"><a name="7">7</a>ז  ויאמר דויד לשלמה  בנו (בני)--אני היה עם לבבי לבנות בית לשם יהוה אלהי</span> <span class="verse"><a name="8">8</a>ח  ויהי עלי דבר יהוה לאמר דם לרב שפכת ומלחמות גדלות עשית  לא תבנה בית לשמי--כי דמים רבים שפכת ארצה לפני</span> <span class="verse"><a name="9">9</a>ט  הנה בן נולד לך הוא יהיה איש מנוחה והניחותי לו מכל אויביו מסביב  כי שלמה יהיה שמו ושלום ושקט אתן על ישראל בימיו</span> <span class="verse"><a name="10">10</a>י  הוא יבנה בית לשמי והוא יהיה לי לבן ואני לו לאב והכינותי כסא מלכותו על ישראל--עד עולם</span> <span class="verse"><a name="11">11</a>יא  עתה בני יהי יהוה עמך והצלחת ובנית בית יהוה אלהיך כאשר דבר עליך</span> <span class="verse"><a name="12">12</a>יב  אך יתן לך יהוה שכל ובינה ויצוך על ישראל ולשמור את תורת יהוה אלהיך</span> <span class="verse"><a name="13">13</a>יג  אז תצליח--אם תשמור לעשות את החקים ואת המשפטים אשר צוה יהוה את משה על ישראל חזק ואמץ אל תירא ואל תחת</span> <span class="verse"><a name="14">14</a>יד  והנה בעניי הכינותי לבית יהוה זהב ככרים מאה אלף וכסף אלף אלפים ככרים ולנחשת ולברזל אין משקל כי לרב היה ועצים ואבנים הכינותי ועליהם תוסיף</span> <span class="verse"><a name="15">15</a>טו  ועמך לרב עשי מלאכה--חצבים וחרשי אבן ועץ וכל חכם בכל מלאכה</span> <span class="verse"><a name="16">16</a>טז  לזהב לכסף ולנחשת ולברזל אין מספר קום ועשה ויהי יהוה עמך</span> <span class="verse"><a name="17">17</a>יז  ויצו דויד לכל שרי ישראל לעזר לשלמה בנו  {ס}</span> <span class="verse"><a name="18">18</a>יח  הלא יהוה אלהיכם עמכם והניח לכם מסביב  כי נתן בידי את ישבי הארץ ונכבשה הארץ לפני יהוה ולפני עמו</span> <span class="verse"><a name="19">19</a>יט  עתה תנו לבבכם ונפשכם לדרוש ליהוה אלהיכם וקומו ובנו את מקדש יהוה האלהים להביא את ארון ברית יהוה וכלי קדש האלהים לבית הנבנה לשם יהוה  {פ} br</span> </p></div</div></div></body></html>