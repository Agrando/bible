<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/job/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/job">Job</a> &gt <strong>Chapter 1</strong></div><p><span class="verse"><a name="1">1</a>א  איש היה בארץ עוץ איוב שמו והיה האיש ההוא תם וישר וירא אלהים--וסר מרע</span> <span class="verse"><a name="2">2</a>ב  ויולדו לו שבעה בנים ושלוש בנות</span> <span class="verse"><a name="3">3</a>ג  ויהי מקנהו שבעת אלפי צאן ושלשת אלפי גמלים וחמש מאות צמד בקר וחמש מאות אתונות ועבדה רבה מאד ויהי האיש ההוא גדול מכל בני קדם</span> <span class="verse"><a name="4">4</a>ד  והלכו בניו ועשו משתה בית איש יומו ושלחו וקראו לשלשת אחיתיהם לאכל ולשתות עמהם</span> <span class="verse"><a name="5">5</a>ה  ויהי כי הקיפו ימי המשתה וישלח איוב ויקדשם והשכים בבקר והעלה עלות מספר כלם--כי אמר איוב אולי חטאו בני וברכו אלהים בלבבם  ככה יעשה איוב כל הימים  {פ}</span> <span class="verse"><a name="6">6</a>ו  ויהי היום--ויבאו בני האלהים להתיצב על יהוה ויבוא גם השטן בתוכם</span> <span class="verse"><a name="7">7</a>ז  ויאמר יהוה אל השטן מאין תבא ויען השטן את יהוה ויאמר משוט בארץ ומהתהלך בה</span> <span class="verse"><a name="8">8</a>ח  ויאמר יהוה אל השטן השמת לבך על עבדי איוב  כי אין כמהו בארץ איש תם וישר ירא אלהים וסר מרע</span> <span class="verse"><a name="9">9</a>ט  ויען השטן את יהוה ויאמר  החנם ירא איוב אלהים</span> <span class="verse"><a name="10">10</a>י  הלא את (אתה) שכת בעדו ובעד ביתו ובעד כל אשר לו--מסביב  מעשה ידיו ברכת ומקנהו פרץ בארץ</span> <span class="verse"><a name="11">11</a>יא  ואולם שלח נא ידך וגע בכל אשר לו--אם לא על פניך יברכך</span> <span class="verse"><a name="12">12</a>יב  ויאמר יהוה אל השטן הנה כל אשר לו בידך--רק אליו אל תשלח ידך ויצא השטן מעם פני יהוה</span> <span class="verse"><a name="13">13</a>יג  ויהי היום ובניו ובנתיו אכלים ושתים יין בבית אחיהם הבכור</span> <span class="verse"><a name="14">14</a>יד  ומלאך בא אל איוב ויאמר  הבקר היו חרשות והאתנות רעות על ידיהם</span> <span class="verse"><a name="15">15</a>טו  ותפל שבא ותקחם ואת הנערים הכו לפי חרב ואמלטה רק אני לבדי להגיד לך</span> <span class="verse"><a name="16">16</a>טז  עוד זה מדבר וזה בא ויאמר אש אלהים נפלה מן השמים ותבער בצאן ובנערים ותאכלם ואמלטה רק אני לבדי להגיד לך</span> <span class="verse"><a name="17">17</a>יז  עוד זה מדבר וזה בא ויאמר כשדים שמו שלשה ראשים ויפשטו על הגמלים ויקחום ואת הנערים הכו לפי חרב ואמלטה רק אני לבדי להגיד לך</span> <span class="verse"><a name="18">18</a>יח  עד זה מדבר וזה בא ויאמר  בניך ובנותיך אכלים ושתים יין בבית אחיהם הבכור</span> <span class="verse"><a name="19">19</a>יט  והנה רוח גדולה באה מעבר המדבר ויגע בארבע פנות הבית ויפל על הנערים וימותו ואמלטה רק אני לבדי להגיד לך</span> <span class="verse"><a name="20">20</a>כ  ויקם איוב ויקרע את מעלו ויגז את ראשו ויפל ארצה וישתחו</span> <span class="verse"><a name="21">21</a>כא  ויאמר ערם יצתי מבטן אמי וערם אשוב שמה--יהוה נתן ויהוה לקח יהי שם יהוה מברך</span> <span class="verse"><a name="22">22</a>כב  בכל זאת לא חטא איוב ולא נתן תפלה לאלהים  {פ}</span> </p></div</div></div></body></html>