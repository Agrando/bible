<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 37</strong></div><p><span class="verse"><a name="1">1</a>א  וימלך מלך--צדקיהו בן יאשיהו  תחת כניהו בן יהויקים אשר המליך נבוכדראצר מלך בבל בארץ יהודה</span> <span class="verse"><a name="2">2</a>ב  ולא שמע הוא ועבדיו ועם הארץ  אל דברי יהוה--אשר דבר ביד ירמיהו הנביא</span> <span class="verse"><a name="3">3</a>ג  וישלח המלך צדקיהו את יהוכל בן שלמיה ואת צפניהו בן מעשיה הכהן אל ירמיהו הנביא לאמר  התפלל נא בעדנו אל יהוה אלהינו</span> <span class="verse"><a name="4">4</a>ד  וירמיהו בא ויצא בתוך העם ולא נתנו אתו בית הכליא (הכלוא)</span> <span class="verse"><a name="5">5</a>ה  וחיל פרעה יצא ממצרים וישמעו הכשדים הצרים על ירושלם את שמעם ויעלו מעל ירושלם  {פ}</span> <span class="verse"><a name="6">6</a>ו  ויהי דבר יהוה אל ירמיהו הנביא לאמר</span> <span class="verse"><a name="7">7</a>ז  כה אמר יהוה אלהי ישראל כה תאמרו אל מלך יהודה השלח אתכם אלי לדרשני  הנה חיל פרעה היצא לכם לעזרה שב לארצו מצרים</span> <span class="verse"><a name="8">8</a>ח  ושבו הכשדים ונלחמו על העיר הזאת ולכדה ושרפה באש  {פ}</span> <span class="verse"><a name="9">9</a>ט  כה אמר יהוה אל תשאו נפשתיכם לאמר הלך ילכו מעלינו הכשדים  כי לא ילכו</span> <span class="verse"><a name="10">10</a>י  כי אם הכיתם כל חיל כשדים הנלחמים אתכם ונשארו בם אנשים מדקרים--איש באהלו יקומו ושרפו את העיר הזאת באש</span> <span class="verse"><a name="11">11</a>יא  והיה בהעלות חיל הכשדים מעל ירושלם--מפני חיל פרעה  {ס}</span> <span class="verse"><a name="12">12</a>יב  ויצא ירמיהו מירושלם ללכת ארץ בנימן לחלק משם בתוך העם</span> <span class="verse"><a name="13">13</a>יג  ויהי הוא בשער בנימן ושם בעל פקדת ושמו יראייה בן שלמיה בן חנניה ויתפש את ירמיהו הנביא לאמר אל הכשדים אתה נפל</span> <span class="verse"><a name="14">14</a>יד  ויאמר ירמיהו שקר אינני נפל על הכשדים--ולא שמע אליו ויתפש יראייה בירמיהו ויבאהו אל השרים</span> <span class="verse"><a name="15">15</a>טו  ויקצפו השרים על ירמיהו והכו אתו ונתנו אותו בית האסור בית יהונתן הספר--כי אתו עשו לבית הכלא</span> <span class="verse"><a name="16">16</a>טז  כי בא ירמיהו אל בית הבור ואל החניות וישב שם ירמיהו ימים רבים</span> <span class="verse"><a name="17">17</a>יז  וישלח המלך צדקיהו ויקחהו וישאלהו המלך בביתו בסתר ויאמר היש דבר מאת יהוה ויאמר ירמיהו יש ויאמר ביד מלך בבל תנתן</span> <span class="verse"><a name="18">18</a>יח  ויאמר ירמיהו אל המלך צדקיהו  מה חטאתי לך ולעבדיך ולעם הזה כי נתתם אותי אל בית הכלא</span> <span class="verse"><a name="19">19</a>יט  ואיו (ואיה) נביאיכם אשר נבאו לכם לאמר  לא יבא מלך בבל עליכם ועל הארץ הזאת</span> <span class="verse"><a name="20">20</a>כ  ועתה שמע נא אדני המלך  תפל נא תחנתי לפניך ואל תשבני בית יהונתן הספר ולא אמות שם</span> <span class="verse"><a name="21">21</a>כא  ויצוה המלך צדקיהו ויפקדו את ירמיהו בחצר המטרה ונתן לו ככר לחם ליום מחוץ האפים עד תם כל הלחם מן העיר וישב ירמיהו בחצר המטרה</span> </p></div</div></div></body></html>