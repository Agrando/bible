<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 31</strong></div><p><span class="verse"><a name="1">1</a>א  כה אמר יהוה מצא חן במדבר עם שרידי חרב הלוך להרגיעו ישראל</span> <span class="verse"><a name="2">2</a>ב  מרחוק יהוה נראה לי ואהבת עולם אהבתיך על כן משכתיך חסד</span> <span class="verse"><a name="3">3</a>ג  עוד אבנך ונבנית בתולת ישראל  עוד תעדי תפיך ויצאת במחול משחקים</span> <span class="verse"><a name="4">4</a>ד  עוד תטעי כרמים בהרי שמרון נטעו נטעים וחללו</span> <span class="verse"><a name="5">5</a>ה  כי יש יום קראו נצרים בהר אפרים קומו ונעלה ציון אל יהוה אלהינו  {פ}</span> <span class="verse"><a name="6">6</a>ו  כי כה אמר יהוה רנו ליעקב שמחה וצהלו בראש הגוים השמיעו הללו ואמרו הושע יהוה את עמך את שארית ישראל</span> <span class="verse"><a name="7">7</a>ז  הנני מביא אותם מארץ צפון וקבצתים מירכתי ארץ--בם עור ופסח הרה וילדת יחדו  קהל גדול ישובו הנה</span> <span class="verse"><a name="8">8</a>ח  בבכי יבאו ובתחנונים אובילם--אוליכם אל נחלי מים בדרך ישר לא יכשלו בה  כי הייתי לישראל לאב ואפרים בכרי הוא  {ס}</span> <span class="verse"><a name="9">9</a>ט  שמעו דבר יהוה גוים והגידו באיים ממרחק ואמרו מזרה ישראל יקבצנו ושמרו כרעה עדרו</span> <span class="verse"><a name="10">10</a>י  כי פדה יהוה את יעקב וגאלו מיד חזק ממנו</span> <span class="verse"><a name="11">11</a>יא  ובאו ורננו במרום ציון ונהרו אל טוב יהוה על דגן ועל תירש ועל יצהר ועל בני צאן ובקר והיתה נפשם כגן רוה ולא יוסיפו לדאבה עוד</span> <span class="verse"><a name="12">12</a>יב  אז תשמח בתולה במחול ובחרים וזקנים יחדו והפכתי אבלם לששון ונחמתים ושמחתים מיגונם</span> <span class="verse"><a name="13">13</a>יג  ורויתי נפש הכהנים דשן ועמי את טובי ישבעו נאם יהוה  {ס}</span> <span class="verse"><a name="14">14</a>יד  כה אמר יהוה קול ברמה נשמע נהי בכי תמרורים--רחל מבכה על בניה מאנה להנחם על בניה כי איננו  {ס}</span> <span class="verse"><a name="15">15</a>טו  כה אמר יהוה מנעי קולך מבכי ועיניך מדמעה  כי יש שכר לפעלתך נאם יהוה ושבו מארץ אויב</span> <span class="verse"><a name="16">16</a>טז  ויש תקוה לאחריתך נאם יהוה ושבו בנים לגבולם  {ס}</span> <span class="verse"><a name="17">17</a>יז  שמוע שמעתי אפרים מתנודד יסרתני ואוסר כעגל לא למד השבני ואשובה כי אתה יהוה אלהי</span> <span class="verse"><a name="18">18</a>יח  כי אחרי שובי נחמתי ואחרי הודעי ספקתי על ירך בשתי וגם נכלמתי כי נשאתי חרפת נעורי</span> <span class="verse"><a name="19">19</a>יט  הבן יקיר לי אפרים אם ילד שעשעים--כי מדי דברי בו זכר אזכרנו עוד על כן המו מעי לו--רחם ארחמנו נאם יהוה  {ס}</span> <span class="verse"><a name="20">20</a>כ  הציבי לך צינים שמי לך תמרורים--שתי לבך למסלה דרך הלכתי (הלכת) שובי בתולת ישראל שבי אל עריך אלה</span> <span class="verse"><a name="21">21</a>כא  עד מתי תתחמקין הבת השובבה  כי ברא יהוה חדשה בארץ נקבה תסובב גבר  {ס}</span> <span class="verse"><a name="22">22</a>כב  כה אמר יהוה צבאות אלהי ישראל עוד יאמרו את הדבר הזה בארץ יהודה ובעריו בשובי את שבותם  יברכך יהוה נוה צדק הר הקדש</span> <span class="verse"><a name="23">23</a>כג  וישבו בה יהודה וכל עריו יחדו  אכרים ונסעו בעדר</span> <span class="verse"><a name="24">24</a>כד  כי הרויתי נפש עיפה וכל נפש דאבה מלאתי</span> <span class="verse"><a name="25">25</a>כה  על זאת הקיצתי ואראה ושנתי ערבה לי  {ס}</span> <span class="verse"><a name="26">26</a>כו  הנה ימים באים נאם יהוה וזרעתי את בית ישראל ואת בית יהודה זרע אדם וזרע בהמה</span> <span class="verse"><a name="27">27</a>כז  והיה כאשר שקדתי עליהם לנתוש ולנתוץ ולהרס--ולהאביד ולהרע  כן אשקד עליהם לבנות ולנטוע נאם יהוה</span> <span class="verse"><a name="28">28</a>כח  בימים ההם--לא יאמרו עוד אבות אכלו בסר ושני בנים תקהינה</span> <span class="verse"><a name="29">29</a>כט  כי אם איש בעונו ימות  כל האדם האכל הבסר תקהינה שניו  {ס}</span> <span class="verse"><a name="30">30</a>ל  הנה ימים באים נאם יהוה וכרתי את בית ישראל ואת בית יהודה--ברית חדשה</span> <span class="verse"><a name="31">31</a>לא  לא כברית אשר כרתי את אבותם ביום החזיקי בידם להוציאם מארץ מצרים  אשר המה הפרו את בריתי ואנכי בעלתי בם--נאם יהוה</span> <span class="verse"><a name="32">32</a>לב  כי זאת הברית אשר אכרת את בית ישראל אחרי הימים ההם נאם יהוה נתתי את תורתי בקרבם ועל לבם אכתבנה והייתי להם לאלהים והמה יהיו לי לעם</span> <span class="verse"><a name="33">33</a>לג  ולא ילמדו עוד איש את רעהו ואיש את אחיו לאמר דעו את יהוה  כי כולם ידעו אותי למקטנם ועד גדולם נאם יהוה--כי אסלח לעונם ולחטאתם לא אזכר עוד  {ס}</span> <span class="verse"><a name="34">34</a>לד  כה אמר יהוה נתן שמש לאור יומם חקת ירח וכוכבים לאור לילה רגע הים ויהמו גליו יהוה צבאות שמו</span> <span class="verse"><a name="35">35</a>לה  אם ימשו החקים האלה מלפני--נאם יהוה גם זרע ישראל ישבתו מהיות גוי לפני--כל הימים  {ס}</span> <span class="verse"><a name="36">36</a>לו  כה אמר יהוה אם ימדו שמים מלמעלה ויחקרו מוסדי ארץ למטה  גם אני אמאס בכל זרע ישראל על כל אשר עשו--נאם יהוה  {ס}</span> <span class="verse"><a name="37">37</a>לז  הנה ימים    (באים) נאם יהוה ונבנתה העיר ליהוה ממגדל חננאל שער הפנה</span> <span class="verse"><a name="38">38</a>לח  ויצא עוד קוה (קו) המדה נגדו על גבעת גרב ונסב געתה</span> <span class="verse"><a name="39">39</a>לט  וכל העמק הפגרים והדשן וכל השרמות (השדמות) עד נחל קדרון עד פנת שער הסוסים מזרחה--קדש ליהוה  לא ינתש ולא יהרס עוד לעולם  {פ}</span> </p></div</div></div></body></html>