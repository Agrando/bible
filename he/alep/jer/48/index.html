<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 48</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/48"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 48</strong></div><p><span class="verse"><a name="1">1</a>א  למואב כה אמר יהוה צבאות אלהי ישראל הוי אל נבו כי שדדה הבישה נלכדה קריתים הבישה המשגב וחתה</span> <span class="verse"><a name="2">2</a>ב  אין עוד תהלת מואב--בחשבון חשבו עליה רעה לכו ונכריתנה מגוי גם מדמן תדמי אחריך תלך חרב</span> <span class="verse"><a name="3">3</a>ג  קול צעקה מחרונים--שד ושבר גדול</span> <span class="verse"><a name="4">4</a>ד  נשברה מואב השמיעו זעקה צעוריה (צעיריה)</span> <span class="verse"><a name="5">5</a>ה  כי מעלה הלחות (הלחית) בבכי יעלה בכי  כי במורד חורנים צרי צעקת שבר שמעו</span> <span class="verse"><a name="6">6</a>ו  נסו מלטו נפשכם ותהיינה כערוער במדבר</span> <span class="verse"><a name="7">7</a>ז  כי יען בטחך במעשיך ובאוצרותיך גם את תלכדי ויצא כמיש (כמוש) בגולה כהניו ושריו יחד (יחדו)</span> <span class="verse"><a name="8">8</a>ח  ויבא שדד אל כל עיר ועיר לא תמלט ואבד העמק ונשמד המישר--אשר אמר יהוה</span> <span class="verse"><a name="9">9</a>ט  תנו ציץ למואב כי נצא תצא ועריה לשמה תהיינה מאין יושב בהן</span> <span class="verse"><a name="10">10</a>י  ארור עשה מלאכת יהוה--רמיה וארור מנע חרבו מדם</span> <span class="verse"><a name="11">11</a>יא  שאנן מואב מנעוריו ושקט הוא אל שמריו ולא הורק מכלי אל כלי ובגולה לא הלך על כן עמד טעמו בו וריחו לא נמר  {ס}</span> <span class="verse"><a name="12">12</a>יב  לכן הנה ימים באים נאם יהוה ושלחתי לו צעים וצעהו וכליו יריקו ונבליהם ינפצו</span> <span class="verse"><a name="13">13</a>יג  ובש מואב מכמוש כאשר בשו בית ישראל מבית אל מבטחם</span> <span class="verse"><a name="14">14</a>יד  איך תאמרו גבורים אנחנו ואנשי חיל למלחמה</span> <span class="verse"><a name="15">15</a>טו  שדד מואב ועריה עלה ומבחר בחוריו ירדו לטבח  נאם המלך--יהוה צבאות שמו</span> <span class="verse"><a name="16">16</a>טז  קרוב איד מואב לבוא ורעתו מהרה מאד</span> <span class="verse"><a name="17">17</a>יז  נדו לו כל סביביו וכל ידעי שמו אמרו איכה נשבר מטה עז--מקל תפארה</span> <span class="verse"><a name="18">18</a>יח  רדי מכבוד ישבי (ושבי) בצמא ישבת בת דיבון  כי שדד מואב עלה בך שחת מבצריך</span> <span class="verse"><a name="19">19</a>יט  אל דרך עמדי וצפי יושבת ערוער שאלי נס ונמלטה אמרי מה נהיתה</span> <span class="verse"><a name="20">20</a>כ  הביש מואב כי חתה הילילי (הילילו) וזעקי (וזעקו) הגידו בארנון כי שדד מואב</span> <span class="verse"><a name="21">21</a>כא  ומשפט בא אל ארץ המישר--אל חלון ואל יהצה ועל מופעת (מיפעת)</span> <span class="verse"><a name="22">22</a>כב  ועל דיבון ועל נבו ועל בית דבלתים</span> <span class="verse"><a name="23">23</a>כג  ועל קריתים ועל בית גמול ועל בית מעון</span> <span class="verse"><a name="24">24</a>כד  ועל קריות ועל בצרה ועל כל ערי ארץ מואב--הרחקות והקרבות</span> <span class="verse"><a name="25">25</a>כה  נגדעה קרן מואב וזרעו נשברה--נאם יהוה</span> <span class="verse"><a name="26">26</a>כו  השכירהו כי על יהוה הגדיל וספק מואב בקיאו והיה לשחק גם הוא</span> <span class="verse"><a name="27">27</a>כז  ואם לוא השחק היה לך ישראל אם בגנבים נמצאה (נמצא)  כי מדי דבריך בו תתנודד</span> <span class="verse"><a name="28">28</a>כח  עזבו ערים ושכנו בסלע ישבי מואב והיו כיונה תקנן בעברי פי פחת</span> <span class="verse"><a name="29">29</a>כט  שמענו גאון מואב גאה מאד  גבהו וגאונו וגאותו ורם לבו</span> <span class="verse"><a name="30">30</a>ל  אני ידעתי נאם יהוה עברתו ולא כן בדיו לא כן עשו</span> <span class="verse"><a name="31">31</a>לא  על כן על מואב איליל ולמואב כלה אזעק  אל אנשי קיר חרש יהגה</span> <span class="verse"><a name="32">32</a>לב  מבכי יעזר אבכה לך הגפן שבמה נטישתיך עברו ים עד ים יעזר נגעו--על קיצך ועל בצירך שדד נפל</span> <span class="verse"><a name="33">33</a>לג  ונאספה שמחה וגיל מכרמל ומארץ מואב ויין מיקבים השבתי--לא ידרך הידד הידד לא הידד</span> <span class="verse"><a name="34">34</a>לד  מזעקת חשבון עד אלעלה עד יהץ נתנו קולם--מצער עד חרנים עגלת שלשיה  כי גם מי נמרים למשמות יהיו</span> <span class="verse"><a name="35">35</a>לה  והשבתי למואב נאם יהוה מעלה במה ומקטיר לאלהיו</span> <span class="verse"><a name="36">36</a>לו  על כן לבי למואב כחללים יהמה ולבי אל אנשי קיר חרש כחלילים יהמה על כן יתרת עשה אבדו</span> <span class="verse"><a name="37">37</a>לז  כי כל ראש קרחה וכל זקן גרעה על כל ידים גדדת ועל מתנים שק</span> <span class="verse"><a name="38">38</a>לח  על כל גגות מואב וברחבתיה כלה מספד  כי שברתי את מואב ככלי אין חפץ בו--נאם יהוה</span> <span class="verse"><a name="39">39</a>לט  איך חתה הילילו איך הפנה ערף מואב בוש והיה מואב לשחק ולמחתה לכל סביביו  {ס}</span> <span class="verse"><a name="40">40</a>מ  כי כה אמר יהוה הנה כנשר ידאה ופרש כנפיו אל מואב</span> <span class="verse"><a name="41">41</a>מא  נלכדה הקריות והמצדות נתפשה והיה לב גבורי מואב ביום ההוא כלב אשה מצרה</span> <span class="verse"><a name="42">42</a>מב  ונשמד מואב מעם  כי על יהוה הגדיל</span> <span class="verse"><a name="43">43</a>מג  פחד ופחת ופח--עליך יושב מואב נאם יהוה</span> <span class="verse"><a name="44">44</a>מד  הניס (הנס) מפני הפחד יפל אל הפחת והעלה מן הפחת ילכד בפח  כי אביא אליה אל מואב שנת פקדתם נאם יהוה</span> <span class="verse"><a name="45">45</a>מה  בצל חשבון עמדו מכח נסים  כי אש יצא מחשבון ולהבה מבין סיחון ותאכל פאת מואב וקדקד בני שאון</span> <span class="verse"><a name="46">46</a>מו  אוי לך מואב אבד עם כמוש  כי לקחו בניך בשבי ובנתיך בשביה</span> <span class="verse"><a name="47">47</a>מז  ושבתי שבות מואב באחרית הימים נאם יהוה עד הנה משפט מואב  {ס}</span> </p></div</div></div></body></html>