<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 50</strong></div><p><span class="verse"><a name="1">1</a>א  הדבר אשר דבר יהוה אל בבל--אל ארץ כשדים  ביד ירמיהו הנביא</span> <span class="verse"><a name="2">2</a>ב  הגידו בגוים והשמיעו ושאו נס השמיעו אל תכחדו אמרו נלכדה בבל הביש בל חת מרדך הבישו עצביה חתו גלוליה</span> <span class="verse"><a name="3">3</a>ג  כי עלה עליה גוי מצפון הוא ישית את ארצה לשמה ולא יהיה יושב בה  מאדם ועד בהמה נדו הלכו</span> <span class="verse"><a name="4">4</a>ד  בימים ההמה ובעת ההיא נאם יהוה יבאו בני ישראל המה ובני יהודה יחדו הלוך ובכו ילכו ואת יהוה אלהיהם יבקשו</span> <span class="verse"><a name="5">5</a>ה  ציון ישאלו דרך הנה פניהם באו ונלוו אל יהוה ברית עולם לא תשכח</span> <span class="verse"><a name="6">6</a>ו  צאן אבדות היה (היו) עמי--רעיהם התעום הרים שובבים (שובבום) מהר אל גבעה הלכו שכחו רבצם</span> <span class="verse"><a name="7">7</a>ז  כל מוצאיהם אכלום וצריהם אמרו לא נאשם תחת אשר חטאו ליהוה נוה צדק ומקוה אבותיהם יהוה  {ס}</span> <span class="verse"><a name="8">8</a>ח  נדו מתוך בבל ומארץ כשדים יצאו (צאו) והיו כעתודים לפני צאן</span> <span class="verse"><a name="9">9</a>ט  כי הנה אנכי מעיר ומעלה על בבל קהל גוים גדלים מארץ צפון וערכו לה משם תלכד חציו כגבור משכיל לא ישוב ריקם</span> <span class="verse"><a name="10">10</a>י  והיתה כשדים לשלל  כל שלליה ישבעו נאם יהוה</span> <span class="verse"><a name="11">11</a>יא  כי תשמחי (תשמחו) כי תעלזי (תעלזו) שסי נחלתי  כי תפושי (תפושו) כעגלה דשה ותצהלי (ותצהלו) כאברים</span> <span class="verse"><a name="12">12</a>יב  בושה אמכם מאד חפרה יולדתכם הנה אחרית גוים מדבר ציה וערבה</span> <span class="verse"><a name="13">13</a>יג  מקצף יהוה לא תשב והיתה שממה כלה כל עבר על בבל ישם וישרק על כל מכותיה</span> <span class="verse"><a name="14">14</a>יד  ערכו על בבל סביב כל דרכי קשת ידו אליה אל תחמלו אל חץ  כי ליהוה חטאה</span> <span class="verse"><a name="15">15</a>טו  הריעו עליה סביב נתנה ידה נפלו אשויתיה (אשיותיה) נהרסו חומותיה  כי נקמת יהוה היא הנקמו בה כאשר עשתה עשו לה</span> <span class="verse"><a name="16">16</a>טז  כרתו זורע מבבל ותפש מגל בעת קציר--מפני חרב היונה איש אל עמו יפנו ואיש לארצו ינסו  {ס}</span> <span class="verse"><a name="17">17</a>יז  שה פזורה ישראל אריות הדיחו הראשון אכלו מלך אשור וזה האחרון עצמו נבוכדראצר מלך בבל  {פ}</span> <span class="verse"><a name="18">18</a>יח  לכן כה אמר יהוה צבאות אלהי ישראל הנני פקד אל מלך בבל ואל ארצו--כאשר פקדתי אל מלך אשור</span> <span class="verse"><a name="19">19</a>יט  ושבבתי את ישראל אל נוהו ורעה הכרמל והבשן ובהר אפרים והגלעד תשבע נפשו</span> <span class="verse"><a name="20">20</a>כ  בימים ההם ובעת ההיא נאם יהוה יבקש את עון ישראל ואיננו ואת חטאת יהודה ולא תמצאינה  כי אסלח לאשר אשאיר  {פ}</span> <span class="verse"><a name="21">21</a>כא  על הארץ מרתים עלה עליה ואל יושבי פקוד חרב והחרם אחריהם נאם יהוה ועשה ככל אשר צויתיך  {ס}</span> <span class="verse"><a name="22">22</a>כב  קול מלחמה בארץ--ושבר גדול</span> <span class="verse"><a name="23">23</a>כג  איך נגדע וישבר פטיש כל הארץ איך היתה לשמה בבל בגוים</span> <span class="verse"><a name="24">24</a>כד  יקשתי לך וגם נלכדת בבל ואת לא ידעת נמצאת וגם נתפשת--כי ביהוה התגרית</span> <span class="verse"><a name="25">25</a>כה  פתח יהוה את אוצרו ויוצא את כלי זעמו  כי מלאכה היא לאדני יהוה צבאות--בארץ כשדים</span> <span class="verse"><a name="26">26</a>כו  באו לה מקץ פתחו מאבסיה סלוה כמו ערמים והחרימוה אל תהי לה שארית</span> <span class="verse"><a name="27">27</a>כז  חרבו כל פריה ירדו לטבח הוי עליהם כי בא יומם עת פקדתם  {ס}</span> <span class="verse"><a name="28">28</a>כח  קול נסים ופלטים מארץ בבל  להגיד בציון את נקמת יהוה אלהינו--נקמת היכלו</span> <span class="verse"><a name="29">29</a>כט  השמיעו אל בבל רבים כל דרכי קשת חנו עליה סביב אל יהי   (לה) פליטה שלמו לה כפעלה ככל אשר עשתה עשו לה  כי אל יהוה זדה אל קדוש ישראל</span> <span class="verse"><a name="30">30</a>ל  לכן יפלו בחוריה ברחבתיה וכל אנשי מלחמתה ידמו ביום ההוא נאם יהוה  {פ}</span> <span class="verse"><a name="31">31</a>לא  הנני אליך זדון נאם אדני יהוה צבאות  כי בא יומך עת פקדתיך</span> <span class="verse"><a name="32">32</a>לב  וכשל זדון ונפל ואין לו מקים והצתי אש בעריו ואכלה כל סביבתיו  {ס}</span> <span class="verse"><a name="33">33</a>לג  כה אמר יהוה צבאות עשוקים בני ישראל ובני יהודה יחדו וכל שביהם החזיקו בם מאנו שלחם</span> <span class="verse"><a name="34">34</a>לד  גאלם חזק יהוה צבאות שמו--ריב יריב את ריבם  למען הרגיע את הארץ והרגיז לישבי בבל</span> <span class="verse"><a name="35">35</a>לה  חרב על כשדים נאם יהוה ואל ישבי בבל ואל שריה ואל חכמיה</span> <span class="verse"><a name="36">36</a>לו  חרב אל הבדים ונאלו חרב אל גבוריה וחתו</span> <span class="verse"><a name="37">37</a>לז  חרב אל סוסיו ואל רכבו ואל כל הערב אשר בתוכה--והיו לנשים חרב אל אוצרתיה ובזזו</span> <span class="verse"><a name="38">38</a>לח  חרב אל מימיה ויבשו  כי ארץ פסלים היא ובאימים יתהללו</span> <span class="verse"><a name="39">39</a>לט  לכן ישבו ציים את איים וישבו בה בנות יענה ולא תשב עוד לנצח ולא תשכון עד דור ודר</span> <span class="verse"><a name="40">40</a>מ  כמהפכת אלהים את סדם ואת עמרה ואת שכניה--נאם יהוה  לא ישב שם איש ולא יגור בה בן אדם</span> <span class="verse"><a name="41">41</a>מא  הנה עם בא מצפון וגוי גדול ומלכים רבים יערו מירכתי ארץ</span> <span class="verse"><a name="42">42</a>מב  קשת וכידן יחזיקו אכזרי המה ולא ירחמו--קולם כים יהמה ועל סוסים ירכבו ערוך כאיש למלחמה עליך בת בבל</span> <span class="verse"><a name="43">43</a>מג  שמע מלך בבל את שמעם ורפו ידיו צרה החזיקתהו--חיל כיולדה</span> <span class="verse"><a name="44">44</a>מד  הנה כאריה יעלה מגאון הירדן אל נוה איתן--כי ארגעה ארוצם (אריצם) מעליה ומי בחור אליה אפקד  כי מי כמוני ומי יועדני ומי זה רעה אשר יעמד לפני</span> <span class="verse"><a name="45">45</a>מה  לכן שמעו עצת יהוה אשר יעץ אל בבל ומחשבותיו אשר חשב אל ארץ כשדים  אם לא יסחבום צעירי הצאן אם לא ישים עליהם נוה</span> <span class="verse"><a name="46">46</a>מו  מקול נתפשה בבל נרעשה הארץ וזעקה בגוים נשמע  {ס}</span> </p></div</div></div></body></html>