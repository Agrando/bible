<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 33</strong></div><p><span class="verse"><a name="1">1</a>א  ויהי דבר יהוה אל ירמיהו שנית והוא עודנו עצור בחצר המטרה לאמר</span> <span class="verse"><a name="2">2</a>ב  כה אמר יהוה עשה  יהוה יוצר אותה להכינה--יהוה שמו</span> <span class="verse"><a name="3">3</a>ג  קרא אלי ואענך ואגידה לך גדלות ובצרות לא ידעתם  {פ}</span> <span class="verse"><a name="4">4</a>ד  כי כה אמר יהוה אלהי ישראל על בתי העיר הזאת ועל בתי מלכי יהודה--הנתצים אל הסללות ואל החרב</span> <span class="verse"><a name="5">5</a>ה  באים להלחם את הכשדים ולמלאם את פגרי האדם אשר הכיתי באפי ובחמתי ואשר הסתרתי פני מהעיר הזאת על כל רעתם</span> <span class="verse"><a name="6">6</a>ו  הנני מעלה לה ארכה ומרפא ורפאתים וגליתי להם עתרת שלום ואמת</span> <span class="verse"><a name="7">7</a>ז  והשבתי את שבות יהודה ואת שבות ישראל ובנתים כבראשנה</span> <span class="verse"><a name="8">8</a>ח  וטהרתים מכל עונם אשר חטאו לי וסלחתי לכול (לכל) עונותיהם אשר חטאו לי ואשר פשעו בי</span> <span class="verse"><a name="9">9</a>ט  והיתה לי לשם ששון לתהלה ולתפארת לכל גויי הארץ--אשר ישמעו את כל הטובה אשר אנכי עשה אותם ופחדו ורגזו על כל הטובה ועל כל השלום אשר אנכי עשה לה  {ס}</span> <span class="verse"><a name="10">10</a>י  כה אמר יהוה עוד ישמע במקום הזה אשר אתם אמרים חרב הוא מאין אדם ומאין בהמה--בערי יהודה ובחצות ירושלם הנשמות מאין אדם ומאין יושב ומאין בהמה</span> <span class="verse"><a name="11">11</a>יא  קול ששון וקול שמחה קול חתן וקול כלה קול אמרים הודו את יהוה צבאות כי טוב יהוה כי לעולם חסדו מבאים תודה בית יהוה  כי אשיב את שבות הארץ כבראשנה אמר יהוה  {ס}</span> <span class="verse"><a name="12">12</a>יב  כה אמר יהוה צבאות עוד יהיה במקום הזה החרב מאין אדם ועד בהמה ובכל עריו--נוה רעים מרבצים צאן</span> <span class="verse"><a name="13">13</a>יג  בערי ההר בערי השפלה ובערי הנגב ובארץ בנימן ובסביבי ירושלם ובערי יהודה--עד תעברנה הצאן על ידי מונה אמר יהוה  {ס}</span> <span class="verse"><a name="14">14</a>יד  הנה ימים באים נאם יהוה והקמתי את הדבר הטוב אשר דברתי אל בית ישראל ועל בית יהודה</span> <span class="verse"><a name="15">15</a>טו  בימים ההם ובעת ההיא אצמיח לדוד צמח צדקה ועשה משפט וצדקה בארץ</span> <span class="verse"><a name="16">16</a>טז  בימים ההם תושע יהודה וירושלם תשכון לבטח וזה אשר יקרא לה יהוה צדקנו  {ס}</span> <span class="verse"><a name="17">17</a>יז  כי כה אמר יהוה  לא יכרת לדוד--איש ישב על כסא בית ישראל</span> <span class="verse"><a name="18">18</a>יח  ולכהנים הלוים לא יכרת איש מלפני  מעלה עולה ומקטיר מנחה ועשה זבח--כל הימים  {פ}</span> <span class="verse"><a name="19">19</a>יט  ויהי דבר יהוה אל ירמיהו לאמור</span> <span class="verse"><a name="20">20</a>כ  כה אמר יהוה אם תפרו את בריתי היום ואת בריתי הלילה ולבלתי היות יומם ולילה בעתם</span> <span class="verse"><a name="21">21</a>כא  גם בריתי תפר את דוד עבדי מהיות לו בן מלך על כסאו ואת הלוים הכהנים משרתי</span> <span class="verse"><a name="22">22</a>כב  אשר לא יספר צבא השמים ולא ימד חול הים--כן ארבה את זרע דוד עבדי ואת הלוים משרתי אתי  {ס}</span> <span class="verse"><a name="23">23</a>כג  ויהי דבר יהוה אל ירמיהו לאמר</span> <span class="verse"><a name="24">24</a>כד  הלוא ראית מה העם הזה דברו לאמר שתי המשפחות אשר בחר יהוה בהם וימאסם ואת עמי ינאצון מהיות עוד גוי לפניהם  {ס}</span> <span class="verse"><a name="25">25</a>כה  כה אמר יהוה אם לא בריתי יומם ולילה--חקות שמים וארץ לא שמתי</span> <span class="verse"><a name="26">26</a>כו  גם זרע יעקוב ודוד עבדי אמאס מקחת מזרעו משלים אל זרע אברהם ישחק ויעקב  כי אשוב (אשיב) את שבותם ורחמתים  {פ}</span> </p></div</div></div></body></html>