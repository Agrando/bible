<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 23</strong></div><p><span class="verse"><a name="1">1</a>א  הוי רעים מאבדים ומפצים את צאן מרעיתי--נאם יהוה  {ס}</span> <span class="verse"><a name="2">2</a>ב  לכן כה אמר יהוה אלהי ישראל על הרעים הרעים את עמי אתם הפצתם את צאני ותדחום ולא פקדתם אתם הנני פקד עליכם את רע מעלליכם נאם יהוה</span> <span class="verse"><a name="3">3</a>ג  ואני אקבץ את שארית צאני מכל הארצות אשר הדחתי אתם שם והשבתי אתהן על נוהן ופרו ורבו</span> <span class="verse"><a name="4">4</a>ד  והקמתי עליהם רעים ורעום ולא ייראו עוד ולא יחתו ולא יפקדו נאם יהוה  {ס}</span> <span class="verse"><a name="5">5</a>ה  הנה ימים באים נאם יהוה והקמתי לדוד צמח צדיק ומלך מלך והשכיל ועשה משפט וצדקה בארץ</span> <span class="verse"><a name="6">6</a>ו  בימיו תושע יהודה וישראל ישכן לבטח וזה שמו אשר יקראו יהוה צדקנו  {פ}</span> <span class="verse"><a name="7">7</a>ז  לכן הנה ימים באים נאם יהוה ולא יאמרו עוד חי יהוה אשר העלה את בני ישראל מארץ מצרים</span> <span class="verse"><a name="8">8</a>ח  כי אם חי יהוה אשר העלה ואשר הביא את זרע בית ישראל מארץ צפונה ומכל הארצות אשר הדחתים שם וישבו על אדמתם  {פ}</span> <span class="verse"><a name="9">9</a>ט  לנבאים נשבר לבי בקרבי רחפו כל עצמותי--הייתי כאיש שכור וכגבר עברו יין  מפני יהוה ומפני דברי קדשו</span> <span class="verse"><a name="10">10</a>י  כי מנאפים מלאה הארץ--כי מפני אלה אבלה הארץ יבשו נאות מדבר ותהי מרוצתם רעה וגבורתם לא כן</span> <span class="verse"><a name="11">11</a>יא  כי גם נביא גם כהן חנפו גם בביתי מצאתי רעתם נאם יהוה</span> <span class="verse"><a name="12">12</a>יב  לכן יהיה דרכם להם כחלקלקות באפלה ידחו ונפלו בה  כי אביא עליהם רעה שנת פקדתם נאם יהוה</span> <span class="verse"><a name="13">13</a>יג  ובנביאי שמרון ראיתי תפלה הנבאו בבעל ויתעו את עמי את ישראל</span> <span class="verse"><a name="14">14</a>יד  ובנבאי ירושלם ראיתי שערורה נאוף והלך בשקר וחזקו ידי מרעים לבלתי שבו איש מרעתו היו לי כלם כסדם וישביה כעמרה  {פ}</span> <span class="verse"><a name="15">15</a>טו  לכן כה אמר יהוה צבאות על הנבאים הנני מאכיל אותם לענה והשקתים מי ראש  כי מאת נביאי ירושלם יצאה חנפה לכל הארץ  {פ}</span> <span class="verse"><a name="16">16</a>טז  כה אמר יהוה צבאות אל תשמעו על דברי הנבאים הנבאים לכם--מהבלים המה אתכם  חזון לבם ידברו לא מפי יהוה</span> <span class="verse"><a name="17">17</a>יז  אמרים אמור למנאצי דבר יהוה שלום יהיה לכם וכל הלך בשררות לבו אמרו לא תבוא עליכם רעה</span> <span class="verse"><a name="18">18</a>יח  כי מי עמד בסוד יהוה וירא וישמע את דברו מי הקשיב דברי (דברו) וישמע  {ס}</span> <span class="verse"><a name="19">19</a>יט  הנה סערת יהוה חמה יצאה וסער מתחולל על ראש רשעים יחול</span> <span class="verse"><a name="20">20</a>כ  לא ישוב אף יהוה עד עשתו ועד הקימו מזמות לבו באחרית הימים תתבוננו בה בינה</span> <span class="verse"><a name="21">21</a>כא  לא שלחתי את הנבאים והם רצו לא דברתי אליהם והם נבאו</span> <span class="verse"><a name="22">22</a>כב  ואם עמדו בסודי--וישמעו דברי את עמי וישבום מדרכם הרע ומרע מעלליהם  {ס}</span> <span class="verse"><a name="23">23</a>כג  האלהי מקרב אני נאם יהוה  ולא אלהי מרחק</span> <span class="verse"><a name="24">24</a>כד  אם יסתר איש במסתרים ואני לא אראנו נאם יהוה  הלוא את השמים ואת הארץ אני מלא נאם יהוה</span> <span class="verse"><a name="25">25</a>כה  שמעתי את אשר אמרו הנבאים הנבאים בשמי שקר לאמר  חלמתי חלמתי</span> <span class="verse"><a name="26">26</a>כו  עד מתי היש בלב הנבאים--נבאי השקר ונביאי תרמת לבם</span> <span class="verse"><a name="27">27</a>כז  החשבים להשכיח את עמי שמי בחלומתם אשר יספרו איש לרעהו--כאשר שכחו אבותם את שמי בבעל</span> <span class="verse"><a name="28">28</a>כח  הנביא אשר אתו חלום יספר חלום ואשר דברי אתו ידבר דברי אמת  מה לתבן את הבר נאם יהוה</span> <span class="verse"><a name="29">29</a>כט  הלוא כה דברי כאש נאם יהוה וכפטיש יפצץ סלע  {ס}</span> <span class="verse"><a name="30">30</a>ל  לכן הנני על הנבאים נאם יהוה מגנבי דברי איש מאת רעהו</span> <span class="verse"><a name="31">31</a>לא  הנני על הנביאם נאם יהוה הלקחים לשונם וינאמו נאם</span> <span class="verse"><a name="32">32</a>לב  הנני על נבאי חלמות שקר נאם יהוה ויספרום ויתעו את עמי בשקריהם ובפחזותם ואנכי לא שלחתים ולא צויתים והועיל לא יועילו לעם הזה--נאם יהוה</span> <span class="verse"><a name="33">33</a>לג  וכי ישאלך העם הזה או הנביא או כהן לאמר מה משא יהוה--ואמרת אליהם את מה משא ונטשתי אתכם נאם יהוה</span> <span class="verse"><a name="34">34</a>לד  והנביא והכהן והעם אשר יאמר משא יהוה--ופקדתי על האיש ההוא ועל ביתו</span> <span class="verse"><a name="35">35</a>לה  כה תאמרו איש על רעהו ואיש אל אחיו  מה ענה יהוה ומה דבר יהוה</span> <span class="verse"><a name="36">36</a>לו  ומשא יהוה לא תזכרו עוד  כי המשא יהיה לאיש דברו והפכתם את דברי אלהים חיים יהוה צבאות אלהינו</span> <span class="verse"><a name="37">37</a>לז  כה תאמר אל הנביא  מה ענך יהוה ומה דבר יהוה</span> <span class="verse"><a name="38">38</a>לח  ואם משא יהוה תאמרו לכן כה אמר יהוה יען אמרכם את הדבר הזה משא יהוה--ואשלח אליכם לאמר לא תאמרו משא יהוה</span> <span class="verse"><a name="39">39</a>לט  לכן הנני ונשיתי אתכם נשא ונטשתי אתכם ואת העיר אשר נתתי לכם ולאבותיכם--מעל פני</span> <span class="verse"><a name="40">40</a>מ  ונתתי עליכם חרפת עולם וכלמות עולם אשר לא תשכח  {פ}</span> </p></div</div></div></body></html>