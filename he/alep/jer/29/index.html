<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 29</strong></div><p><span class="verse"><a name="1">1</a>א  ואלה דברי הספר אשר שלח ירמיה הנביא מירושלם--אל יתר זקני הגולה ואל הכהנים ואל הנביאים ואל כל העם אשר הגלה נבוכדנאצר מירושלם בבלה</span> <span class="verse"><a name="2">2</a>ב  אחרי צאת יכניה המלך והגבירה והסריסים שרי יהודה וירושלם והחרש והמסגר--מירושלם</span> <span class="verse"><a name="3">3</a>ג  ביד אלעשה בן שפן וגמריה בן חלקיה  אשר שלח צדקיה מלך יהודה אל נבוכדנאצר מלך בבל--בבלה לאמר</span> <span class="verse"><a name="4">4</a>ד  כה אמר יהוה צבאות אלהי ישראל  לכל הגולה--אשר הגליתי מירושלם בבלה</span> <span class="verse"><a name="5">5</a>ה  בנו בתים ושבו ונטעו גנות ואכלו את פרין</span> <span class="verse"><a name="6">6</a>ו  קחו נשים והולידו בנים ובנות וקחו לבניכם נשים ואת בנותיכם תנו לאנשים ותלדנה בנים ובנות ורבו שם ואל תמעטו</span> <span class="verse"><a name="7">7</a>ז  ודרשו את שלום העיר אשר הגליתי אתכם שמה והתפללו בעדה אל יהוה  כי בשלומה יהיה לכם שלום</span> <span class="verse"><a name="8">8</a>ח  כי כה אמר יהוה צבאות אלהי ישראל אל ישיאו לכם נביאיכם אשר בקרבכם וקסמיכם ואל תשמעו אל חלמתיכם אשר אתם מחלמים</span> <span class="verse"><a name="9">9</a>ט  כי בשקר הם נבאים לכם בשמי  לא שלחתים נאם יהוה  {ס}</span> <span class="verse"><a name="10">10</a>י  כי כה אמר יהוה כי לפי מלאת לבבל שבעים שנה אפקד אתכם והקמתי עליכם את דברי הטוב להשיב אתכם אל המקום הזה</span> <span class="verse"><a name="11">11</a>יא  כי אנכי ידעתי את המחשבת אשר אנכי חשב עליכם--נאם יהוה  מחשבות שלום ולא לרעה לתת לכם אחרית ותקוה</span> <span class="verse"><a name="12">12</a>יב  וקראתם אתי והלכתם והתפללתם אלי ושמעתי אליכם</span> <span class="verse"><a name="13">13</a>יג  ובקשתם אתי ומצאתם  כי תדרשני בכל לבבכם</span> <span class="verse"><a name="14">14</a>יד  ונמצאתי לכם נאם יהוה ושבתי את שביתכם (שבותכם) וקבצתי אתכם מכל הגוים ומכל המקומות אשר הדחתי אתכם שם נאם יהוה והשבתי אתכם--אל המקום אשר הגליתי אתכם משם</span> <span class="verse"><a name="15">15</a>טו  כי אמרתם  הקים לנו יהוה נבאים בבלה  {ס}</span> <span class="verse"><a name="16">16</a>טז  כי כה אמר יהוה אל המלך היושב אל כסא דוד ואל כל העם היושב בעיר הזאת  אחיכם אשר לא יצאו אתכם בגולה</span> <span class="verse"><a name="17">17</a>יז  כה אמר יהוה צבאות הנני משלח בם את החרב את הרעב ואת הדבר ונתתי אותם כתאנים השערים אשר לא תאכלנה מרע</span> <span class="verse"><a name="18">18</a>יח  ורדפתי אחריהם בחרב ברעב ובדבר ונתתים לזועה (לזעוה) לכל ממלכות הארץ לאלה ולשמה ולשרקה ולחרפה בכל הגוים אשר הדחתים שם</span> <span class="verse"><a name="19">19</a>יט  תחת אשר לא שמעו אל דברי נאם יהוה--אשר שלחתי אליהם את עבדי הנבאים השכם ושלח ולא שמעתם נאם יהוה</span> <span class="verse"><a name="20">20</a>כ  ואתם שמעו דבר יהוה  כל הגולה--אשר שלחתי מירושלם בבלה  {ס}</span> <span class="verse"><a name="21">21</a>כא  כה אמר יהוה צבאות אלהי ישראל אל אחאב בן קוליה ואל צדקיהו בן מעשיה הנבאים לכם בשמי שקר  הנני נתן אתם ביד נבוכדראצר מלך בבל והכם לעיניכם</span> <span class="verse"><a name="22">22</a>כב  ולקח מהם קללה לכל גלות יהודה אשר בבבל לאמר  ישמך יהוה כצדקיהו וכאחב אשר קלם מלך בבל באש</span> <span class="verse"><a name="23">23</a>כג  יען אשר עשו נבלה בישראל וינאפו את נשי רעיהם וידברו דבר בשמי שקר אשר לוא צויתם ואנכי הוידע (היודע) ועד נאם יהוה  {ס}</span> <span class="verse"><a name="24">24</a>כד  ואל שמעיהו הנחלמי תאמר לאמר</span> <span class="verse"><a name="25">25</a>כה  כה אמר יהוה צבאות אלהי ישראל--לאמר  יען אשר אתה שלחת בשמכה ספרים אל כל העם אשר בירושלם ואל צפניה בן מעשיה הכהן ואל כל הכהנים לאמר</span> <span class="verse"><a name="26">26</a>כו  יהוה נתנך כהן תחת יהוידע הכהן להיות פקדים בית יהוה לכל איש משגע ומתנבא ונתתה אתו אל המהפכת ואל הצינק</span> <span class="verse"><a name="27">27</a>כז  ועתה למה לא גערת בירמיהו הענתתי--המתנבא לכם</span> <span class="verse"><a name="28">28</a>כח  כי על כן שלח אלינו בבל לאמר--ארכה היא בנו בתים ושבו ונטעו גנות ואכלו את פריהן</span> <span class="verse"><a name="29">29</a>כט  ויקרא צפניה הכהן את הספר הזה באזני ירמיהו הנביא  {פ}</span> <span class="verse"><a name="30">30</a>ל  ויהי דבר יהוה אל ירמיהו לאמר</span> <span class="verse"><a name="31">31</a>לא  שלח על כל הגולה לאמר כה אמר יהוה אל שמעיה הנחלמי  יען אשר נבא לכם שמעיה ואני לא שלחתיו ויבטח אתכם על שקר</span> <span class="verse"><a name="32">32</a>לב  לכן כה אמר יהוה הנני פקד על שמעיה הנחלמי ועל זרעו--לא יהיה לו איש יושב בתוך העם הזה ולא יראה בטוב אשר אני עשה לעמי נאם יהוה  כי סרה דבר על יהוה  {ס}</span> </p></div</div></div></body></html>