<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 30</strong></div><p><span class="verse"><a name="1">1</a>א  הדבר אשר היה אל ירמיהו מאת יהוה לאמר</span> <span class="verse"><a name="2">2</a>ב  כה אמר יהוה אלהי ישראל לאמר  כתב לך את כל הדברים אשר דברתי אליך--אל ספר</span> <span class="verse"><a name="3">3</a>ג  כי הנה ימים באים נאם יהוה ושבתי את שבות עמי ישראל ויהודה אמר יהוה והשבתים אל הארץ אשר נתתי לאבותם--וירשוה  {פ}</span> <span class="verse"><a name="4">4</a>ד  ואלה הדברים אשר דבר יהוה אל ישראל--ואל יהודה</span> <span class="verse"><a name="5">5</a>ה  כי כה אמר יהוה קול חרדה שמענו--פחד ואין שלום</span> <span class="verse"><a name="6">6</a>ו  שאלו נא וראו אם ילד זכר  מדוע ראיתי כל גבר ידיו על חלציו כיולדה ונהפכו כל פנים לירקון</span> <span class="verse"><a name="7">7</a>ז  הוי כי גדול היום ההוא--מאין כמהו ועת צרה היא ליעקב וממנה יושע</span> <span class="verse"><a name="8">8</a>ח  והיה ביום ההוא נאם יהוה צבאות אשבר עלו מעל צוארך ומוסרותיך אנתק ולא יעבדו בו עוד זרים</span> <span class="verse"><a name="9">9</a>ט  ועבדו את יהוה אלהיהם ואת דוד מלכם אשר אקים להם  {ס}</span> <span class="verse"><a name="10">10</a>י  ואתה אל תירא עבדי יעקב נאם יהוה ואל תחת ישראל--כי הנני מושיעך מרחוק ואת זרעך מארץ שבים ושב יעקב ושקט ושאנן ואין מחריד</span> <span class="verse"><a name="11">11</a>יא  כי אתך אני נאם יהוה להושיעך  כי אעשה כלה בכל הגוים אשר הפצותיך שם אך אתך לא אעשה כלה ויסרתיך למשפט ונקה לא אנקך  {פ}</span> <span class="verse"><a name="12">12</a>יב  כי כה אמר יהוה אנוש לשברך--נחלה מכתך</span> <span class="verse"><a name="13">13</a>יג  אין דן דינך למזור רפאות תעלה אין לך</span> <span class="verse"><a name="14">14</a>יד  כל מאהביך שכחוך אותך לא ידרשו  כי מכת אויב הכיתיך מוסר אכזרי--על רב עונך עצמו חטאתיך</span> <span class="verse"><a name="15">15</a>טו  מה תזעק על שברך אנוש מכאבך  על רב עונך עצמו חטאתיך--עשיתי אלה לך</span> <span class="verse"><a name="16">16</a>טז  לכן כל אכליך יאכלו וכל צריך כלם בשבי ילכו והיו שאסיך למשסה וכל בזזיך אתן לבז</span> <span class="verse"><a name="17">17</a>יז  כי אעלה ארכה לך וממכותיך ארפאך נאם יהוה  כי נדחה קראו לך--ציון היא דרש אין לה  {ס}</span> <span class="verse"><a name="18">18</a>יח  כה אמר יהוה הנני שב שבות אהלי יעקוב ומשכנתיו ארחם ונבנתה עיר על תלה וארמון על משפטו ישב</span> <span class="verse"><a name="19">19</a>יט  ויצא מהם תודה וקול משחקים והרבתים ולא ימעטו והכבדתים ולא יצערו</span> <span class="verse"><a name="20">20</a>כ  והיו בניו כקדם ועדתו לפני תכון ופקדתי על כל לחציו</span> <span class="verse"><a name="21">21</a>כא  והיה אדירו ממנו ומשלו מקרבו יצא והקרבתיו ונגש אלי  כי מי הוא זה ערב את לבו לגשת אלי--נאם יהוה</span> <span class="verse"><a name="22">22</a>כב  והייתם לי לעם ואנכי אהיה לכם לאלהים  {ס}</span> <span class="verse"><a name="23">23</a>כג  הנה סערת יהוה חמה יצאה--סער מתגורר  על ראש רשעים יחול</span> <span class="verse"><a name="24">24</a>כד  לא ישוב חרון אף יהוה עד עשתו ועד הקימו מזמות לבו באחרית הימים תתבוננו בה [ (Jeremiah 30:25)  כה  בעת ההיא נאם יהוה אהיה לאלהים לכל משפחות ישראל והמה יהיו לי לעם  {ס}  ]</span> </p></div</div></div></body></html>