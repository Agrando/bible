<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 46</strong></div><p><span class="verse"><a name="1">1</a>א  אשר היה דבר יהוה אל ירמיהו הנביא על הגוים</span> <span class="verse"><a name="2">2</a>ב  למצרים על חיל פרעה נכו מלך מצרים אשר היה על נהר פרת בכרכמש--אשר הכה נבוכדראצר מלך בבל בשנת הרביעית ליהויקים בן יאשיהו מלך יהודה</span> <span class="verse"><a name="3">3</a>ג  ערכו מגן וצנה וגשו למלחמה</span> <span class="verse"><a name="4">4</a>ד  אסרו הסוסים ועלו הפרשים והתיצבו בכובעים מרקו הרמחים לבשו הסרינת</span> <span class="verse"><a name="5">5</a>ה  מדוע ראיתי המה חתים נסגים אחור וגבוריהם יכתו ומנוס נסו ולא הפנו--מגור מסביב נאם יהוה</span> <span class="verse"><a name="6">6</a>ו  אל ינוס הקל ואל ימלט הגבור צפונה על יד נהר פרת כשלו ונפלו</span> <span class="verse"><a name="7">7</a>ז  מי זה כיאר יעלה כנהרות יתגעשו מימיו</span> <span class="verse"><a name="8">8</a>ח  מצרים כיאר יעלה וכנהרות יתגעשו מים ויאמר אעלה אכסה ארץ אבידה עיר וישבי בה</span> <span class="verse"><a name="9">9</a>ט  עלו הסוסים והתהללו הרכב ויצאו הגבורים--כוש ופוט תפשי מגן ולודים תפשי דרכי קשת</span> <span class="verse"><a name="10">10</a>י  והיום ההוא לאדני יהוה צבאות יום נקמה להנקם מצריו ואכלה חרב ושבעה ורותה מדמם  כי זבח לאדני יהוה צבאות בארץ צפון--אל נהר פרת</span> <span class="verse"><a name="11">11</a>יא  עלי גלעד וקחי צרי בתולת בת מצרים לשוא הרביתי (הרבית) רפאות תעלה אין לך</span> <span class="verse"><a name="12">12</a>יב  שמעו גוים קלונך וצוחתך מלאה הארץ  כי גבור בגבור כשלו יחדיו נפלו שניהם  {פ}</span> <span class="verse"><a name="13">13</a>יג  הדבר אשר דבר יהוה אל ירמיהו הנביא--לבוא נבוכדראצר מלך בבל להכות את ארץ מצרים</span> <span class="verse"><a name="14">14</a>יד  הגידו במצרים והשמיעו במגדול והשמיעו בנף ובתחפנחס אמרו התיצב והכן לך--כי אכלה חרב סביביך</span> <span class="verse"><a name="15">15</a>טו  מדוע נסחף אביריך  לא עמד כי יהוה הדפו</span> <span class="verse"><a name="16">16</a>טז  הרבה כושל גם נפל איש אל רעהו ויאמרו קומה ונשבה אל עמנו ואל ארץ מולדתנו מפני חרב היונה</span> <span class="verse"><a name="17">17</a>יז  קראו שם פרעה מלך מצרים שאון העביר המועד</span> <span class="verse"><a name="18">18</a>יח  חי אני נאם המלך--יהוה צבאות שמו  כי כתבור בהרים וככרמל בים יבוא</span> <span class="verse"><a name="19">19</a>יט  כלי גולה עשי לך יושבת בת מצרים  כי נף לשמה תהיה ונצתה מאין יושב  {ס}</span> <span class="verse"><a name="20">20</a>כ  עגלה יפה פיה מצרים קרץ מצפון בא בא</span> <span class="verse"><a name="21">21</a>כא  גם שכריה בקרבה כעגלי מרבק כי גם המה הפנו נסו יחדיו לא עמדו  כי יום אידם בא עליהם עת פקדתם</span> <span class="verse"><a name="22">22</a>כב  קולה כנחש ילך  כי בחיל ילכו--ובקרדמות באו לה כחטבי עצים</span> <span class="verse"><a name="23">23</a>כג  כרתו יערה נאם יהוה כי לא יחקר  כי רבו מארבה ואין להם מספר</span> <span class="verse"><a name="24">24</a>כד  הבישה בת מצרים נתנה ביד עם צפון</span> <span class="verse"><a name="25">25</a>כה  אמר יהוה צבאות אלהי ישראל הנני פוקד אל אמון מנא ועל פרעה ועל מצרים ועל אלהיה ועל מלכיה ועל פרעה--ועל הבטחים בו</span> <span class="verse"><a name="26">26</a>כו  ונתתים ביד מבקשי נפשם וביד נבוכדראצר מלך בבל וביד עבדיו ואחרי כן תשכן כימי קדם נאם יהוה  {פ}</span> <span class="verse"><a name="27">27</a>כז  ואתה אל תירא עבדי יעקב ואל תחת ישראל--כי הנני מושעך מרחוק ואת זרעך מארץ שבים ושב יעקוב ושקט ושאנן ואין מחריד</span> <span class="verse"><a name="28">28</a>כח  אתה אל תירא עבדי יעקב נאם יהוה--כי אתך אני  כי אעשה כלה בכל הגוים אשר הדחתיך שמה ואתך לא אעשה כלה ויסרתיך למשפט ונקה לא אנקך  {פ}</span> </p></div</div></div></body></html>