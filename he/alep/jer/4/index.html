<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 4</strong></div><p><span class="verse"><a name="1">1</a>א  אם תשוב ישראל נאם יהוה אלי תשוב ואם תסיר שקוציך מפני ולא תנוד</span> <span class="verse"><a name="2">2</a>ב  ונשבעת חי יהוה באמת במשפט ובצדקה והתברכו בו גוים ובו יתהללו  {ס}</span> <span class="verse"><a name="3">3</a>ג  כי כה אמר יהוה לאיש יהודה ולירושלם נירו לכם ניר ואל תזרעו אל קצים</span> <span class="verse"><a name="4">4</a>ד  המלו ליהוה והסרו ערלות לבבכם איש יהודה וישבי ירושלם  פן תצא כאש חמתי ובערה ואין מכבה--מפני רע מעלליכם</span> <span class="verse"><a name="5">5</a>ה  הגידו ביהודה ובירושלם השמיעו ואמרו ותקעו (תקעו) שופר בארץ קראו מלאו ואמרו האספו ונבואה אל ערי המבצר</span> <span class="verse"><a name="6">6</a>ו  שאו נס ציונה העיזו אל תעמדו  כי רעה אנכי מביא מצפון--ושבר גדול</span> <span class="verse"><a name="7">7</a>ז  עלה אריה מסבכו ומשחית גוים נסע יצא ממקמו--לשום ארצך לשמה עריך תצינה מאין יושב</span> <span class="verse"><a name="8">8</a>ח  על זאת חגרו שקים ספדו והילילו  כי לא שב חרון אף יהוה ממנו  {פ}</span> <span class="verse"><a name="9">9</a>ט  והיה ביום ההוא נאם יהוה יאבד לב המלך ולב השרים ונשמו הכהנים והנבאים יתמהו  {ס}</span> <span class="verse"><a name="10">10</a>י  ואמר אהה אדני יהוה אכן השא השאת לעם הזה ולירושלם לאמר שלום יהיה לכם ונגעה חרב עד הנפש</span> <span class="verse"><a name="11">11</a>יא  בעת ההיא יאמר לעם הזה ולירושלם רוח צח שפים במדבר דרך בת עמי--לוא לזרות ולוא להבר</span> <span class="verse"><a name="12">12</a>יב  רוח מלא מאלה יבוא לי עתה גם אני אדבר משפטים אותם</span> <span class="verse"><a name="13">13</a>יג  הנה כעננים יעלה וכסופה מרכבותיו--קלו מנשרים סוסיו אוי לנו כי שדדנו</span> <span class="verse"><a name="14">14</a>יד  כבסי מרעה לבך ירושלם למען תושעי  עד מתי תלין בקרבך מחשבות אונך</span> <span class="verse"><a name="15">15</a>טו  כי קול מגיד מדן ומשמיע און מהר אפרים</span> <span class="verse"><a name="16">16</a>טז  הזכירו לגוים הנה השמיעו על ירושלם נצרים באים מארץ המרחק ויתנו על ערי יהודה קולם</span> <span class="verse"><a name="17">17</a>יז  כשמרי שדי היו עליה מסביב  כי אתי מרתה נאם יהוה</span> <span class="verse"><a name="18">18</a>יח  דרכך ומעלליך עשו אלה לך זאת רעתך כי מר כי נגע עד לבך  {פ}</span> <span class="verse"><a name="19">19</a>יט  מעי מעי אחולה (אחילה) קירות לבי המה לי לבי--לא אחרש  כי קול שופר שמעתי (שמעת) נפשי תרועת מלחמה</span> <span class="verse"><a name="20">20</a>כ  שבר על שבר נקרא כי שדדה כל הארץ פתאם שדדו אהלי רגע יריעתי</span> <span class="verse"><a name="21">21</a>כא  עד מתי אראה נס--אשמעה קול שופר  {פ}</span> <span class="verse"><a name="22">22</a>כב  כי אויל עמי אותי לא ידעו--בנים סכלים המה ולא נבונים המה חכמים המה להרע ולהיטיב לא ידעו</span> <span class="verse"><a name="23">23</a>כג  ראיתי את הארץ והנה תהו ובהו ואל השמים ואין אורם</span> <span class="verse"><a name="24">24</a>כד  ראיתי ההרים והנה רעשים וכל הגבעות התקלקלו</span> <span class="verse"><a name="25">25</a>כה  ראיתי והנה אין האדם וכל עוף השמים נדדו</span> <span class="verse"><a name="26">26</a>כו  ראיתי והנה הכרמל המדבר וכל עריו נתצו מפני יהוה--מפני חרון אפו  {ס}</span> <span class="verse"><a name="27">27</a>כז  כי כה אמר יהוה שממה תהיה כל הארץ וכלה לא אעשה</span> <span class="verse"><a name="28">28</a>כח  על זאת תאבל הארץ וקדרו השמים ממעל--על כי דברתי זמתי ולא נחמתי ולא אשוב ממנה</span> <span class="verse"><a name="29">29</a>כט  מקול פרש ורמה קשת ברחת כל העיר--באו בעבים ובכפים עלו  כל העיר עזובה ואין יושב בהן איש</span> <span class="verse"><a name="30">30</a>ל  ואתי (ואת) שדוד מה תעשי כי תלבשי שני כי תעדי עדי זהב כי תקרעי בפוך עיניך--לשוא תתיפי  מאסו בך עגבים נפשך יבקשו</span> <span class="verse"><a name="31">31</a>לא  כי קול כחולה שמעתי צרה כמבכירה--קול בת ציון תתיפח תפרש כפיה  אוי נא לי כי עיפה נפשי להרגים  {פ}</span> </p></div</div></div></body></html>