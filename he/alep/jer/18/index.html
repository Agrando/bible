<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 18</strong></div><p><span class="verse"><a name="1">1</a>א  הדבר אשר היה אל ירמיהו מאת יהוה לאמר</span> <span class="verse"><a name="2">2</a>ב  קום וירדת בית היוצר ושמה אשמיעך את דברי</span> <span class="verse"><a name="3">3</a>ג  וארד בית היוצר והנהו (והנה הוא) עשה מלאכה על האבנים</span> <span class="verse"><a name="4">4</a>ד  ונשחת הכלי אשר הוא עשה בחמר--ביד היוצר ושב ויעשהו כלי אחר כאשר ישר בעיני היוצר לעשות  {ס}</span> <span class="verse"><a name="5">5</a>ה  ויהי דבר יהוה אלי לאמור</span> <span class="verse"><a name="6">6</a>ו  הכיוצר הזה לא אוכל לעשות לכם בית ישראל--נאם יהוה הנה כחמר ביד היוצר כן אתם בידי בית ישראל  {ס}</span> <span class="verse"><a name="7">7</a>ז  רגע אדבר על גוי ועל ממלכה לנתוש ולנתוץ ולהאביד</span> <span class="verse"><a name="8">8</a>ח  ושב הגוי ההוא מרעתו אשר דברתי עליו--ונחמתי על הרעה אשר חשבתי לעשות לו  {ס}</span> <span class="verse"><a name="9">9</a>ט  ורגע אדבר על גוי ועל ממלכה לבנות ולנטוע</span> <span class="verse"><a name="10">10</a>י  ועשה הרעה (הרע) בעיני לבלתי שמע בקולי--ונחמתי על הטובה אשר אמרתי להיטיב אותו  {ס}</span> <span class="verse"><a name="11">11</a>יא  ועתה אמר נא אל איש יהודה ועל יושבי ירושלם לאמר כה אמר יהוה הנה אנכי יוצר עליכם רעה וחשב עליכם מחשבה שובו נא איש מדרכו הרעה והיטיבו דרכיכם ומעלליכם</span> <span class="verse"><a name="12">12</a>יב  ואמרו נואש  כי אחרי מחשבותינו נלך ואיש שררות לבו הרע נעשה  {פ}</span> <span class="verse"><a name="13">13</a>יג  לכן כה אמר יהוה שאלו נא בגוים מי שמע כאלה  שעררת עשתה מאד בתולת ישראל</span> <span class="verse"><a name="14">14</a>יד  היעזב מצור שדי שלג לבנון  אם ינתשו מים זרים קרים--נוזלים</span> <span class="verse"><a name="15">15</a>טו  כי שכחני עמי לשוא יקטרו ויכשלום בדרכיהם שבילי עולם ללכת נתיבות דרך לא סלולה</span> <span class="verse"><a name="16">16</a>טז  לשום ארצם לשמה שרוקת (שריקת) עולם כל עובר עליה ישם ויניד בראשו</span> <span class="verse"><a name="17">17</a>יז  כרוח קדים אפיצם לפני אויב ערף ולא פנים אראם ביום אידם  {ס}</span> <span class="verse"><a name="18">18</a>יח  ויאמרו לכו ונחשבה על ירמיהו מחשבות--כי לא תאבד תורה מכהן ועצה מחכם ודבר מנביא לכו ונכהו בלשון ואל נקשיבה אל כל דבריו</span> <span class="verse"><a name="19">19</a>יט  הקשיבה יהוה אלי ושמע לקול יריבי</span> <span class="verse"><a name="20">20</a>כ  הישלם תחת טובה רעה כי כרו שוחה לנפשי זכר עמדי לפניך לדבר עליהם טובה להשיב את חמתך מהם</span> <span class="verse"><a name="21">21</a>כא  לכן תן את בניהם לרעב והגרם על ידי חרב ותהינה נשיהם שכלות ואלמנות ואנשיהם יהיו הרגי מות בחוריהם מכי חרב במלחמה</span> <span class="verse"><a name="22">22</a>כב  תשמע זעקה מבתיהם כי תביא עליהם גדוד פתאם  כי כרו שיחה (שוחה) ללכדני ופחים טמנו לרגלי</span> <span class="verse"><a name="23">23</a>כג  ואתה יהוה ידעת את כל עצתם עלי למות--אל תכפר על עונם וחטאתם מלפניך אל תמחי והיו (ויהיו) מכשלים לפניך בעת אפך עשה בהם  {ס}</span> </p></div</div></div></body></html>