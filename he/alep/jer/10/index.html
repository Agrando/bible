<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 10</strong></div><p><span class="verse"><a name="1">1</a>א  שמעו את הדבר אשר דבר יהוה עליכם--בית ישראל</span> <span class="verse"><a name="2">2</a>ב  כה אמר יהוה אל דרך הגוים אל תלמדו ומאתות השמים אל תחתו  כי יחתו הגוים מהמה</span> <span class="verse"><a name="3">3</a>ג  כי חקות העמים הבל הוא  כי עץ מיער כרתו מעשה ידי חרש במעצד</span> <span class="verse"><a name="4">4</a>ד  בכסף ובזהב ייפהו במסמרות ובמקבות יחזקום ולוא יפיק</span> <span class="verse"><a name="5">5</a>ה  כתמר מקשה המה ולא ידברו נשוא ינשוא כי לא יצעדו אל תיראו מהם כי לא ירעו וגם היטיב אין אותם  {פ}</span> <span class="verse"><a name="6">6</a>ו  מאין כמוך יהוה  גדול אתה וגדול שמך בגבורה</span> <span class="verse"><a name="7">7</a>ז  מי לא יראך מלך הגוים כי לך יאתה  כי בכל חכמי הגוים ובכל מלכותם מאין כמוך</span> <span class="verse"><a name="8">8</a>ח  ובאחת יבערו ויכסלו מוסר הבלים עץ הוא</span> <span class="verse"><a name="9">9</a>ט  כסף מרקע מתרשיש יובא וזהב מאופז--מעשה חרש וידי צורף תכלת וארגמן לבושם מעשה חכמים כלם</span> <span class="verse"><a name="10">10</a>י  ויהוה אלהים אמת הוא אלהים חיים ומלך עולם מקצפו תרעש הארץ ולא יכלו גוים זעמו  {פ}</span> <span class="verse"><a name="11">11</a>יא  כדנה תאמרון להום אלהיא די שמיא וארקא לא עבדו יאבדו מארעא ומן תחות שמיא אלה  {ס}</span> <span class="verse"><a name="12">12</a>יב  עשה ארץ בכחו מכין תבל בחכמתו ובתבונתו נטה שמים</span> <span class="verse"><a name="13">13</a>יג  לקול תתו המון מים בשמים ויעלה נשאים מקצה ארץ (הארץ) ברקים למטר עשה ויוצא רוח מאצרתיו</span> <span class="verse"><a name="14">14</a>יד  נבער כל אדם מדעת הביש כל צורף מפסל  כי שקר נסכו ולא רוח בם</span> <span class="verse"><a name="15">15</a>טו  הבל המה מעשה תעתעים בעת פקדתם יאבדו</span> <span class="verse"><a name="16">16</a>טז  לא כאלה חלק יעקב כי יוצר הכל הוא וישראל שבט נחלתו  יהוה צבאות שמו  {ס}</span> <span class="verse"><a name="17">17</a>יז  אספי מארץ כנעתך--ישבתי (ישבת) במצור  {ס}</span> <span class="verse"><a name="18">18</a>יח  כי כה אמר יהוה הנני קולע את יושבי הארץ בפעם הזאת והצרתי להם למען ימצאו  {ס}</span> <span class="verse"><a name="19">19</a>יט  אוי לי על שברי נחלה מכתי ואני אמרתי אך זה חלי ואשאנו</span> <span class="verse"><a name="20">20</a>כ  אהלי שדד וכל מיתרי נתקו בני יצאני ואינם--אין נטה עוד אהלי ומקים יריעותי</span> <span class="verse"><a name="21">21</a>כא  כי נבערו הרעים ואת יהוה לא דרשו על כן לא השכילו וכל מרעיתם נפוצה  {פ}</span> <span class="verse"><a name="22">22</a>כב  קול שמועה הנה באה ורעש גדול מארץ צפון  לשום את ערי יהודה שממה--מעון תנים  {ס}</span> <span class="verse"><a name="23">23</a>כג  ידעתי יהוה כי לא לאדם דרכו לא לאיש הלך והכין את צעדו</span> <span class="verse"><a name="24">24</a>כד  יסרני יהוה אך במשפט  אל באפך פן תמעטני</span> <span class="verse"><a name="25">25</a>כה  שפך חמתך על הגוים אשר לא ידעוך ועל משפחות אשר בשמך לא קראו  כי אכלו את יעקב ואכלהו ויכלהו ואת נוהו השמו  {פ}</span> </p></div</div></div></body></html>