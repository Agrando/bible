<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 32</strong></div><p><span class="verse"><a name="1">1</a>א  הדבר אשר היה אל ירמיהו מאת יהוה בשנת (בשנה) העשרית לצדקיהו מלך יהודה--היא השנה שמנה עשרה שנה לנבוכדראצר</span> <span class="verse"><a name="2">2</a>ב  ואז חיל מלך בבל צרים על ירושלם וירמיהו הנביא היה כלוא בחצר המטרה אשר בית מלך יהודה</span> <span class="verse"><a name="3">3</a>ג  אשר כלאו צדקיהו מלך יהודה לאמר  מדוע אתה נבא לאמר כה אמר יהוה הנני נתן את העיר הזאת ביד מלך בבל ולכדה</span> <span class="verse"><a name="4">4</a>ד  וצדקיהו מלך יהודה לא ימלט מיד הכשדים  כי הנתן ינתן ביד מלך בבל ודבר פיו עם פיו ועיניו את עינו תראינה</span> <span class="verse"><a name="5">5</a>ה  ובבל יולך את צדקיהו ושם יהיה עד פקדי אתו נאם יהוה  כי תלחמו את הכשדים לא תצליחו  {פ}</span> <span class="verse"><a name="6">6</a>ו  ויאמר ירמיהו  היה דבר יהוה אלי לאמר</span> <span class="verse"><a name="7">7</a>ז  הנה חנמאל בן שלם דדך בא אליך לאמר  קנה לך את שדי אשר בענתות--כי לך משפט הגאלה לקנות</span> <span class="verse"><a name="8">8</a>ח  ויבא אלי חנמאל בן דדי כדבר יהוה אל חצר המטרה ויאמר אלי קנה נא את שדי אשר בענתות אשר בארץ בנימין כי לך משפט הירשה ולך הגאלה קנה לך ואדע כי דבר יהוה הוא</span> <span class="verse"><a name="9">9</a>ט  ואקנה את השדה מאת חנמאל בן דדי אשר בענתות ואשקלה לו את הכסף שבעה שקלים ועשרה הכסף</span> <span class="verse"><a name="10">10</a>י  ואכתב בספר ואחתם ואעד עדים ואשקל הכסף במאזנים</span> <span class="verse"><a name="11">11</a>יא  ואקח את ספר המקנה את החתום המצוה והחקים ואת הגלוי</span> <span class="verse"><a name="12">12</a>יב  ואתן את הספר המקנה אל ברוך בן נריה בן מחסיה לעיני חנמאל דדי ולעיני העדים הכתבים בספר המקנה--לעיני כל היהודים הישבים בחצר המטרה</span> <span class="verse"><a name="13">13</a>יג  ואצוה את ברוך לעיניהם לאמר</span> <span class="verse"><a name="14">14</a>יד  כה אמר יהוה צבאות אלהי ישראל לקוח את הספרים האלה את ספר המקנה הזה ואת החתום ואת ספר הגלוי הזה ונתתם בכלי חרש--למען יעמדו ימים רבים  {ס}</span> <span class="verse"><a name="15">15</a>טו  כי כה אמר יהוה צבאות אלהי ישראל  עוד יקנו בתים ושדות וכרמים בארץ הזאת  {פ}</span> <span class="verse"><a name="16">16</a>טז  ואתפלל אל יהוה אחרי תתי את ספר המקנה אל ברוך בן נריה לאמר</span> <span class="verse"><a name="17">17</a>יז  אהה אדני יהוה הנה אתה עשית את השמים ואת הארץ בכחך הגדול ובזרעך הנטויה  לא יפלא ממך כל דבר</span> <span class="verse"><a name="18">18</a>יח  עשה חסד לאלפים ומשלם עון אבות אל חיק בניהם אחריהם  האל הגדול הגבור יהוה צבאות שמו</span> <span class="verse"><a name="19">19</a>יט  גדל העצה ורב העליליה--אשר עיניך פקחות על כל דרכי בני אדם לתת לאיש כדרכיו וכפרי מעלליו</span> <span class="verse"><a name="20">20</a>כ  אשר שמת אתות ומפתים בארץ מצרים עד היום הזה ובישראל ובאדם ותעשה לך שם כיום הזה</span> <span class="verse"><a name="21">21</a>כא  ותצא את עמך את ישראל מארץ מצרים--באתות ובמופתים וביד חזקה ובאזרוע נטויה ובמורא גדול</span> <span class="verse"><a name="22">22</a>כב  ותתן להם את הארץ הזאת אשר נשבעת לאבותם לתת להם--ארץ זבת חלב ודבש</span> <span class="verse"><a name="23">23</a>כג  ויבאו וירשו אתה ולא שמעו בקולך ובתרותך (ובתורתך) לא הלכו--את כל אשר צויתה להם לעשות לא עשו ותקרא אתם את כל הרעה הזאת</span> <span class="verse"><a name="24">24</a>כד  הנה הסללות באו העיר ללכדה והעיר נתנה ביד הכשדים הנלחמים עליה מפני החרב והרעב והדבר ואשר דברת היה והנך ראה</span> <span class="verse"><a name="25">25</a>כה  ואתה אמרת אלי אדני יהוה קנה לך השדה בכסף והעד עדים והעיר נתנה ביד הכשדים  {ס}</span> <span class="verse"><a name="26">26</a>כו  ויהי דבר יהוה אל ירמיהו לאמר</span> <span class="verse"><a name="27">27</a>כז  הנה אני יהוה אלהי כל בשר--הממני יפלא כל דבר</span> <span class="verse"><a name="28">28</a>כח  לכן כה אמר יהוה  הנני נתן את העיר הזאת ביד הכשדים וביד נבוכדראצר מלך בבל--ולכדה</span> <span class="verse"><a name="29">29</a>כט  ובאו הכשדים הנלחמים על העיר הזאת והציתו את העיר הזאת באש ושרפוה ואת הבתים אשר קטרו על גגותיהם לבעל והסכו נסכים לאלהים אחרים--למען הכעסני</span> <span class="verse"><a name="30">30</a>ל  כי היו בני ישראל ובני יהודה אך עשים הרע בעיני--מנערתיהם  כי בני ישראל אך מכעסים אתי במעשה ידיהם--נאם יהוה</span> <span class="verse"><a name="31">31</a>לא  כי על אפי ועל חמתי היתה לי העיר הזאת למן היום אשר בנו אותה ועד היום הזה--להסירה מעל פני</span> <span class="verse"><a name="32">32</a>לב  על כל רעת בני ישראל ובני יהודה אשר עשו להכעסני המה מלכיהם שריהם כהניהם ונביאיהם ואיש יהודה וישבי ירושלם</span> <span class="verse"><a name="33">33</a>לג  ויפנו אלי ערף ולא פנים ולמד אתם השכם ולמד ואינם שמעים לקחת מוסר</span> <span class="verse"><a name="34">34</a>לד  וישימו שקוציהם בבית אשר נקרא שמי עליו--לטמאו</span> <span class="verse"><a name="35">35</a>לה  ויבנו את במות הבעל אשר בגיא בן הנם להעביר את בניהם ואת בנותיהם למלך אשר לא צויתים ולא עלתה על לבי לעשות התועבה הזאת--למען החטי את יהודה  {ס}</span> <span class="verse"><a name="36">36</a>לו  ועתה לכן כה אמר יהוה אלהי ישראל  אל העיר הזאת--אשר אתם אמרים נתנה ביד מלך בבל בחרב וברעב ובדבר</span> <span class="verse"><a name="37">37</a>לז  הנני מקבצם מכל הארצות אשר הדחתים שם באפי ובחמתי ובקצף גדול והשבתים אל המקום הזה והשבתים לבטח</span> <span class="verse"><a name="38">38</a>לח  והיו לי לעם ואני אהיה להם לאלהים</span> <span class="verse"><a name="39">39</a>לט  ונתתי להם לב אחד ודרך אחד ליראה אותי כל הימים--לטוב להם ולבניהם אחריהם</span> <span class="verse"><a name="40">40</a>מ  וכרתי להם ברית עולם אשר לא אשוב מאחריהם להיטיבי אותם ואת יראתי אתן בלבבם לבלתי סור מעלי</span> <span class="verse"><a name="41">41</a>מא  וששתי עליהם להטיב אותם ונטעתים בארץ הזאת באמת--בכל לבי ובכל נפשי  {ס}</span> <span class="verse"><a name="42">42</a>מב  כי כה אמר יהוה כאשר הבאתי אל העם הזה את כל הרעה הגדולה הזאת--כן אנכי מביא עליהם את כל הטובה אשר אנכי דבר עליהם</span> <span class="verse"><a name="43">43</a>מג  ונקנה השדה בארץ הזאת--אשר אתם אמרים שממה היא מאין אדם ובהמה נתנה ביד הכשדים</span> <span class="verse"><a name="44">44</a>מד  שדות בכסף יקנו וכתוב בספר וחתום והעד עדים בארץ בנימן ובסביבי ירושלם ובערי יהודה ובערי ההר ובערי השפלה ובערי הנגב  כי אשיב את שבותם נאם יהוה  {פ}</span> </p></div</div></div></body></html>