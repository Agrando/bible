<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 22</strong></div><p><span class="verse"><a name="1">1</a>א  כה אמר יהוה רד בית מלך יהודה ודברת שם את הדבר הזה</span> <span class="verse"><a name="2">2</a>ב  ואמרת שמע דבר יהוה מלך יהודה הישב על כסא דוד  אתה ועבדיך ועמך הבאים בשערים האלה</span> <span class="verse"><a name="3">3</a>ג  כה אמר יהוה עשו משפט וצדקה והצילו גזול מיד עשוק וגר יתום ואלמנה אל תנו אל תחמסו ודם נקי אל תשפכו במקום הזה</span> <span class="verse"><a name="4">4</a>ד  כי אם עשו תעשו את הדבר הזה--ובאו בשערי הבית הזה מלכים ישבים לדוד על כסאו רכבים ברכב ובסוסים הוא ועבדו ועמו</span> <span class="verse"><a name="5">5</a>ה  ואם לא תשמעו את הדברים האלה--בי נשבעתי נאם יהוה כי לחרבה יהיה הבית הזה  {פ}</span> <span class="verse"><a name="6">6</a>ו  כי כה אמר יהוה על בית מלך יהודה גלעד אתה לי ראש הלבנון אם לא אשיתך מדבר ערים לא נושבה (נושבו)</span> <span class="verse"><a name="7">7</a>ז  וקדשתי עליך משחתים איש וכליו וכרתו מבחר ארזיך והפילו על האש</span> <span class="verse"><a name="8">8</a>ח  ועברו גוים רבים על העיר הזאת ואמרו איש אל רעהו על מה עשה יהוה ככה לעיר הגדולה הזאת</span> <span class="verse"><a name="9">9</a>ט  ואמרו--על אשר עזבו את ברית יהוה אלהיהם וישתחוו לאלהים אחרים ויעבדום  {ס}</span> <span class="verse"><a name="10">10</a>י  אל תבכו למת ואל תנדו לו בכו בכו להלך--כי לא ישוב עוד וראה את ארץ מולדתו</span> <span class="verse"><a name="11">11</a>יא  כי כה אמר יהוה אל שלם בן יאשיהו מלך יהודה המלך תחת יאשיהו אביו אשר יצא מן המקום הזה  לא ישוב שם עוד</span> <span class="verse"><a name="12">12</a>יב  כי במקום אשר הגלו אתו--שם ימות ואת הארץ הזאת לא יראה עוד  {ס}</span> <span class="verse"><a name="13">13</a>יג  הוי בנה ביתו בלא צדק ועליותיו בלא משפט ברעהו יעבד חנם ופעלו לא יתן לו</span> <span class="verse"><a name="14">14</a>יד  האמר אבנה לי בית מדות ועליות מרוחים וקרע לו חלוני וספון בארז ומשוח בששר</span> <span class="verse"><a name="15">15</a>טו  התמלך כי אתה מתחרה בארז אביך הלוא אכל ושתה ועשה משפט וצדקה--אז טוב לו</span> <span class="verse"><a name="16">16</a>טז  דן דין עני ואביון אז טוב הלוא היא הדעת אתי נאם יהוה</span> <span class="verse"><a name="17">17</a>יז  כי אין עיניך ולבך כי אם על בצעך ועל דם הנקי לשפוך ועל העשק ועל המרוצה לעשות  {ס}</span> <span class="verse"><a name="18">18</a>יח  לכן כה אמר יהוה אל יהויקים בן יאשיהו מלך יהודה לא יספדו לו הוי אחי והוי אחות לא יספדו לו הוי אדון והוי הדה</span> <span class="verse"><a name="19">19</a>יט  קבורת חמור יקבר סחוב והשלך מהלאה לשערי ירושלם  {ס}</span> <span class="verse"><a name="20">20</a>כ  עלי הלבנון וצעקי ובבשן תני קולך וצעקי מעברים כי נשברו כל מאהביך</span> <span class="verse"><a name="21">21</a>כא  דברתי אליך בשלותיך אמרת לא אשמע זה דרכך מנעוריך כי לא שמעת בקולי</span> <span class="verse"><a name="22">22</a>כב  כל רעיך תרעה רוח ומאהביך בשבי ילכו  כי אז תבשי ונכלמת מכל רעתך</span> <span class="verse"><a name="23">23</a>כג  ישבתי (ישבת) בלבנון מקננתי (מקננת) בארזים  מה נחנת בבא לך חבלים חיל כילדה</span> <span class="verse"><a name="24">24</a>כד  חי אני נאם יהוה כי אם יהיה כניהו בן יהויקים מלך יהודה חותם על יד ימיני  כי משם אתקנך</span> <span class="verse"><a name="25">25</a>כה  ונתתיך ביד מבקשי נפשך וביד אשר אתה יגור מפניהם--וביד נבוכדראצר מלך בבל וביד הכשדים</span> <span class="verse"><a name="26">26</a>כו  והטלתי אתך ואת אמך אשר ילדתך על הארץ אחרת אשר לא ילדתם שם ושם תמותו</span> <span class="verse"><a name="27">27</a>כז  ועל הארץ אשר הם מנשאים את נפשם--לשוב שם  שמה לא ישובו  {פ}</span> <span class="verse"><a name="28">28</a>כח  העצב נבזה נפוץ האיש הזה כניהו אם כלי אין חפץ בו מדוע הוטלו הוא וזרעו והשלכו על הארץ אשר לא ידעו</span> <span class="verse"><a name="29">29</a>כט  ארץ ארץ ארץ--שמעי דבר יהוה</span> <span class="verse"><a name="30">30</a>ל  כה אמר יהוה כתבו את האיש הזה ערירי--גבר לא יצלח בימיו  כי לא יצלח מזרעו איש ישב על כסא דוד ומשל עוד ביהודה  {פ}</span> </p></div</div></div></body></html>