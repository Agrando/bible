<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 1</strong></div><p><span class="verse"><a name="1">1</a>א  דברי ירמיהו בן חלקיהו מן הכהנים אשר בענתות בארץ בנימן</span> <span class="verse"><a name="2">2</a>ב  אשר היה דבר יהוה אליו בימי יאשיהו בן אמון מלך יהודה בשלש עשרה שנה למלכו</span> <span class="verse"><a name="3">3</a>ג  ויהי בימי יהויקים בן יאשיהו מלך יהודה עד תם עשתי עשרה שנה לצדקיהו בן יאשיהו מלך יהודה--עד גלות ירושלם בחדש החמישי  {פ}</span> <span class="verse"><a name="4">4</a>ד  ויהי דבר יהוה אלי לאמר</span> <span class="verse"><a name="5">5</a>ה  בטרם אצורך (אצרך) בבטן ידעתיך ובטרם תצא מרחם הקדשתיך  נביא לגוים נתתיך</span> <span class="verse"><a name="6">6</a>ו  ואמר אהה אדני יהוה הנה לא ידעתי דבר  כי נער אנכי  {ס}</span> <span class="verse"><a name="7">7</a>ז  ויאמר יהוה אלי אל תאמר נער אנכי  כי על כל אשר אשלחך תלך ואת כל אשר אצוך תדבר</span> <span class="verse"><a name="8">8</a>ח  אל תירא מפניהם  כי אתך אני להצלך נאם יהוה</span> <span class="verse"><a name="9">9</a>ט  וישלח יהוה את ידו ויגע על פי ויאמר יהוה אלי הנה נתתי דברי בפיך</span> <span class="verse"><a name="10">10</a>י  ראה הפקדתיך היום הזה על הגוים ועל הממלכות לנתוש ולנתוץ ולהאביד ולהרוס--לבנות ולנטוע  {פ}</span> <span class="verse"><a name="11">11</a>יא  ויהי דבר יהוה אלי לאמר מה אתה ראה ירמיהו ואמר מקל שקד אני ראה</span> <span class="verse"><a name="12">12</a>יב  ויאמר יהוה אלי היטבת לראות  כי שקד אני על דברי לעשתו  {ס}</span> <span class="verse"><a name="13">13</a>יג  ויהי דבר יהוה אלי שנית לאמר מה אתה ראה ואמר סיר נפוח אני ראה ופניו מפני צפונה</span> <span class="verse"><a name="14">14</a>יד  ויאמר יהוה אלי  מצפון תפתח הרעה על כל ישבי הארץ</span> <span class="verse"><a name="15">15</a>טו  כי הנני קרא לכל משפחות ממלכות צפונה--נאם יהוה ובאו ונתנו איש כסאו פתח שערי ירושלם ועל כל חומתיה סביב ועל כל ערי יהודה</span> <span class="verse"><a name="16">16</a>טז  ודברתי משפטי אותם על כל רעתם--אשר עזבוני ויקטרו לאלהים אחרים וישתחוו למעשי ידיהם</span> <span class="verse"><a name="17">17</a>יז  ואתה תאזר מתניך וקמת ודברת אליהם את כל אשר אנכי אצוך אל תחת מפניהם--פן אחתך לפניהם</span> <span class="verse"><a name="18">18</a>יח  ואני הנה נתתיך היום לעיר מבצר ולעמוד ברזל ולחמות נחשת--על כל הארץ  למלכי יהודה לשריה לכהניה ולעם הארץ</span> <span class="verse"><a name="19">19</a>יט  ונלחמו אליך ולא יוכלו לך  כי אתך אני נאם יהוה להצילך  {פ}</span> </p></div</div></div></body></html>