<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 3</strong></div><p><span class="verse"><a name="1">1</a>א  לאמר הן ישלח איש את אשתו והלכה מאתו והיתה לאיש אחר הישוב אליה עוד--הלוא חנוף תחנף הארץ ההיא ואת זנית רעים רבים--ושוב אלי נאם יהוה</span> <span class="verse"><a name="2">2</a>ב  שאי עיניך על שפים וראי איפה לא שגלת (שכבת)--על דרכים ישבת להם כערבי במדבר ותחניפי ארץ בזנותיך וברעתך</span> <span class="verse"><a name="3">3</a>ג  וימנעו רבבים ומלקוש לוא היה ומצח אשה זונה היה לך מאנת הכלם</span> <span class="verse"><a name="4">4</a>ד  הלוא מעתה קראתי (קראת) לי אבי אלוף נערי אתה</span> <span class="verse"><a name="5">5</a>ה  הינטר לעולם אם ישמר לנצח הנה דברת ותעשי הרעות ותוכל  {פ}</span> <span class="verse"><a name="6">6</a>ו  ויאמר יהוה אלי בימי יאשיהו המלך הראית אשר עשתה משבה ישראל הלכה היא על כל הר גבה ואל תחת כל עץ רענן--ותזני שם</span> <span class="verse"><a name="7">7</a>ז  ואמר אחרי עשותה את כל אלה אלי תשוב--ולא שבה ותראה (ותרא) בגודה אחותה יהודה</span> <span class="verse"><a name="8">8</a>ח  וארא כי על כל אדות אשר נאפה משבה ישראל שלחתיה ואתן את ספר כריתתיה אליה ולא יראה בגדה יהודה אחותה--ותלך ותזן גם היא</span> <span class="verse"><a name="9">9</a>ט  והיה מקל זנותה ותחנף את הארץ ותנאף את האבן ואת העץ</span> <span class="verse"><a name="10">10</a>י  וגם בכל זאת לא שבה אלי בגודה אחותה יהודה--בכל לבה  כי אם בשקר נאם יהוה  {ס}</span> <span class="verse"><a name="11">11</a>יא  ויאמר יהוה אלי צדקה נפשה משבה ישראל מבגדה יהודה</span> <span class="verse"><a name="12">12</a>יב  הלך וקראת את הדברים האלה צפונה ואמרת שובה משבה ישראל נאם יהוה--לוא אפיל פני בכם  כי חסיד אני נאם יהוה לא אטור לעולם</span> <span class="verse"><a name="13">13</a>יג  אך דעי עונך כי ביהוה אלהיך פשעת ותפזרי את דרכיך לזרים תחת כל עץ רענן ובקולי לא שמעתם נאם יהוה</span> <span class="verse"><a name="14">14</a>יד  שובו בנים שובבים נאם יהוה כי אנכי בעלתי בכם ולקחתי אתכם אחד מעיר ושנים ממשפחה והבאתי אתכם ציון</span> <span class="verse"><a name="15">15</a>טו  ונתתי לכם רעים כלבי ורעו אתכם דעה והשכיל</span> <span class="verse"><a name="16">16</a>טז  והיה כי תרבו ופריתם בארץ בימים ההמה נאם יהוה--לא יאמרו עוד ארון ברית יהוה ולא יעלה על לב ולא יזכרו בו ולא יפקדו ולא יעשה עוד</span> <span class="verse"><a name="17">17</a>יז  בעת ההיא יקראו לירושלם כסא יהוה ונקוו אליה כל הגוים לשם יהוה לירושלם ולא ילכו עוד--אחרי שררות לבם הרע  {ס}</span> <span class="verse"><a name="18">18</a>יח  בימים ההמה ילכו בית יהודה על בית ישראל ויבאו יחדו מארץ צפון על הארץ אשר הנחלתי את אבותיכם</span> <span class="verse"><a name="19">19</a>יט  ואנכי אמרתי איך אשיתך בבנים ואתן לך ארץ חמדה נחלת צבי צבאות גוים ואמר אבי תקראו (תקראי) לי ומאחרי לא תשובו (תשובי)</span> <span class="verse"><a name="20">20</a>כ  אכן בגדה אשה מרעה כן בגדתם בי בית ישראל נאם יהוה</span> <span class="verse"><a name="21">21</a>כא  קול על שפיים נשמע בכי תחנוני בני ישראל  כי העוו את דרכם שכחו את יהוה אלהיהם</span> <span class="verse"><a name="22">22</a>כב  שובו בנים שובבים ארפה משובתיכם הננו אתנו לך כי אתה יהוה אלהינו</span> <span class="verse"><a name="23">23</a>כג  אכן לשקר מגבעות המון הרים אכן ביהוה אלהינו תשועת ישראל</span> <span class="verse"><a name="24">24</a>כד  והבשת אכלה את יגיע אבותינו--מנעורינו  את צאנם ואת בקרם את בניהם ואת בנותיהם</span> <span class="verse"><a name="25">25</a>כה  נשכבה בבשתנו ותכסנו כלמתנו--כי ליהוה אלהינו חטאנו אנחנו ואבותינו מנעורינו ועד היום הזה ולא שמענו בקול יהוה אלהינו  {ס}</span> </p></div</div></div></body></html>