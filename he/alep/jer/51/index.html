<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 51</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/51"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 51</strong></div><p><span class="verse"><a name="1">1</a>א  כה אמר יהוה הנני מעיר על בבל ואל ישבי לב קמי--רוח משחית</span> <span class="verse"><a name="2">2</a>ב  ושלחתי לבבל זרים וזרוה ויבקקו את ארצה  כי היו עליה מסביב ביום רעה</span> <span class="verse"><a name="3">3</a>ג  אל ידרך ידרך (  ) הדרך קשתו ואל יתעל בסרינו ואל תחמלו אל בחריה--החרימו כל צבאה</span> <span class="verse"><a name="4">4</a>ד  ונפלו חללים בארץ כשדים ומדקרים בחוצותיה</span> <span class="verse"><a name="5">5</a>ה  כי לא אלמן ישראל ויהודה מאלהיו--מיהוה צבאות  כי ארצם מלאה אשם מקדוש ישראל</span> <span class="verse"><a name="6">6</a>ו  נסו מתוך בבל ומלטו איש נפשו--אל תדמו בעונה  כי עת נקמה היא ליהוה--גמול הוא משלם לה</span> <span class="verse"><a name="7">7</a>ז  כוס זהב בבל ביד יהוה--משכרת כל הארץ  מיינה שתו גוים על כן יתהללו גוים</span> <span class="verse"><a name="8">8</a>ח  פתאם נפלה בבל ותשבר הילילו עליה קחו צרי למכאובה--אולי תרפא</span> <span class="verse"><a name="9">9</a>ט  רפאנו את בבל ולא נרפתה--עזבוה ונלך איש לארצו  כי נגע אל השמים משפטה ונשא עד שחקים</span> <span class="verse"><a name="10">10</a>י  הוציא יהוה את צדקתינו באו ונספרה בציון את מעשה יהוה אלהינו  {ס}</span> <span class="verse"><a name="11">11</a>יא  הברו החצים מלאו השלטים--העיר יהוה את רוח מלכי מדי כי על בבל מזמתו להשחיתה  כי נקמת יהוה היא נקמת היכלו</span> <span class="verse"><a name="12">12</a>יב  אל חומת בבל שאו נס החזיקו המשמר--הקימו שמרים הכינו הארבים  כי גם זמם יהוה--גם עשה את אשר דבר אל ישבי בבל</span> <span class="verse"><a name="13">13</a>יג  שכנתי (שכנת) על מים רבים רבת אוצרת בא קצך אמת בצעך</span> <span class="verse"><a name="14">14</a>יד  נשבע יהוה צבאות בנפשו  כי אם מלאתיך אדם כילק וענו עליך הידד  {ס}</span> <span class="verse"><a name="15">15</a>טו  עשה ארץ בכחו מכין תבל בחכמתו ובתבונתו נטה שמים</span> <span class="verse"><a name="16">16</a>טז  לקול תתו המון מים בשמים ויעל נשאים מקצה ארץ ברקים למטר עשה ויוצא רוח מאצרתיו</span> <span class="verse"><a name="17">17</a>יז  נבער כל אדם מדעת הביש כל צרף מפסל  כי שקר נסכו ולא רוח בם</span> <span class="verse"><a name="18">18</a>יח  הבל המה מעשה תעתעים בעת פקדתם יאבדו</span> <span class="verse"><a name="19">19</a>יט  לא כאלה חלק יעקוב כי יוצר הכל הוא--ושבט נחלתו  יהוה צבאות שמו  {פ}</span> <span class="verse"><a name="20">20</a>כ  מפץ אתה לי כלי מלחמה ונפצתי בך גוים והשחתי בך ממלכות</span> <span class="verse"><a name="21">21</a>כא  ונפצתי בך סוס ורכבו ונפצתי בך רכב ורכבו</span> <span class="verse"><a name="22">22</a>כב  ונפצתי בך איש ואשה ונפצתי בך זקן ונער ונפצתי בך בחור ובתולה</span> <span class="verse"><a name="23">23</a>כג  ונפצתי בך רעה ועדרו ונפצתי בך אכר וצמדו ונפצתי בך פחות וסגנים</span> <span class="verse"><a name="24">24</a>כד  ושלמתי לבבל ולכל יושבי כשדים את כל רעתם אשר עשו בציון--לעיניכם  נאם יהוה  {ס}</span> <span class="verse"><a name="25">25</a>כה  הנני אליך הר המשחית נאם יהוה המשחית את כל הארץ ונטיתי את ידי עליך וגלגלתיך מן הסלעים ונתתיך להר שרפה</span> <span class="verse"><a name="26">26</a>כו  ולא יקחו ממך אבן לפנה ואבן למוסדות  כי שממות עולם תהיה נאם יהוה</span> <span class="verse"><a name="27">27</a>כז  שאו נס בארץ תקעו שופר בגוים קדשו עליה גוים--השמיעו עליה ממלכות אררט מני ואשכנז פקדו עליה טפסר העלו סוס כילק סמר</span> <span class="verse"><a name="28">28</a>כח  קדשו עליה גוים את מלכי מדי את פחותיה ואת כל סגניה ואת כל ארץ ממשלתו</span> <span class="verse"><a name="29">29</a>כט  ותרעש הארץ ותחל  כי קמה על בבל מחשבות יהוה לשום את ארץ בבל לשמה מאין יושב</span> <span class="verse"><a name="30">30</a>ל  חדלו גבורי בבל להלחם ישבו במצדות--נשתה גבורתם היו לנשים הציתו משכנתיה נשברו בריחיה</span> <span class="verse"><a name="31">31</a>לא  רץ לקראת רץ ירוץ ומגיד לקראת מגיד--להגיד למלך בבל כי נלכדה עירו מקצה</span> <span class="verse"><a name="32">32</a>לב  והמעברות נתפשו ואת האגמים שרפו באש ואנשי המלחמה נבהלו  {ס}</span> <span class="verse"><a name="33">33</a>לג  כי כה אמר יהוה צבאות אלהי ישראל בת בבל כגרן עת הדריכה  עוד מעט ובאה עת הקציר לה</span> <span class="verse"><a name="34">34</a>לד  אכלנו (אכלני) הממנו (הממני) נבוכדראצר מלך בבל הציגנו (הציגני) כלי ריק בלענו (בלעני) כתנין מלא כרשו מעדני הדיחנו (הדיחני)</span> <span class="verse"><a name="35">35</a>לה  חמסי ושארי על בבל תאמר ישבת ציון ודמי אל ישבי כשדים תאמר ירושלם  {ס}</span> <span class="verse"><a name="36">36</a>לו  לכן כה אמר יהוה הנני רב את ריבך ונקמתי את נקמתך והחרבתי את ימה והבשתי את מקורה</span> <span class="verse"><a name="37">37</a>לז  והיתה בבל לגלים מעון תנים שמה ושרקה מאין יושב</span> <span class="verse"><a name="38">38</a>לח  יחדו ככפרים ישאגו נערו כגורי אריות</span> <span class="verse"><a name="39">39</a>לט  בחמם אשית את משתיהם והשכרתים למען יעלזו וישנו שנת עולם ולא יקיצו--נאם יהוה</span> <span class="verse"><a name="40">40</a>מ  אורידם ככרים לטבוח--כאילים עם עתודים</span> <span class="verse"><a name="41">41</a>מא  איך נלכדה ששך ותתפש תהלת כל הארץ איך היתה לשמה בבל בגוים</span> <span class="verse"><a name="42">42</a>מב  עלה על בבל הים בהמון גליו נכסתה</span> <span class="verse"><a name="43">43</a>מג  היו עריה לשמה ארץ ציה וערבה  ארץ לא ישב בהן כל איש ולא יעבר בהן בן אדם</span> <span class="verse"><a name="44">44</a>מד  ופקדתי על בל בבבל והצאתי את בלעו מפיו ולא ינהרו אליו עוד גוים גם חומת בבל נפלה</span> <span class="verse"><a name="45">45</a>מה  צאו מתוכה עמי ומלטו איש את נפשו--מחרון אף יהוה</span> <span class="verse"><a name="46">46</a>מו  ופן ירך לבבכם ותיראו בשמועה הנשמעת בארץ ובא בשנה השמועה ואחריו בשנה השמועה וחמס בארץ ומשל על משל</span> <span class="verse"><a name="47">47</a>מז  לכן הנה ימים באים ופקדתי על פסילי בבל וכל ארצה תבוש וכל חלליה יפלו בתוכה</span> <span class="verse"><a name="48">48</a>מח  ורננו על בבל שמים וארץ וכל אשר בהם  כי מצפון יבוא לה השודדים נאם יהוה</span> <span class="verse"><a name="49">49</a>מט  גם בבל לנפל חללי ישראל גם לבבל נפלו חללי כל הארץ</span> <span class="verse"><a name="50">50</a>נ  פלטים מחרב הלכו אל תעמדו זכרו מרחוק את יהוה וירושלם תעלה על לבבכם</span> <span class="verse"><a name="51">51</a>נא  בשנו כי שמענו חרפה כסתה כלמה פנינו  כי באו זרים על מקדשי בית יהוה  {פ}</span> <span class="verse"><a name="52">52</a>נב  לכן הנה ימים באים נאם יהוה ופקדתי על פסיליה ובכל ארצה יאנק חלל</span> <span class="verse"><a name="53">53</a>נג  כי תעלה בבל השמים וכי תבצר מרום עזה  מאתי יבאו שדדים לה--נאם יהוה  {ס}</span> <span class="verse"><a name="54">54</a>נד  קול זעקה מבבל ושבר גדול מארץ כשדים</span> <span class="verse"><a name="55">55</a>נה  כי שדד יהוה את בבל ואבד ממנה קול גדול והמו גליהם כמים רבים נתן שאון קולם</span> <span class="verse"><a name="56">56</a>נו  כי בא עליה על בבל שודד ונלכדו גבוריה חתתה קשתותם  כי אל גמלות יהוה שלם ישלם</span> <span class="verse"><a name="57">57</a>נז  והשכרתי שריה וחכמיה פחותיה וסגניה וגבוריה וישנו שנת עולם ולא יקיצו  נאם המלך--יהוה צבאות שמו  {ס}</span> <span class="verse"><a name="58">58</a>נח  כה אמר יהוה צבאות חמות בבל הרחבה ערער תתערער ושעריה הגבהים באש יצתו ויגעו עמים בדי ריק ולאמים בדי אש ויעפו  {ס}</span> <span class="verse"><a name="59">59</a>נט  הדבר אשר צוה ירמיהו הנביא את שריה בן נריה בן מחסיה בלכתו את צדקיהו מלך יהודה בבל בשנת הרבעית למלכו ושריה שר מנוחה</span> <span class="verse"><a name="60">60</a>ס  ויכתב ירמיהו את כל הרעה אשר תבוא אל בבל--אל ספר אחד את כל הדברים האלה הכתבים אל בבל</span> <span class="verse"><a name="61">61</a>סא  ויאמר ירמיהו אל שריה  כבאך בבל--וראית וקראת את כל הדברים האלה</span> <span class="verse"><a name="62">62</a>סב  ואמרת יהוה אתה דברת אל המקום הזה להכריתו לבלתי היות בו יושב למאדם ועד בהמה  כי שממות עולם תהיה</span> <span class="verse"><a name="63">63</a>סג  והיה ככלתך לקרא את הספר הזה תקשר עליו אבן והשלכתו אל תוך פרת</span> <span class="verse"><a name="64">64</a>סד  ואמרת ככה תשקע בבל ולא תקום מפני הרעה אשר אנכי מביא עליה--ויעפו  עד הנה דברי ירמיהו  {פ}</span> </p></div</div></div></body></html>