<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 5</strong></div><p><span class="verse"><a name="1">1</a>א  שוטטו בחוצות ירושלם וראו נא ודעו ובקשו ברחובותיה אם תמצאו איש אם יש עשה משפט מבקש אמונה--ואסלח לה</span> <span class="verse"><a name="2">2</a>ב  ואם חי יהוה יאמרו לכן לשקר ישבעו</span> <span class="verse"><a name="3">3</a>ג  יהוה עיניך הלוא לאמונה--הכיתה אתם ולא חלו כליתם מאנו קחת מוסר חזקו פניהם מסלע מאנו לשוב</span> <span class="verse"><a name="4">4</a>ד  ואני אמרתי אך דלים הם נואלו--כי לא ידעו דרך יהוה משפט אלהיהם</span> <span class="verse"><a name="5">5</a>ה  אלכה לי אל הגדלים ואדברה אותם--כי המה ידעו דרך יהוה משפט אלהיהם אך המה יחדו שברו על נתקו מוסרות</span> <span class="verse"><a name="6">6</a>ו  על כן הכם אריה מיער זאב ערבות ישדדם--נמר שקד על עריהם כל היוצא מהנה יטרף  כי רבו פשעיהם עצמו משבותיהם</span> <span class="verse"><a name="7">7</a>ז  אי לזאת אסלוח (אסלח) לך--בניך עזבוני וישבעו בלא אלהים ואשבע אותם וינאפו ובית זונה יתגודדו</span> <span class="verse"><a name="8">8</a>ח  סוסים מיזנים משכים היו איש אל אשת רעהו יצהלו</span> <span class="verse"><a name="9">9</a>ט  העל אלה לוא אפקד נאם יהוה ואם בגוי אשר כזה לא תתנקם נפשי  {ס}</span> <span class="verse"><a name="10">10</a>י  עלו בשרותיה ושחתו וכלה אל תעשו הסירו נטישותיה כי לוא ליהוה המה</span> <span class="verse"><a name="11">11</a>יא  כי בגוד בגדו בי בית ישראל ובית יהודה--נאם יהוה</span> <span class="verse"><a name="12">12</a>יב  כחשו ביהוה ויאמרו לוא הוא ולא תבוא עלינו רעה וחרב ורעב לוא נראה</span> <span class="verse"><a name="13">13</a>יג  והנביאים יהיו לרוח והדבר אין בהם כה יעשה להם  {ס}</span> <span class="verse"><a name="14">14</a>יד  לכן כה אמר יהוה אלהי צבאות יען דברכם את הדבר הזה  הנני נתן דברי בפיך לאש והעם הזה עצים--ואכלתם</span> <span class="verse"><a name="15">15</a>טו  הנני מביא עליכם גוי ממרחק בית ישראל נאם יהוה  גוי איתן הוא גוי מעולם הוא--גוי לא תדע לשנו ולא תשמע מה ידבר</span> <span class="verse"><a name="16">16</a>טז  אשפתו כקבר פתוח כלם גבורים</span> <span class="verse"><a name="17">17</a>יז  ואכל קצירך ולחמך יאכלו בניך ובנותיך--יאכל צאנך ובקרך יאכל גפנך ותאנתך ירשש ערי מבצריך אשר אתה בטח בהנה--בחרב</span> <span class="verse"><a name="18">18</a>יח  וגם בימים ההמה נאם יהוה לא אעשה אתכם כלה</span> <span class="verse"><a name="19">19</a>יט  והיה כי תאמרו תחת מה עשה יהוה אלהינו לנו את כל אלה ואמרת אליהם כאשר עזבתם אותי ותעבדו אלהי נכר בארצכם--כן תעבדו זרים בארץ לא לכם  {פ}</span> <span class="verse"><a name="20">20</a>כ  הגידו זאת בבית יעקב והשמיעוה ביהודה לאמר</span> <span class="verse"><a name="21">21</a>כא  שמעו נא זאת עם סכל ואין לב  עינים להם ולא יראו אזנים להם ולא ישמעו</span> <span class="verse"><a name="22">22</a>כב  האותי לא תיראו נאם יהוה אם מפני לא תחילו אשר שמתי חול גבול לים חק עולם ולא יעברנהו ויתגעשו ולא יוכלו והמו גליו ולא יעברנהו</span> <span class="verse"><a name="23">23</a>כג  ולעם הזה היה לב סורר ומורה  סרו וילכו</span> <span class="verse"><a name="24">24</a>כד  ולוא אמרו בלבבם נירא נא את יהוה אלהינו הנתן גשם וירה (יורה) ומלקוש בעתו שבעת חקות קציר ישמר לנו</span> <span class="verse"><a name="25">25</a>כה  עונותיכם הטו אלה וחטאותיכם מנעו הטוב מכם</span> <span class="verse"><a name="26">26</a>כו  כי נמצאו בעמי רשעים  ישור כשך יקושים הציבו משחית אנשים ילכדו</span> <span class="verse"><a name="27">27</a>כז  ככלוב מלא עוף כן בתיהם מלאים מרמה על כן גדלו ויעשירו</span> <span class="verse"><a name="28">28</a>כח  שמנו עשתו גם עברו דברי רע--דין לא דנו דין יתום ויצליחו ומשפט אביונים לא שפטו</span> <span class="verse"><a name="29">29</a>כט  העל אלה לא אפקד נאם יהוה אם בגוי אשר כזה לא תתנקם נפשי  {ס}</span> <span class="verse"><a name="30">30</a>ל  שמה ושערורה נהיתה בארץ</span> <span class="verse"><a name="31">31</a>לא  הנבאים נבאו בשקר והכהנים ירדו על ידיהם ועמי אהבו כן ומה תעשו לאחריתה</span> </p></div</div></div></body></html>