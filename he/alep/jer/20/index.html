<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 20</strong></div><p><span class="verse"><a name="1">1</a>א  וישמע פשחור בן אמר הכהן והוא פקיד נגיד בבית יהוה את ירמיהו נבא את הדברים האלה</span> <span class="verse"><a name="2">2</a>ב  ויכה פשחור את ירמיהו הנביא ויתן אתו על המהפכת אשר בשער בנימן העליון אשר בבית יהוה</span> <span class="verse"><a name="3">3</a>ג  ויהי ממחרת ויצא פשחור את ירמיהו מן המהפכת ויאמר אליו ירמיהו לא פשחור קרא יהוה שמך--כי אם מגור מסביב  {ס}</span> <span class="verse"><a name="4">4</a>ד  כי כה אמר יהוה הנני נתנך למגור לך ולכל אהביך ונפלו בחרב איביהם--ועיניך ראות ואת כל יהודה אתן ביד מלך בבל והגלם בבלה והכם בחרב</span> <span class="verse"><a name="5">5</a>ה  ונתתי את כל חסן העיר הזאת ואת כל יגיעה ואת כל יקרה ואת כל אוצרות מלכי יהודה אתן ביד איביהם ובזזום ולקחום והביאום בבלה</span> <span class="verse"><a name="6">6</a>ו  ואתה פשחור וכל ישבי ביתך תלכו בשבי ובבל תבוא ושם תמות ושם תקבר--אתה וכל אהביך אשר נבאת להם בשקר  {פ}</span> <span class="verse"><a name="7">7</a>ז  פתיתני יהוה ואפת חזקתני ותוכל הייתי לשחוק כל היום כלה לעג לי</span> <span class="verse"><a name="8">8</a>ח  כי מדי אדבר אזעק חמס ושד אקרא  כי היה דבר יהוה לי לחרפה ולקלס כל היום</span> <span class="verse"><a name="9">9</a>ט  ואמרתי לא אזכרנו ולא אדבר עוד בשמו והיה בלבי כאש בערת עצר בעצמתי ונלאיתי כלכל ולא אוכל</span> <span class="verse"><a name="10">10</a>י  כי שמעתי דבת רבים מגור מסביב הגידו ונגידנו כל אנוש שלמי שמרי צלעי אולי יפתה ונוכלה לו ונקחה נקמתנו ממנו</span> <span class="verse"><a name="11">11</a>יא  ויהוה אותי כגבור עריץ על כן רדפי יכשלו ולא יכלו בשו מאד כי לא השכילו כלמת עולם לא תשכח</span> <span class="verse"><a name="12">12</a>יב  ויהוה צבאות בחן צדיק ראה כליות ולב אראה נקמתך מהם כי אליך גליתי את ריבי  {ס}</span> <span class="verse"><a name="13">13</a>יג  שירו ליהוה--הללו את יהוה  כי הציל את נפש אביון מיד מרעים  {ס}</span> <span class="verse"><a name="14">14</a>יד  ארור היום אשר ילדתי בו  יום אשר ילדתני אמי אל יהי ברוך</span> <span class="verse"><a name="15">15</a>טו  ארור האיש אשר בשר את אבי לאמר ילד לך בן זכר--שמח שמחהו</span> <span class="verse"><a name="16">16</a>טז  והיה האיש ההוא כערים אשר הפך יהוה ולא נחם ושמע זעקה בבקר ותרועה בעת צהרים</span> <span class="verse"><a name="17">17</a>יז  אשר לא מותתני מרחם ותהי לי אמי קברי ורחמה הרת עולם</span> <span class="verse"><a name="18">18</a>יח  למה זה מרחם יצאתי לראות עמל ויגון ויכלו בבשת ימי  {פ}</span> </p></div</div></div></body></html>