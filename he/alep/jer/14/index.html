<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 14</strong></div><p><span class="verse"><a name="1">1</a>א  אשר היה דבר יהוה אל ירמיהו על דברי הבצרות</span> <span class="verse"><a name="2">2</a>ב  אבלה יהודה ושעריה אמללו קדרו לארץ וצוחת ירושלם עלתה</span> <span class="verse"><a name="3">3</a>ג  ואדריהם שלחו צעוריהם (צעיריהם) למים באו על גבים לא מצאו מים שבו כליהם ריקם--בשו והכלמו וחפו ראשם</span> <span class="verse"><a name="4">4</a>ד  בעבור האדמה חתה כי לא היה גשם בארץ בשו אכרים חפו ראשם</span> <span class="verse"><a name="5">5</a>ה  כי גם אילת בשדה ילדה ועזוב  כי לא היה דשא</span> <span class="verse"><a name="6">6</a>ו  ופראים עמדו על שפים שאפו רוח כתנים כלו עיניהם כי אין עשב</span> <span class="verse"><a name="7">7</a>ז  אם עונינו ענו בנו--יהוה עשה למען שמך  כי רבו משובתינו לך חטאנו</span> <span class="verse"><a name="8">8</a>ח  מקוה ישראל מושיעו בעת צרה--למה תהיה כגר בארץ וכארח נטה ללון</span> <span class="verse"><a name="9">9</a>ט  למה תהיה כאיש נדהם כגבור לא יוכל להושיע ואתה בקרבנו יהוה ושמך עלינו נקרא--אל תנחנו  {ס}</span> <span class="verse"><a name="10">10</a>י  כה אמר יהוה לעם הזה כן אהבו לנוע--רגליהם לא חשכו ויהוה לא רצם--עתה יזכר עונם ויפקד חטאתם  {פ}</span> <span class="verse"><a name="11">11</a>יא  ויאמר יהוה אלי  אל תתפלל בעד העם הזה לטובה</span> <span class="verse"><a name="12">12</a>יב  כי יצמו אינני שמע אל רנתם וכי יעלו עלה ומנחה אינני רצם  כי בחרב וברעב ובדבר אנכי מכלה אותם  {ס}</span> <span class="verse"><a name="13">13</a>יג  ואמר אהה אדני יהוה הנה הנבאים אמרים להם לא תראו חרב ורעב לא יהיה לכם  כי שלום אמת אתן לכם במקום הזה  {ס}</span> <span class="verse"><a name="14">14</a>יד  ויאמר יהוה אלי שקר הנבאים נבאים בשמי--לא שלחתים ולא צויתים ולא דברתי אליהם חזון שקר וקסם ואלול (ואליל) ותרמות (ותרמית) לבם המה מתנבאים לכם  {ס}</span> <span class="verse"><a name="15">15</a>טו  לכן כה אמר יהוה על הנבאים הנבאים בשמי ואני לא שלחתים והמה אמרים חרב ורעב לא יהיה בארץ הזאת  בחרב וברעב יתמו הנבאים ההמה</span> <span class="verse"><a name="16">16</a>טז  והעם אשר המה נבאים להם יהיו משלכים בחצות ירושלם מפני הרעב והחרב ואין מקבר להמה--המה נשיהם ובניהם ובנתיהם ושפכתי עליהם את רעתם</span> <span class="verse"><a name="17">17</a>יז  ואמרת אליהם את הדבר הזה תרדנה עיני דמעה לילה ויומם ואל תדמינה  כי שבר גדול נשברה בתולת בת עמי--מכה נחלה מאד</span> <span class="verse"><a name="18">18</a>יח  אם יצאתי השדה והנה חללי חרב ואם באתי העיר והנה תחלואי רעב  כי גם נביא גם כהן סחרו אל ארץ ולא ידעו  {ס}</span> <span class="verse"><a name="19">19</a>יט  המאס מאסת את יהודה אם בציון געלה נפשך--מדוע הכיתנו ואין לנו מרפא קוה לשלום ואין טוב ולעת מרפא והנה בעתה</span> <span class="verse"><a name="20">20</a>כ  ידענו יהוה רשענו עון אבותינו  כי חטאנו לך</span> <span class="verse"><a name="21">21</a>כא  אל תנאץ למען שמך אל תנבל כסא כבודך זכר אל תפר בריתך אתנו</span> <span class="verse"><a name="22">22</a>כב  היש בהבלי הגוים מגשמים ואם השמים יתנו רבבים הלא אתה הוא יהוה אלהינו ונקוה לך--כי אתה עשית את כל אלה  {פ}</span> </p></div</div></div></body></html>