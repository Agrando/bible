<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 52</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/52"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 52</strong></div><p><span class="verse"><a name="1">1</a>א  בן עשרים ואחת שנה צדקיהו במלכו ואחת עשרה שנה מלך בירושלם ושם אמו חמיטל (חמוטל) בת ירמיהו מלבנה</span> <span class="verse"><a name="2">2</a>ב  ויעש הרע בעיני יהוה ככל אשר עשה יהויקם</span> <span class="verse"><a name="3">3</a>ג  כי על אף יהוה היתה בירושלם ויהודה עד השליכו אותם מעל פניו וימרד צדקיהו במלך בבל</span> <span class="verse"><a name="4">4</a>ד  ויהי בשנה התשעית למלכו בחדש העשירי בעשור לחדש בא נבוכדראצר מלך בבל הוא וכל חילו על ירושלם ויחנו עליה ויבנו עליה דיק סביב</span> <span class="verse"><a name="5">5</a>ה  ותבא העיר במצור עד עשתי עשרה שנה למלך צדקיהו</span> <span class="verse"><a name="6">6</a>ו  בחדש הרביעי בתשעה לחדש ויחזק הרעב בעיר ולא היה לחם לעם הארץ</span> <span class="verse"><a name="7">7</a>ז  ותבקע העיר וכל אנשי המלחמה יברחו ויצאו מהעיר לילה דרך שער בין החמתים אשר על גן המלך וכשדים על העיר סביב וילכו דרך הערבה</span> <span class="verse"><a name="8">8</a>ח  וירדפו חיל כשדים אחרי המלך וישיגו את צדקיהו בערבת ירחו וכל חילו--נפצו מעליו</span> <span class="verse"><a name="9">9</a>ט  ויתפשו את המלך ויעלו אתו אל מלך בבל רבלתה בארץ חמת וידבר אתו משפטים</span> <span class="verse"><a name="10">10</a>י  וישחט מלך בבל את בני צדקיהו לעיניו וגם את כל שרי יהודה שחט ברבלתה</span> <span class="verse"><a name="11">11</a>יא  ואת עיני צדקיהו עור ויאסרהו בנחשתים ויבאהו מלך בבל בבלה ויתנהו בבית (בית) הפקדת עד יום מותו</span> <span class="verse"><a name="12">12</a>יב  ובחדש החמישי בעשור לחדש היא שנת תשע עשרה שנה למלך נבוכדראצר מלך בבל--בא נבוזראדן רב טבחים עמד לפני מלך בבל בירושלם</span> <span class="verse"><a name="13">13</a>יג  וישרף את בית יהוה ואת בית המלך ואת כל בתי ירושלם ואת כל בית הגדול שרף באש</span> <span class="verse"><a name="14">14</a>יד  ואת כל חמות ירושלם סביב נתצו כל חיל כשדים אשר את רב טבחים</span> <span class="verse"><a name="15">15</a>טו  ומדלות העם ואת יתר העם הנשארים בעיר ואת הנפלים אשר נפלו אל מלך בבל ואת יתר האמון--הגלה נבוזראדן רב טבחים</span> <span class="verse"><a name="16">16</a>טז  ומדלות הארץ--השאיר נבוזראדן רב טבחים  לכרמים וליגבים</span> <span class="verse"><a name="17">17</a>יז  ואת עמודי הנחשת אשר לבית יהוה ואת המכנות ואת ים הנחשת אשר בבית יהוה--שברו כשדים וישאו את כל נחשתם בבלה</span> <span class="verse"><a name="18">18</a>יח  ואת הסרות ואת היעים ואת המזמרות ואת המזרקת ואת הכפות ואת כל כלי הנחשת אשר ישרתו בהם--לקחו</span> <span class="verse"><a name="19">19</a>יט  ואת הספים ואת המחתות ואת המזרקות ואת הסירות ואת המנרות ואת הכפות ואת המנקיות אשר זהב זהב ואשר כסף כסף--לקח רב טבחים</span> <span class="verse"><a name="20">20</a>כ  העמודים שנים הים אחד והבקר שנים עשר נחשת אשר תחת המכנות אשר עשה המלך שלמה לבית יהוה--לא היה משקל לנחשתם כל הכלים האלה</span> <span class="verse"><a name="21">21</a>כא  והעמודים שמנה עשרה אמה קומה (קומת) העמד האחד וחוט שתים עשרה אמה יסבנו ועביו ארבע אצבעות נבוב</span> <span class="verse"><a name="22">22</a>כב  וכתרת עליו נחשת וקומת הכתרת האחת חמש אמות ושבכה ורמונים על הכותרת סביב הכל נחשת וכאלה לעמוד השני ורמונים</span> <span class="verse"><a name="23">23</a>כג  ויהיו הרמנים--תשעים וששה רוחה  כל הרמונים מאה על השבכה סביב  {ס}</span> <span class="verse"><a name="24">24</a>כד  ויקח רב טבחים את שריה כהן הראש ואת צפניה כהן המשנה--ואת שלשת שמרי הסף</span> <span class="verse"><a name="25">25</a>כה  ומן העיר לקח סריס אחד אשר היה פקיד על אנשי המלחמה ושבעה אנשים מראי פני המלך אשר נמצאו בעיר ואת ספר שר הצבא המצבא את עם הארץ וששים איש מעם הארץ הנמצאים בתוך העיר</span> <span class="verse"><a name="26">26</a>כו  ויקח אותם נבוזראדן רב טבחים וילך אותם אל מלך בבל רבלתה</span> <span class="verse"><a name="27">27</a>כז  ויכה אותם מלך בבל וימתם ברבלה בארץ חמת ויגל יהודה מעל אדמתו  {ס}</span> <span class="verse"><a name="28">28</a>כח  זה העם אשר הגלה נבוכדראצר  בשנת שבע--יהודים שלשת אלפים ועשרים ושלשה</span> <span class="verse"><a name="29">29</a>כט  בשנת שמונה עשרה לנבוכדראצר  מירושלם--נפש שמנה מאות שלשים ושנים</span> <span class="verse"><a name="30">30</a>ל  בשנת שלש ועשרים לנבוכדראצר הגלה נבוזראדן רב טבחים יהודים נפש שבע מאות ארבעים וחמשה כל נפש ארבעת אלפים ושש מאות  {ס}</span> <span class="verse"><a name="31">31</a>לא  ויהי בשלשים ושבע שנה לגלות יהויכן מלך יהודה בשנים עשר חדש בעשרים וחמשה לחדש  נשא אויל מרדך מלך בבל בשנת מלכתו את ראש יהויכין מלך יהודה ויצא אתו מבית הכליא (הכלוא)</span> <span class="verse"><a name="32">32</a>לב  וידבר אתו טבות ויתן את כסאו ממעל לכסא מלכים (המלכים) אשר אתו בבבל</span> <span class="verse"><a name="33">33</a>לג  ושנה את בגדי כלאו ואכל לחם לפניו תמיד כל ימי חיו</span> <span class="verse"><a name="34">34</a>לד  וארחתו ארחת תמיד נתנה לו מאת מלך בבל דבר יום ביומו--עד יום מותו  כל ימי חייו  {ש}</span> </p></div</div></div></body></html>