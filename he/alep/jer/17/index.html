<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/jer/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/jer">Jeremiah</a> &gt <strong>Chapter 17</strong></div><p><span class="verse"><a name="1">1</a>א  חטאת יהודה כתובה בעט ברזל--בצפרן שמיר  חרושה על לוח לבם ולקרנות מזבחותיכם</span> <span class="verse"><a name="2">2</a>ב  כזכר בניהם מזבחותם ואשריהם על עץ רענן על גבעות הגבהות</span> <span class="verse"><a name="3">3</a>ג  הררי בשדה--חילך כל אוצרותיך לבז אתן במתיך בחטאת בכל גבוליך</span> <span class="verse"><a name="4">4</a>ד  ושמטתה ובך מנחלתך אשר נתתי לך והעבדתיך את איביך בארץ אשר לא ידעת  כי אש קדחתם באפי עד עולם תוקד  {ס}</span> <span class="verse"><a name="5">5</a>ה  כה אמר יהוה ארור הגבר אשר יבטח באדם ושם בשר זרעו ומן יהוה יסור לבו</span> <span class="verse"><a name="6">6</a>ו  והיה כערער בערבה ולא יראה כי יבוא טוב ושכן חררים במדבר ארץ מלחה ולא תשב  {ס}</span> <span class="verse"><a name="7">7</a>ז  ברוך הגבר אשר יבטח ביהוה והיה יהוה מבטחו</span> <span class="verse"><a name="8">8</a>ח  והיה כעץ שתול על מים ועל יובל ישלח שרשיו ולא ירא (יראה) כי יבא חם והיה עלהו רענן ובשנת בצרת לא ידאג ולא ימיש מעשות פרי</span> <span class="verse"><a name="9">9</a>ט  עקב הלב מכל ואנש הוא מי ידענו</span> <span class="verse"><a name="10">10</a>י  אני יהוה חקר לב בחן כליות  ולתת לאיש כדרכו כפרי מעלליו  {ס}</span> <span class="verse"><a name="11">11</a>יא  קרא דגר ולא ילד עשה עשר ולא במשפט בחצי ימו יעזבנו ובאחריתו יהיה נבל</span> <span class="verse"><a name="12">12</a>יב  כסא כבוד מרום מראשון--מקום מקדשנו</span> <span class="verse"><a name="13">13</a>יג  מקוה ישראל יהוה כל עזביך יבשו יסורי (וסורי) בארץ יכתבו כי עזבו מקור מים חיים את יהוה  {פ}</span> <span class="verse"><a name="14">14</a>יד  רפאני יהוה וארפא הושיעני ואושעה  כי תהלתי אתה</span> <span class="verse"><a name="15">15</a>טו  הנה המה אמרים אלי  איה דבר יהוה יבוא נא</span> <span class="verse"><a name="16">16</a>טז  ואני לא אצתי מרעה אחריך ויום אנוש לא התאויתי--אתה ידעת מוצא שפתי נכח פניך היה</span> <span class="verse"><a name="17">17</a>יז  אל תהיה לי למחתה מחסי אתה ביום רעה</span> <span class="verse"><a name="18">18</a>יח  יבשו רדפי ואל אבשה אני--יחתו המה ואל אחתה אני הביא עליהם יום רעה ומשנה שברון שברם  {ס}</span> <span class="verse"><a name="19">19</a>יט  כה אמר יהוה אלי הלך ועמדת בשער בני עם (העם) אשר יבאו בו מלכי יהודה ואשר יצאו בו ובכל שערי ירושלם</span> <span class="verse"><a name="20">20</a>כ  ואמרת אליהם שמעו דבר יהוה מלכי יהודה וכל יהודה וכל ישבי ירושלם--הבאים בשערים האלה</span> <span class="verse"><a name="21">21</a>כא  כה אמר יהוה השמרו בנפשותיכם ואל תשאו משא ביום השבת והבאתם בשערי ירושלם</span> <span class="verse"><a name="22">22</a>כב  ולא תוציאו משא מבתיכם ביום השבת וכל מלאכה לא תעשו וקדשתם את יום השבת כאשר צויתי את אבותיכם</span> <span class="verse"><a name="23">23</a>כג  ולא שמעו ולא הטו את אזנם ויקשו את ערפם לבלתי שומע (שמוע) ולבלתי קחת מוסר</span> <span class="verse"><a name="24">24</a>כד  והיה אם שמע תשמעון אלי נאם יהוה לבלתי הביא משא בשערי העיר הזאת ביום השבת ולקדש את יום השבת לבלתי עשות בה כל מלאכה</span> <span class="verse"><a name="25">25</a>כה  ובאו בשערי העיר הזאת מלכים ושרים ישבים על כסא דוד רכבים ברכב ובסוסים המה ושריהם--איש יהודה וישבי ירושלם וישבה העיר הזאת לעולם</span> <span class="verse"><a name="26">26</a>כו  ובאו מערי יהודה ומסביבות ירושלם ומארץ בנימן ומן השפלה ומן ההר ומן הנגב מבאים עולה וזבח ומנחה ולבונה--ומבאי תודה בית יהוה</span> <span class="verse"><a name="27">27</a>כז  ואם לא תשמעו אלי לקדש את יום השבת ולבלתי שאת משא ובא בשערי ירושלם ביום השבת  והצתי אש בשעריה ואכלה ארמנות ירושלם--ולא תכבה  {פ}</span> </p></div</div></div></body></html>