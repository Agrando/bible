<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/neh/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/neh">Nehemiah</a> &gt <strong>Chapter 5</strong></div><p><span class="verse"><a name="1">1</a>א  ותהי צעקת העם ונשיהם גדולה אל אחיהם היהודים</span> <span class="verse"><a name="2">2</a>ב  ויש אשר אמרים בנינו ובנתינו אנחנו רבים ונקחה דגן ונאכלה ונחיה</span> <span class="verse"><a name="3">3</a>ג  ויש אשר אמרים שדתינו וכרמינו ובתינו אנחנו ערבים ונקחה דגן ברעב</span> <span class="verse"><a name="4">4</a>ד  ויש אשר אמרים לוינו כסף למדת המלך שדתינו וכרמינו</span> <span class="verse"><a name="5">5</a>ה  ועתה כבשר אחינו בשרנו כבניהם בנינו והנה אנחנו כבשים את בנינו ואת בנתינו לעבדים ויש מבנתינו נכבשות ואין לאל ידנו ושדתינו וכרמינו לאחרים</span> <span class="verse"><a name="6">6</a>ו  ויחר לי מאד כאשר שמעתי את זעקתם ואת הדברים האלה</span> <span class="verse"><a name="7">7</a>ז  וימלך לבי עלי ואריבה את החרים ואת הסגנים ואמרה להם משא איש באחיו אתם נשאים (נשים) ואתן עליהם קהלה גדולה</span> <span class="verse"><a name="8">8</a>ח  ואמרה להם אנחנו קנינו את אחינו היהודים הנמכרים לגוים כדי בנו וגם אתם תמכרו את אחיכם ונמכרו לנו ויחרישו ולא מצאו דבר  {ס}</span> <span class="verse"><a name="9">9</a>ט  ויאמר (ואמר) לא טוב הדבר אשר אתם עשים  הלוא ביראת אלהינו תלכו מחרפת הגוים אויבינו</span> <span class="verse"><a name="10">10</a>י  וגם אני אחי ונערי נשים בהם כסף ודגן נעזבה נא את המשא הזה</span> <span class="verse"><a name="11">11</a>יא  השיבו נא להם כהיום שדתיהם כרמיהם זיתיהם--ובתיהם ומאת הכסף והדגן התירוש והיצהר אשר אתם נשים בהם</span> <span class="verse"><a name="12">12</a>יב  ויאמרו נשיב ומהם לא נבקש--כן נעשה כאשר אתה אומר ואקרא את הכהנים ואשביעם לעשות כדבר הזה</span> <span class="verse"><a name="13">13</a>יג  גם חצני נערתי ואמרה ככה ינער האלהים את כל האיש אשר לא יקים את הדבר הזה מביתו ומיגיעו וככה יהיה נעור ורק ויאמרו כל הקהל אמן ויהללו את יהוה ויעש העם כדבר הזה</span> <span class="verse"><a name="14">14</a>יד  גם מיום אשר צוה אותי להיות פחם בארץ יהודה משנת עשרים ועד שנת שלשים ושתים לארתחשסתא המלך שנים שתים עשרה--אני ואחי לחם הפחה לא אכלתי</span> <span class="verse"><a name="15">15</a>טו  והפחות הראשנים אשר לפני הכבידו על העם ויקחו מהם בלחם ויין אחר כסף שקלים ארבעים--גם נעריהם שלטו על העם ואני לא עשיתי כן מפני יראת אלהים</span> <span class="verse"><a name="16">16</a>טז  וגם במלאכת החומה הזאת החזקתי ושדה לא קנינו וכל נערי--קבוצים שם על המלאכה</span> <span class="verse"><a name="17">17</a>יז  והיהודים והסגנים מאה וחמשים איש והבאים אלינו מן הגוים אשר סביבתינו--על שלחני</span> <span class="verse"><a name="18">18</a>יח  ואשר היה נעשה ליום אחד שור אחד צאן שש בררות וצפרים נעשו לי ובין עשרת ימים בכל יין להרבה ועם זה לחם הפחה לא בקשתי--כי כבדה העבדה על העם הזה</span> <span class="verse"><a name="19">19</a>יט  זכרה לי אלהי לטובה--כל אשר עשיתי על העם הזה  {פ}</span> </p></div</div></div></body></html>