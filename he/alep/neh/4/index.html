<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/neh/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/neh">Nehemiah</a> &gt <strong>Chapter 4</strong></div><p><span class="verse"><a name="1">1</a>א  ויהי כאשר שמע סנבלט וטוביה והערבים והעמנים והאשדודים כי עלתה ארוכה לחמות ירושלם--כי החלו הפרצים להסתם ויחר להם מאד</span> <span class="verse"><a name="2">2</a>ב  ויקשרו כלם יחדו לבוא להלחם בירושלם ולעשות לו תועה</span> <span class="verse"><a name="3">3</a>ג  ונתפלל אל אלהינו ונעמיד משמר עליהם יומם ולילה מפניהם</span> <span class="verse"><a name="4">4</a>ד  ויאמר יהודה כשל כח הסבל והעפר הרבה ואנחנו לא נוכל לבנות בחומה</span> <span class="verse"><a name="5">5</a>ה  ויאמרו צרינו לא ידעו ולא יראו עד אשר נבוא אל תוכם והרגנום והשבתנו את המלאכה</span> <span class="verse"><a name="6">6</a>ו  ויהי כאשר באו היהודים הישבים אצלם ויאמרו לנו עשר פעמים מכל המקמות אשר תשובו עלינו</span> <span class="verse"><a name="7">7</a>ז  ואעמיד מתחתיות למקום מאחרי לחומה--בצחחיים (בצחחים) ואעמיד את העם למשפחות עם חרבתיהם רמחיהם וקשתתיהם</span> <span class="verse"><a name="8">8</a>ח  וארא ואקום ואמר אל החרים ואל הסגנים ואל יתר העם--אל תיראו מפניהם  את אדני הגדול והנורא זכרו והלחמו על אחיכם בניכם ובנתיכם נשיכם ובתיכם  {פ}</span> <span class="verse"><a name="9">9</a>ט  ויהי כאשר שמעו אויבינו כי נודע לנו ויפר האלהים את עצתם ונשוב (ונשב) כלנו אל החומה איש אל מלאכתו</span> <span class="verse"><a name="10">10</a>י  ויהי מן היום ההוא חצי נערי עשים במלאכה וחצים מחזיקים והרמחים המגנים והקשתות והשרינים והשרים--אחרי כל בית יהודה</span> <span class="verse"><a name="11">11</a>יא  הבונים בחומה והנשאים בסבל עמשים באחת ידו עשה במלאכה ואחת מחזקת השלח</span> <span class="verse"><a name="12">12</a>יב  והבונים--איש חרבו אסורים על מתניו ובונים והתוקע בשופר אצלי</span> <span class="verse"><a name="13">13</a>יג  ואמר אל החרים ואל הסגנים ואל יתר העם--המלאכה הרבה ורחבה ואנחנו נפרדים על החומה רחוקים איש מאחיו</span> <span class="verse"><a name="14">14</a>יד  במקום אשר תשמעו את קול השופר שמה תקבצו אלינו אלהינו ילחם לנו</span> <span class="verse"><a name="15">15</a>טו  ואנחנו עשים במלאכה וחצים מחזיקים ברמחים מעלות השחר עד צאת הכוכבים</span> <span class="verse"><a name="16">16</a>טז  גם בעת ההיא אמרתי לעם--איש ונערו ילינו בתוך ירושלם והיו לנו הלילה משמר והיום מלאכה</span> <span class="verse"><a name="17">17</a>יז  ואין אני ואחי ונערי ואנשי המשמר אשר אחרי--אין אנחנו פשטים בגדינו איש שלחו המים  {ס}</span> </p></div</div></div></body></html>