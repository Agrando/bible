<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lam">Lamentations</a> &gt <strong>Chapter 3</strong></div><p><span class="verse"><a name="1">1</a>א  אני הגבר ראה עני בשבט עברתו</span> <span class="verse"><a name="2">2</a>ב  אותי נהג וילך חשך ולא אור</span> <span class="verse"><a name="3">3</a>ג  אך בי ישב יהפך ידו כל היום  {ס}</span> <span class="verse"><a name="4">4</a>ד  בלה בשרי ועורי שבר עצמותי</span> <span class="verse"><a name="5">5</a>ה  בנה עלי ויקף ראש ותלאה</span> <span class="verse"><a name="6">6</a>ו  במחשכים הושיבני כמתי עולם  {ס}</span> <span class="verse"><a name="7">7</a>ז  גדר בעדי ולא אצא הכביד נחשתי</span> <span class="verse"><a name="8">8</a>ח  גם כי אזעק ואשוע שתם תפלתי</span> <span class="verse"><a name="9">9</a>ט  גדר דרכי בגזית נתיבתי עוה  {ס}</span> <span class="verse"><a name="10">10</a>י  דב ארב הוא לי אריה (ארי) במסתרים</span> <span class="verse"><a name="11">11</a>יא  דרכי סורר ויפשחני שמני שמם</span> <span class="verse"><a name="12">12</a>יב  דרך קשתו ויציבני כמטרא לחץ  {ס}</span> <span class="verse"><a name="13">13</a>יג  הביא בכליתי בני אשפתו</span> <span class="verse"><a name="14">14</a>יד  הייתי שחק לכל עמי נגינתם כל היום</span> <span class="verse"><a name="15">15</a>טו  השביעני במרורים הרוני לענה  {ס}</span> <span class="verse"><a name="16">16</a>טז  ויגרס בחצץ שני הכפישני באפר</span> <span class="verse"><a name="17">17</a>יז  ותזנח משלום נפשי נשיתי טובה</span> <span class="verse"><a name="18">18</a>יח  ואמר אבד נצחי ותוחלתי מיהוה  {ס}</span> <span class="verse"><a name="19">19</a>יט  זכר עניי ומרודי לענה וראש</span> <span class="verse"><a name="20">20</a>כ  זכור תזכור ותשיח (ותשוח) עלי נפשי</span> <span class="verse"><a name="21">21</a>כא  זאת אשיב אל לבי על כן אוחיל  {ס}</span> <span class="verse"><a name="22">22</a>כב  חסדי יהוה כי לא תמנו כי לא כלו רחמיו</span> <span class="verse"><a name="23">23</a>כג  חדשים לבקרים רבה אמונתך</span> <span class="verse"><a name="24">24</a>כד  חלקי יהוה אמרה נפשי על כן אוחיל לו  {ס}</span> <span class="verse"><a name="25">25</a>כה  טוב יהוה לקוו לנפש תדרשנו</span> <span class="verse"><a name="26">26</a>כו  טוב ויחיל ודומם לתשועת יהוה</span> <span class="verse"><a name="27">27</a>כז  טוב לגבר כי ישא על בנעוריו  {ס}</span> <span class="verse"><a name="28">28</a>כח  ישב בדד וידם כי נטל עליו</span> <span class="verse"><a name="29">29</a>כט  יתן בעפר פיהו אולי יש תקוה</span> <span class="verse"><a name="30">30</a>ל  יתן למכהו לחי ישבע בחרפה  {ס}</span> <span class="verse"><a name="31">31</a>לא  כי לא יזנח לעולם אדני</span> <span class="verse"><a name="32">32</a>לב  כי אם הוגה ורחם כרב חסדיו</span> <span class="verse"><a name="33">33</a>לג  כי לא ענה מלבו ויגה בני איש  {ס}</span> <span class="verse"><a name="34">34</a>לד  לדכא תחת רגליו כל אסירי ארץ</span> <span class="verse"><a name="35">35</a>לה  להטות משפט גבר נגד פני עליון</span> <span class="verse"><a name="36">36</a>לו  ל  ע  ות אדם בריבו אדני לא ראה  {ס}</span> <span class="verse"><a name="37">37</a>לז  מי זה אמר ותהי אדני לא צוה</span> <span class="verse"><a name="38">38</a>לח  מפי עליון לא תצא הרעות והטוב</span> <span class="verse"><a name="39">39</a>לט  מה יתאונן אדם חי גבר על חטאו  {ס}</span> <span class="verse"><a name="40">40</a>מ  נחפשה דרכינו ונחקרה ונשובה עד יהוה</span> <span class="verse"><a name="41">41</a>מא  נשא לבבנו אל כפים אל אל בשמים</span> <span class="verse"><a name="42">42</a>מב  נחנו פשענו ומרינו אתה לא סלחת  {ס}</span> <span class="verse"><a name="43">43</a>מג  סכותה באף ותרדפנו הרגת לא חמלת</span> <span class="verse"><a name="44">44</a>מד  סכותה בענן לך מעבור תפלה</span> <span class="verse"><a name="45">45</a>מה  סחי ומאוס תשימנו בקרב העמים  {ס}</span> <span class="verse"><a name="46">46</a>מו  פצו עלינו פיהם כל איבינו</span> <span class="verse"><a name="47">47</a>מז  פחד ופחת היה לנו השאת והשבר</span> <span class="verse"><a name="48">48</a>מח  פלגי מים תרד עיני על שבר בת עמי  {ס}</span> <span class="verse"><a name="49">49</a>מט  עיני נגרה ולא תדמה מאין הפגות</span> <span class="verse"><a name="50">50</a>נ  עד ישקיף וירא יהוה משמים</span> <span class="verse"><a name="51">51</a>נא  עיני עוללה לנפשי מכל בנות עירי  {ס}</span> <span class="verse"><a name="52">52</a>נב  צוד צדוני כצפור איבי חנם</span> <span class="verse"><a name="53">53</a>נג  צמתו בבור חיי וידו אבן בי</span> <span class="verse"><a name="54">54</a>נד  צפו מים על ראשי אמרתי נגזרתי  {ס}</span> <span class="verse"><a name="55">55</a>נה  קראתי שמך יהוה מבור תחתיות</span> <span class="verse"><a name="56">56</a>נו  קולי שמעת  אל תעלם אזנך לרוחתי לשועתי</span> <span class="verse"><a name="57">57</a>נז  קרבת ביום אקראך אמרת אל תירא  {ס}</span> <span class="verse"><a name="58">58</a>נח  רבת אדני ריבי נפשי גאלת חיי</span> <span class="verse"><a name="59">59</a>נט  ראיתה יהוה עותתי שפטה משפטי</span> <span class="verse"><a name="60">60</a>ס  ראיתה כל נקמתם--כל מחשבתם לי  {ס}</span> <span class="verse"><a name="61">61</a>סא  שמעת חרפתם יהוה כל מחשבתם עלי</span> <span class="verse"><a name="62">62</a>סב  שפתי קמי והגיונם עלי כל היום</span> <span class="verse"><a name="63">63</a>סג  שבתם וקימתם הביטה אני מנגינתם  {ס}</span> <span class="verse"><a name="64">64</a>סד  תשיב להם גמול יהוה כמעשה ידיהם</span> <span class="verse"><a name="65">65</a>סה  תתן להם מגנת לב תאלתך להם</span> <span class="verse"><a name="66">66</a>סו  תרדף באף ותשמידם מתחת שמי יהוה  {פ}</span> </p></div</div></div></body></html>