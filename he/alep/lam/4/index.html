<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/lam/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/lam">Lamentations</a> &gt <strong>Chapter 4</strong></div><p><span class="verse"><a name="1">1</a>א  איכה יועם זהב ישנא הכתם הטוב תשתפכנה אבני קדש בראש כל חוצות  {ס}</span> <span class="verse"><a name="2">2</a>ב  בני ציון היקרים המסלאים בפז--איכה נחשבו לנבלי חרש מעשה ידי יוצר  {ס}</span> <span class="verse"><a name="3">3</a>ג  גם תנין (תנים) חלצו שד היניקו גוריהן בת עמי לאכזר כי ענים (כיענים) במדבר  {ס}</span> <span class="verse"><a name="4">4</a>ד  דבק לשון יונק אל חכו בצמא עוללים שאלו לחם פרש אין להם  {ס}</span> <span class="verse"><a name="5">5</a>ה  האכלים למעדנים נשמו בחוצות האמנים עלי תולע חבקו אשפתות  {ס}</span> <span class="verse"><a name="6">6</a>ו  ויגדל עון בת עמי מחטאת סדם  ההפוכה כמו רגע ולא חלו בה ידים  {ס}</span> <span class="verse"><a name="7">7</a>ז  זכו נזיריה משלג צחו מחלב אדמו עצם מפנינים ספיר גזרתם  {ס}</span> <span class="verse"><a name="8">8</a>ח  חשך משחור תארם לא נכרו בחוצות צפד עורם על עצמם יבש היה כעץ  {ס}</span> <span class="verse"><a name="9">9</a>ט  טובים היו חללי חרב מחללי רעב  שהם יזבו מדקרים מתנובת שדי  {ס}</span> <span class="verse"><a name="10">10</a>י  ידי נשים רחמניות--בשלו ילדיהן היו לברות למו בשבר בת עמי  {ס}</span> <span class="verse"><a name="11">11</a>יא  כלה יהוה את חמתו שפך חרון אפו ויצת אש בציון ותאכל יסדתיה  {ס}</span> <span class="verse"><a name="12">12</a>יב  לא האמינו מלכי ארץ וכל (כל) ישבי תבל  כי יבא צר ואויב בשערי ירושלם  {ס}</span> <span class="verse"><a name="13">13</a>יג  מחטאות נביאיה עונת כהניה  השפכים בקרבה דם צדיקים  {ס}</span> <span class="verse"><a name="14">14</a>יד  נעו עורים בחוצות נגאלו בדם בלא יוכלו יגעו בלבשיהם  {ס}</span> <span class="verse"><a name="15">15</a>טו  סורו טמא קראו למו סורו סורו אל תגעו--כי נצו גם נעו אמרו בגוים לא יוספו לגור  {ס}</span> <span class="verse"><a name="16">16</a>טז  פני יהוה חלקם לא יוסיף להביטם פני כהנים לא נשאו זקנים (וזקנים) לא חננו  {ס}</span> <span class="verse"><a name="17">17</a>יז  עודינה (עודינו) תכלינה עינינו אל עזרתנו הבל בצפיתנו צפינו אל גוי לא יושע  {ס}</span> <span class="verse"><a name="18">18</a>יח  צדו צעדינו מלכת ברחבתינו קרב קצנו מלאו ימינו כי בא קצנו  {ס}</span> <span class="verse"><a name="19">19</a>יט  קלים היו רדפינו מנשרי שמים על ההרים דלקנו במדבר ארבו לנו  {ס}</span> <span class="verse"><a name="20">20</a>כ  רוח אפינו משיח יהוה נלכד בשחיתותם  אשר אמרנו בצלו נחיה בגוים  {ס}</span> <span class="verse"><a name="21">21</a>כא  שישי ושמחי בת אדום יושבתי (יושבת) בארץ עוץ גם עליך תעבר כוס--תשכרי ותתערי  {ס}</span> <span class="verse"><a name="22">22</a>כב  תם עונך בת ציון--לא יוסיף להגלותך פקד עונך בת אדום גלה על חטאתיך  {פ}</span> </p></div</div></div></body></html>