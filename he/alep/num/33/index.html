<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 33</strong></div><p><span class="verse"><a name="1">1</a>א  אלה מסעי בני ישראל אשר יצאו מארץ מצרים--לצבאתם  ביד משה ואהרן</span> <span class="verse"><a name="2">2</a>ב  ויכתב משה את מוצאיהם למסעיהם--על פי יהוה ואלה מסעיהם למוצאיהם</span> <span class="verse"><a name="3">3</a>ג  ויסעו מרעמסס בחדש הראשון בחמשה עשר יום לחדש הראשון  ממחרת הפסח יצאו בני ישראל ביד רמה--לעיני כל מצרים</span> <span class="verse"><a name="4">4</a>ד  ומצרים מקברים את אשר הכה יהוה בהם--כל בכור ובאלהיהם עשה יהוה שפטים</span> <span class="verse"><a name="5">5</a>ה  ויסעו בני ישראל מרעמסס ויחנו בסכת</span> <span class="verse"><a name="6">6</a>ו  ויסעו מסכת ויחנו באתם אשר בקצה המדבר</span> <span class="verse"><a name="7">7</a>ז  ויסעו מאתם וישב על פי החירת אשר על פני בעל צפון ויחנו לפני מגדל</span> <span class="verse"><a name="8">8</a>ח  ויסעו מפני החירת ויעברו בתוך הים המדברה וילכו דרך שלשת ימים במדבר אתם ויחנו במרה</span> <span class="verse"><a name="9">9</a>ט  ויסעו ממרה ויבאו אילמה ובאילם שתים עשרה עינת מים ושבעים תמרים--ויחנו שם</span> <span class="verse"><a name="10">10</a>י  ויסעו מאילם ויחנו על ים סוף</span> <span class="verse"><a name="11">11</a>יא  ויסעו מים סוף ויחנו במדבר סין</span> <span class="verse"><a name="12">12</a>יב  ויסעו ממדבר סין ויחנו בדפקה</span> <span class="verse"><a name="13">13</a>יג  ויסעו מדפקה ויחנו באלוש</span> <span class="verse"><a name="14">14</a>יד  ויסעו מאלוש ויחנו ברפידם ולא היה שם מים לעם לשתות</span> <span class="verse"><a name="15">15</a>טו  ויסעו מרפידם ויחנו במדבר סיני</span> <span class="verse"><a name="16">16</a>טז  ויסעו ממדבר סיני ויחנו בקברת התאוה</span> <span class="verse"><a name="17">17</a>יז  ויסעו מקברת התאוה ויחנו בחצרת</span> <span class="verse"><a name="18">18</a>יח  ויסעו מחצרת ויחנו ברתמה</span> <span class="verse"><a name="19">19</a>יט  ויסעו מרתמה ויחנו ברמן פרץ</span> <span class="verse"><a name="20">20</a>כ  ויסעו מרמן פרץ ויחנו בלבנה</span> <span class="verse"><a name="21">21</a>כא  ויסעו מלבנה ויחנו ברסה</span> <span class="verse"><a name="22">22</a>כב  ויסעו מרסה ויחנו בקהלתה</span> <span class="verse"><a name="23">23</a>כג  ויסעו מקהלתה ויחנו בהר שפר</span> <span class="verse"><a name="24">24</a>כד  ויסעו מהר שפר ויחנו בחרדה</span> <span class="verse"><a name="25">25</a>כה  ויסעו מחרדה ויחנו במקהלת</span> <span class="verse"><a name="26">26</a>כו  ויסעו ממקהלת ויחנו בתחת</span> <span class="verse"><a name="27">27</a>כז  ויסעו מתחת ויחנו בתרח</span> <span class="verse"><a name="28">28</a>כח  ויסעו מתרח ויחנו במתקה</span> <span class="verse"><a name="29">29</a>כט  ויסעו ממתקה ויחנו בחשמנה</span> <span class="verse"><a name="30">30</a>ל  ויסעו מחשמנה ויחנו במסרות</span> <span class="verse"><a name="31">31</a>לא  ויסעו ממסרות ויחנו בבני יעקן</span> <span class="verse"><a name="32">32</a>לב  ויסעו מבני יעקן ויחנו בחר הגדגד</span> <span class="verse"><a name="33">33</a>לג  ויסעו מחר הגדגד ויחנו ביטבתה</span> <span class="verse"><a name="34">34</a>לד  ויסעו מיטבתה ויחנו בעברנה</span> <span class="verse"><a name="35">35</a>לה  ויסעו מעברנה ויחנו בעצין גבר</span> <span class="verse"><a name="36">36</a>לו  ויסעו מעצין גבר ויחנו במדבר צן הוא קדש</span> <span class="verse"><a name="37">37</a>לז  ויסעו מקדש ויחנו בהר ההר בקצה ארץ אדום</span> <span class="verse"><a name="38">38</a>לח  ויעל אהרן הכהן אל הר ההר על פי יהוה--וימת שם  בשנת הארבעים לצאת בני ישראל מארץ מצרים בחדש החמישי באחד לחדש</span> <span class="verse"><a name="39">39</a>לט  ואהרן בן שלש ועשרים ומאת שנה במתו בהר ההר  {ס}</span> <span class="verse"><a name="40">40</a>מ  וישמע הכנעני מלך ערד והוא ישב בנגב בארץ כנען--בבא בני ישראל</span> <span class="verse"><a name="41">41</a>מא  ויסעו מהר ההר ויחנו בצלמנה</span> <span class="verse"><a name="42">42</a>מב  ויסעו מצלמנה ויחנו בפונן</span> <span class="verse"><a name="43">43</a>מג  ויסעו מפונן ויחנו באבת</span> <span class="verse"><a name="44">44</a>מד  ויסעו מאבת ויחנו בעיי העברים בגבול מואב</span> <span class="verse"><a name="45">45</a>מה  ויסעו מעיים ויחנו בדיבן גד</span> <span class="verse"><a name="46">46</a>מו  ויסעו מדיבן גד ויחנו בעלמן דבלתימה</span> <span class="verse"><a name="47">47</a>מז  ויסעו מעלמן דבלתימה ויחנו בהרי העברים לפני נבו</span> <span class="verse"><a name="48">48</a>מח  ויסעו מהרי העברים ויחנו בערבת מואב על ירדן ירחו</span> <span class="verse"><a name="49">49</a>מט  ויחנו על הירדן מבית הישמת עד אבל השטים בערבת מואב  {ס}</span> <span class="verse"><a name="50">50</a>נ  וידבר יהוה אל משה בערבת מואב על ירדן ירחו לאמר</span> <span class="verse"><a name="51">51</a>נא  דבר אל בני ישראל ואמרת אלהם  כי אתם עברים את הירדן אל ארץ כנען</span> <span class="verse"><a name="52">52</a>נב  והורשתם את כל ישבי הארץ מפניכם ואבדתם את כל משכיתם ואת כל צלמי מסכתם תאבדו ואת כל במותם תשמידו</span> <span class="verse"><a name="53">53</a>נג  והורשתם את הארץ וישבתם בה  כי לכם נתתי את הארץ לרשת אתה</span> <span class="verse"><a name="54">54</a>נד  והתנחלתם את הארץ בגורל למשפחתיכם לרב תרבו את נחלתו ולמעט תמעיט את נחלתו--אל אשר יצא לו שמה הגורל לו יהיה  למטות אבתיכם תתנחלו</span> <span class="verse"><a name="55">55</a>נה  ואם לא תורישו את ישבי הארץ מפניכם--והיה אשר תותירו מהם לשכים בעיניכם ולצנינם בצדיכם וצררו אתכם--על הארץ אשר אתם ישבים בה</span> <span class="verse"><a name="56">56</a>נו  והיה כאשר דמיתי לעשות להם--אעשה לכם  {פ}</span> </p></div</div></div></body></html>