<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 11</strong></div><p><span class="verse"><a name="1">1</a>א  ויהי העם כמתאננים רע באזני יהוה וישמע יהוה ויחר אפו ותבער בם אש יהוה ותאכל בקצה המחנה</span> <span class="verse"><a name="2">2</a>ב  ויצעק העם אל משה ויתפלל משה אל יהוה ותשקע האש</span> <span class="verse"><a name="3">3</a>ג  ויקרא שם המקום ההוא תבערה  כי בערה בם אש יהוה</span> <span class="verse"><a name="4">4</a>ד  והאספסף אשר בקרבו התאוו תאוה וישבו ויבכו גם בני ישראל ויאמרו מי יאכלנו בשר</span> <span class="verse"><a name="5">5</a>ה  זכרנו את הדגה אשר נאכל במצרים חנם את הקשאים ואת האבטחים ואת החציר ואת הבצלים ואת השומים</span> <span class="verse"><a name="6">6</a>ו  ועתה נפשנו יבשה אין כל--בלתי אל המן עינינו</span> <span class="verse"><a name="7">7</a>ז  והמן כזרע גד הוא ועינו כעין הבדלח</span> <span class="verse"><a name="8">8</a>ח  שטו העם ולקטו וטחנו ברחים או דכו במדכה ובשלו בפרור ועשו אתו עגות והיה טעמו כטעם לשד השמן</span> <span class="verse"><a name="9">9</a>ט  וברדת הטל על המחנה לילה ירד המן עליו</span> <span class="verse"><a name="10">10</a>י  וישמע משה את העם בכה למשפחתיו--איש לפתח אהלו ויחר אף יהוה מאד ובעיני משה רע</span> <span class="verse"><a name="11">11</a>יא  ויאמר משה אל יהוה למה הרעת לעבדך ולמה לא מצתי חן בעיניך  לשום את משא כל העם הזה--עלי</span> <span class="verse"><a name="12">12</a>יב  האנכי הריתי את כל העם הזה--אם אנכי ילדתיהו  כי תאמר אלי שאהו בחיקך כאשר ישא האמן את הינק על האדמה אשר נשבעת לאבתיו</span> <span class="verse"><a name="13">13</a>יג  מאין לי בשר לתת לכל העם הזה  כי יבכו עלי לאמר תנה לנו בשר ונאכלה</span> <span class="verse"><a name="14">14</a>יד  לא אוכל אנכי לבדי לשאת את כל העם הזה  כי כבד ממני</span> <span class="verse"><a name="15">15</a>טו  ואם ככה את עשה לי הרגני נא הרג--אם מצאתי חן בעיניך ואל אראה ברעתי  {פ}</span> <span class="verse"><a name="16">16</a>טז  ויאמר יהוה אל משה אספה לי שבעים איש מזקני ישראל אשר ידעת כי הם זקני העם ושטריו ולקחת אתם אל אהל מועד והתיצבו שם עמך</span> <span class="verse"><a name="17">17</a>יז  וירדתי ודברתי עמך שם ואצלתי מן הרוח אשר עליך ושמתי עליהם ונשאו אתך במשא העם ולא תשא אתה לבדך</span> <span class="verse"><a name="18">18</a>יח  ואל העם תאמר התקדשו למחר ואכלתם בשר--כי בכיתם באזני יהוה לאמר מי יאכלנו בשר כי טוב לנו במצרים ונתן יהוה לכם בשר ואכלתם</span> <span class="verse"><a name="19">19</a>יט  לא יום אחד תאכלון ולא יומים ולא חמשה ימים ולא עשרה ימים ולא עשרים יום</span> <span class="verse"><a name="20">20</a>כ  עד חדש ימים עד אשר יצא מאפכם והיה לכם לזרא  יען כי מאסתם את יהוה אשר בקרבכם ותבכו לפניו לאמר למה זה יצאנו ממצרים</span> <span class="verse"><a name="21">21</a>כא  ויאמר משה שש מאות אלף רגלי העם אשר אנכי בקרבו ואתה אמרת בשר אתן להם ואכלו חדש ימים</span> <span class="verse"><a name="22">22</a>כב  הצאן ובקר ישחט להם ומצא להם אם את כל דגי הים יאסף להם ומצא להם  {פ}</span> <span class="verse"><a name="23">23</a>כג  ויאמר יהוה אל משה היד יהוה תקצר עתה תראה היקרך דברי אם לא</span> <span class="verse"><a name="24">24</a>כד  ויצא משה--וידבר אל העם את דברי יהוה ויאסף שבעים איש מזקני העם ויעמד אתם סביבת האהל</span> <span class="verse"><a name="25">25</a>כה  וירד יהוה בענן וידבר אליו ויאצל מן הרוח אשר עליו ויתן על שבעים איש הזקנים ויהי כנוח עליהם הרוח ויתנבאו ולא יספו</span> <span class="verse"><a name="26">26</a>כו  וישארו שני אנשים במחנה שם האחד אלדד ושם השני מידד ותנח עלהם הרוח והמה בכתבים ולא יצאו האהלה ויתנבאו במחנה</span> <span class="verse"><a name="27">27</a>כז  וירץ הנער ויגד למשה ויאמר  אלדד ומידד מתנבאים במחנה</span> <span class="verse"><a name="28">28</a>כח  ויען יהושע בן נון משרת משה מבחריו--ויאמר  אדני משה כלאם</span> <span class="verse"><a name="29">29</a>כט  ויאמר לו משה המקנא אתה לי ומי יתן כל עם יהוה נביאים--כי יתן יהוה את רוחו עליהם</span> <span class="verse"><a name="30">30</a>ל  ויאסף משה אל המחנה--הוא וזקני ישראל</span> <span class="verse"><a name="31">31</a>לא  ורוח נסע מאת יהוה ויגז שלוים מן הים ויטש על המחנה כדרך יום כה וכדרך יום כה סביבות המחנה--וכאמתים על פני הארץ</span> <span class="verse"><a name="32">32</a>לב  ויקם העם כל היום ההוא וכל הלילה וכל יום המחרת ויאספו את השלו--הממעיט אסף עשרה חמרים וישטחו להם שטוח סביבות המחנה</span> <span class="verse"><a name="33">33</a>לג  הבשר עודנו בין שניהם--טרם יכרת ואף יהוה חרה בעם ויך יהוה בעם מכה רבה מאד</span> <span class="verse"><a name="34">34</a>לד  ויקרא את שם המקום ההוא קברות התאוה  כי שם קברו את העם המתאוים</span> <span class="verse"><a name="35">35</a>לה  מקברות התאוה נסעו העם חצרות ויהיו בחצרות  {פ}</span> </p></div</div></div></body></html>