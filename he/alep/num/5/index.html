<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 5</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  צו את בני ישראל וישלחו מן המחנה כל צרוע וכל זב וכל טמא לנפש</span> <span class="verse"><a name="3">3</a>ג  מזכר עד נקבה תשלחו אל מחוץ למחנה תשלחום ולא יטמאו את מחניהם אשר אני שכן בתוכם</span> <span class="verse"><a name="4">4</a>ד  ויעשו כן בני ישראל וישלחו אותם אל מחוץ למחנה  כאשר דבר יהוה אל משה כן עשו בני ישראל  {פ}</span> <span class="verse"><a name="5">5</a>ה  וידבר יהוה אל משה לאמר</span> <span class="verse"><a name="6">6</a>ו  דבר אל בני ישראל איש או אשה כי יעשו מכל חטאת האדם למעל מעל ביהוה ואשמה הנפש ההוא</span> <span class="verse"><a name="7">7</a>ז  והתודו את חטאתם אשר עשו והשיב את אשמו בראשו וחמישתו יסף עליו ונתן לאשר אשם לו</span> <span class="verse"><a name="8">8</a>ח  ואם אין לאיש גאל להשיב האשם אליו--האשם המושב ליהוה לכהן  מלבד איל הכפרים אשר יכפר בו עליו</span> <span class="verse"><a name="9">9</a>ט  וכל תרומה לכל קדשי בני ישראל אשר יקריבו לכהן--לו יהיה</span> <span class="verse"><a name="10">10</a>י  ואיש את קדשיו לו יהיו איש אשר יתן לכהן לו יהיה  {פ}</span> <span class="verse"><a name="11">11</a>יא  וידבר יהוה אל משה לאמר</span> <span class="verse"><a name="12">12</a>יב  דבר אל בני ישראל ואמרת אלהם  איש איש כי תשטה אשתו ומעלה בו מעל</span> <span class="verse"><a name="13">13</a>יג  ושכב איש אתה שכבת זרע ונעלם מעיני אישה ונסתרה והיא נטמאה ועד אין בה והוא לא נתפשה</span> <span class="verse"><a name="14">14</a>יד  ועבר עליו רוח קנאה וקנא את אשתו והוא נטמאה או עבר עליו רוח קנאה וקנא את אשתו והיא לא נטמאה</span> <span class="verse"><a name="15">15</a>טו  והביא האיש את אשתו אל הכהן והביא את קרבנה עליה עשירת האיפה קמח שערים לא יצק עליו שמן ולא יתן עליו לבנה--כי מנחת קנאת הוא מנחת זכרון מזכרת עון</span> <span class="verse"><a name="16">16</a>טז  והקריב אתה הכהן והעמדה לפני יהוה</span> <span class="verse"><a name="17">17</a>יז  ולקח הכהן מים קדשים בכלי חרש ומן העפר אשר יהיה בקרקע המשכן יקח הכהן ונתן אל המים</span> <span class="verse"><a name="18">18</a>יח  והעמיד הכהן את האשה לפני יהוה ופרע את ראש האשה ונתן על כפיה את מנחת הזכרון מנחת קנאת הוא וביד הכהן יהיו מי המרים המאררים</span> <span class="verse"><a name="19">19</a>יט  והשביע אתה הכהן ואמר אל האשה אם לא שכב איש אתך ואם לא שטית טמאה תחת אישך--הנקי ממי המרים המאררים האלה</span> <span class="verse"><a name="20">20</a>כ  ואת כי שטית תחת אישך--וכי נטמאת ויתן איש בך את שכבתו מבלעדי אישך</span> <span class="verse"><a name="21">21</a>כא  והשביע הכהן את האשה בשבעת האלה ואמר הכהן לאשה יתן יהוה אותך לאלה ולשבעה בתוך עמך--בתת יהוה את ירכך נפלת ואת בטנך צבה</span> <span class="verse"><a name="22">22</a>כב  ובאו המים המאררים האלה במעיך לצבות בטן ולנפל ירך ואמרה האשה אמן אמן</span> <span class="verse"><a name="23">23</a>כג  וכתב את האלת האלה הכהן--בספר ומחה אל מי המרים</span> <span class="verse"><a name="24">24</a>כד  והשקה את האשה את מי המרים המאררים ובאו בה המים המאררים למרים</span> <span class="verse"><a name="25">25</a>כה  ולקח הכהן מיד האשה את מנחת הקנאת והניף את המנחה לפני יהוה והקריב אתה אל המזבח</span> <span class="verse"><a name="26">26</a>כו  וקמץ הכהן מן המנחה את אזכרתה והקטיר המזבחה ואחר ישקה את האשה את המים</span> <span class="verse"><a name="27">27</a>כז  והשקה את המים והיתה אם נטמאה ותמעל מעל באישה--ובאו בה המים המאררים למרים וצבתה בטנה ונפלה ירכה והיתה האשה לאלה בקרב עמה</span> <span class="verse"><a name="28">28</a>כח  ואם לא נטמאה האשה וטהרה הוא--ונקתה ונזרעה זרע</span> <span class="verse"><a name="29">29</a>כט  זאת תורת הקנאת אשר תשטה אשה תחת אישה ונטמאה</span> <span class="verse"><a name="30">30</a>ל  או איש אשר תעבר עליו רוח קנאה--וקנא את אשתו והעמיד את האשה לפני יהוה ועשה לה הכהן את כל התורה הזאת</span> <span class="verse"><a name="31">31</a>לא  ונקה האיש מעון והאשה ההוא תשא את עונה  {פ}</span> </p></div</div></div></body></html>