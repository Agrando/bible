<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 4</strong></div><p><span class="verse"><a name="1">1</a>א  וידבר יהוה אל משה ואל אהרן לאמר</span> <span class="verse"><a name="2">2</a>ב  נשא את ראש בני קהת מתוך בני לוי--למשפחתם לבית אבתם</span> <span class="verse"><a name="3">3</a>ג  מבן שלשים שנה ומעלה ועד בן חמשים שנה--כל בא לצבא לעשות מלאכה באהל מועד</span> <span class="verse"><a name="4">4</a>ד  זאת עבדת בני קהת באהל מועד--קדש הקדשים</span> <span class="verse"><a name="5">5</a>ה  ובא אהרן ובניו בנסע המחנה והורדו את פרכת המסך וכסו בה--את ארן העדת</span> <span class="verse"><a name="6">6</a>ו  ונתנו עליו כסוי עור תחש ופרשו בגד כליל תכלת מלמעלה ושמו בדיו</span> <span class="verse"><a name="7">7</a>ז  ועל שלחן הפנים יפרשו בגד תכלת ונתנו עליו את הקערת ואת הכפת ואת המנקית ואת קשות הנסך ולחם התמיד עליו יהיה</span> <span class="verse"><a name="8">8</a>ח  ופרשו עליהם בגד תולעת שני וכסו אתו במכסה עור תחש ושמו את בדיו</span> <span class="verse"><a name="9">9</a>ט  ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה ואת כל כלי שמנה אשר ישרתו לה בהם</span> <span class="verse"><a name="10">10</a>י  ונתנו אתה ואת כל כליה אל מכסה עור תחש ונתנו על המוט</span> <span class="verse"><a name="11">11</a>יא  ועל מזבח הזהב יפרשו בגד תכלת וכסו אתו במכסה עור תחש ושמו את בדיו</span> <span class="verse"><a name="12">12</a>יב  ולקחו את כל כלי השרת אשר ישרתו בם בקדש ונתנו אל בגד תכלת וכסו אותם במכסה עור תחש ונתנו על המוט</span> <span class="verse"><a name="13">13</a>יג  ודשנו את המזבח ופרשו עליו בגד ארגמן</span> <span class="verse"><a name="14">14</a>יד  ונתנו עליו את כל כליו אשר ישרתו עליו בהם את המחתת את המזלגת ואת היעים ואת המזרקת--כל כלי המזבח ופרשו עליו כסוי עור תחש--ושמו בדיו</span> <span class="verse"><a name="15">15</a>טו  וכלה אהרן ובניו לכסת את הקדש ואת כל כלי הקדש בנסע המחנה ואחרי כן יבאו בני קהת לשאת ולא יגעו אל הקדש ומתו אלה משא בני קהת באהל מועד</span> <span class="verse"><a name="16">16</a>טז  ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה  פקדת כל המשכן וכל אשר בו בקדש ובכליו  {פ}</span> <span class="verse"><a name="17">17</a>יז  וידבר יהוה אל משה ואל אהרן לאמר</span> <span class="verse"><a name="18">18</a>יח  אל תכריתו את שבט משפחת הקהתי מתוך הלוים</span> <span class="verse"><a name="19">19</a>יט  וזאת עשו להם וחיו ולא ימתו בגשתם את קדש הקדשים  אהרן ובניו יבאו ושמו אותם איש איש על עבדתו ואל משאו</span> <span class="verse"><a name="20">20</a>כ  ולא יבאו לראות כבלע את הקדש ומתו  {פ}</span> <span class="verse"><a name="21">21</a>כא  וידבר יהוה אל משה לאמר</span> <span class="verse"><a name="22">22</a>כב  נשא את ראש בני גרשון--גם הם  לבית אבתם למשפחתם</span> <span class="verse"><a name="23">23</a>כג  מבן שלשים שנה ומעלה עד בן חמשים שנה--תפקד אותם  כל הבא לצבא צבא לעבד עבדה באהל מועד</span> <span class="verse"><a name="24">24</a>כד  זאת עבדת משפחת הגרשני--לעבד ולמשא</span> <span class="verse"><a name="25">25</a>כה  ונשאו את יריעת המשכן ואת אהל מועד מכסהו ומכסה התחש אשר עליו מלמעלה ואת מסך--פתח אהל מועד</span> <span class="verse"><a name="26">26</a>כו  ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם ועבדו</span> <span class="verse"><a name="27">27</a>כז  על פי אהרן ובניו תהיה כל עבדת בני הגרשני לכל משאם ולכל עבדתם ופקדתם עלהם במשמרת את כל משאם</span> <span class="verse"><a name="28">28</a>כח  זאת עבדת משפחת בני הגרשני--באהל מועד ומשמרתם--ביד איתמר בן אהרן הכהן  {ס}</span> <span class="verse"><a name="29">29</a>כט  בני מררי--למשפחתם לבית אבתם תפקד אתם</span> <span class="verse"><a name="30">30</a>ל  מבן שלשים שנה ומעלה ועד בן חמשים שנה--תפקדם  כל הבא לצבא לעבד את עבדת אהל מועד</span> <span class="verse"><a name="31">31</a>לא  וזאת משמרת משאם לכל עבדתם באהל מועד  קרשי המשכן ובריחיו ועמודיו ואדניו</span> <span class="verse"><a name="32">32</a>לב  ועמודי החצר סביב ואדניהם ויתדתם ומיתריהם לכל כליהם ולכל עבדתם ובשמת תפקדו את כלי משמרת משאם</span> <span class="verse"><a name="33">33</a>לג  זאת עבדת משפחת בני מררי לכל עבדתם באהל מועד--ביד איתמר בן אהרן הכהן</span> <span class="verse"><a name="34">34</a>לד  ויפקד משה ואהרן ונשיאי העדה את בני הקהתי למשפחתם ולבית אבתם</span> <span class="verse"><a name="35">35</a>לה  מבן שלשים שנה ומעלה ועד בן חמשים שנה--כל הבא לצבא לעבדה באהל מועד</span> <span class="verse"><a name="36">36</a>לו  ויהיו פקדיהם למשפחתם--אלפים שבע מאות וחמשים</span> <span class="verse"><a name="37">37</a>לז  אלה פקודי משפחת הקהתי כל העבד באהל מועד אשר פקד משה ואהרן על פי יהוה ביד משה  {ס}</span> <span class="verse"><a name="38">38</a>לח  ופקודי בני גרשון למשפחותם ולבית אבתם</span> <span class="verse"><a name="39">39</a>לט  מבן שלשים שנה ומעלה ועד בן חמשים שנה--כל הבא לצבא לעבדה באהל מועד</span> <span class="verse"><a name="40">40</a>מ  ויהיו פקדיהם למשפחתם לבית אבתם--אלפים ושש מאות ושלשים</span> <span class="verse"><a name="41">41</a>מא  אלה פקודי משפחת בני גרשון כל העבד באהל מועד--אשר פקד משה ואהרן על פי יהוה</span> <span class="verse"><a name="42">42</a>מב  ופקודי משפחת בני מררי למשפחתם לבית אבתם</span> <span class="verse"><a name="43">43</a>מג  מבן שלשים שנה ומעלה ועד בן חמשים שנה--כל הבא לצבא לעבדה באהל מועד</span> <span class="verse"><a name="44">44</a>מד  ויהיו פקדיהם למשפחתם--שלשת אלפים ומאתים</span> <span class="verse"><a name="45">45</a>מה  אלה פקודי משפחת בני מררי אשר פקד משה ואהרן על פי יהוה ביד משה</span> <span class="verse"><a name="46">46</a>מו  כל הפקדים אשר פקד משה ואהרן ונשיאי ישראל--את הלוים  למשפחתם ולבית אבתם</span> <span class="verse"><a name="47">47</a>מז  מבן שלשים שנה ומעלה ועד בן חמשים שנה  כל הבא לעבד עבדת עבדה ועבדת משא--באהל מועד</span> <span class="verse"><a name="48">48</a>מח  ויהיו פקדיהם--שמנת אלפים וחמש מאות ושמנים</span> <span class="verse"><a name="49">49</a>מט  על פי יהוה פקד אותם ביד משה--איש איש על עבדתו ועל משאו ופקדיו אשר צוה יהוה את משה  {פ}</span> </p></div</div></div></body></html>