<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 22</strong></div><p><span class="verse"><a name="1">1</a>א  ויסעו בני ישראל ויחנו בערבות מואב מעבר לירדן ירחו  {ס}</span> <span class="verse"><a name="2">2</a>ב  וירא בלק בן צפור את כל אשר עשה ישראל לאמרי</span> <span class="verse"><a name="3">3</a>ג  ויגר מואב מפני העם מאד--כי רב הוא ויקץ מואב מפני בני ישראל</span> <span class="verse"><a name="4">4</a>ד  ויאמר מואב אל זקני מדין עתה ילחכו הקהל את כל סביבתינו כלחך השור את ירק השדה ובלק בן צפור מלך למואב בעת ההוא</span> <span class="verse"><a name="5">5</a>ה  וישלח מלאכים אל בלעם בן בער פתורה אשר על הנהר ארץ בני עמו--לקרא לו  לאמר הנה עם יצא ממצרים הנה כסה את עין הארץ והוא ישב ממלי</span> <span class="verse"><a name="6">6</a>ו  ועתה לכה נא ארה לי את העם הזה כי עצום הוא ממני--אולי אוכל נכה בו ואגרשנו מן הארץ  כי ידעתי את אשר תברך מברך ואשר תאר יואר</span> <span class="verse"><a name="7">7</a>ז  וילכו זקני מואב וזקני מדין וקסמים בידם ויבאו אל בלעם וידברו אליו דברי בלק</span> <span class="verse"><a name="8">8</a>ח  ויאמר אליהם לינו פה הלילה והשבתי אתכם דבר כאשר ידבר יהוה אלי וישבו שרי מואב עם בלעם</span> <span class="verse"><a name="9">9</a>ט  ויבא אלהים אל בלעם ויאמר מי האנשים האלה עמך</span> <span class="verse"><a name="10">10</a>י  ויאמר בלעם אל האלהים  בלק בן צפר מלך מואב שלח אלי</span> <span class="verse"><a name="11">11</a>יא  הנה העם היצא ממצרים ויכס את עין הארץ עתה לכה קבה לי אתו--אולי אוכל להלחם בו וגרשתיו</span> <span class="verse"><a name="12">12</a>יב  ויאמר אלהים אל בלעם לא תלך עמהם לא תאר את העם כי ברוך הוא</span> <span class="verse"><a name="13">13</a>יג  ויקם בלעם בבקר ויאמר אל שרי בלק לכו אל ארצכם  כי מאן יהוה לתתי להלך עמכם</span> <span class="verse"><a name="14">14</a>יד  ויקומו שרי מואב ויבאו אל בלק ויאמרו מאן בלעם הלך עמנו</span> <span class="verse"><a name="15">15</a>טו  ויסף עוד בלק שלח שרים רבים ונכבדים מאלה</span> <span class="verse"><a name="16">16</a>טז  ויבאו אל בלעם ויאמרו לו כה אמר בלק בן צפור אל נא תמנע מהלך אלי</span> <span class="verse"><a name="17">17</a>יז  כי כבד אכבדך מאד וכל אשר תאמר אלי אעשה ולכה נא קבה לי את העם הזה</span> <span class="verse"><a name="18">18</a>יח  ויען בלעם ויאמר אל עבדי בלק אם יתן לי בלק מלא ביתו כסף וזהב--לא אוכל לעבר את פי יהוה אלהי לעשות קטנה או גדולה</span> <span class="verse"><a name="19">19</a>יט  ועתה שבו נא בזה גם אתם--הלילה ואדעה מה יסף יהוה דבר עמי</span> <span class="verse"><a name="20">20</a>כ  ויבא אלהים אל בלעם לילה ויאמר לו אם לקרא לך באו האנשים קום לך אתם ואך את הדבר אשר אדבר אליך--אתו תעשה</span> <span class="verse"><a name="21">21</a>כא  ויקם בלעם בבקר ויחבש את אתנו וילך עם שרי מואב</span> <span class="verse"><a name="22">22</a>כב  ויחר אף אלהים כי הולך הוא ויתיצב מלאך יהוה בדרך לשטן לו והוא רכב על אתנו ושני נעריו עמו</span> <span class="verse"><a name="23">23</a>כג  ותרא האתון את מלאך יהוה נצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטתה הדרך</span> <span class="verse"><a name="24">24</a>כד  ויעמד מלאך יהוה במשעול הכרמים--גדר מזה וגדר מזה</span> <span class="verse"><a name="25">25</a>כה  ותרא האתון את מלאך יהוה ותלחץ אל הקיר ותלחץ את רגל בלעם אל הקיר ויסף להכתה</span> <span class="verse"><a name="26">26</a>כו  ויוסף מלאך יהוה עבור ויעמד במקום צר אשר אין דרך לנטות ימין ושמאול</span> <span class="verse"><a name="27">27</a>כז  ותרא האתון את מלאך יהוה ותרבץ תחת בלעם ויחר אף בלעם ויך את האתון במקל</span> <span class="verse"><a name="28">28</a>כח  ויפתח יהוה את פי האתון ותאמר לבלעם מה עשיתי לך כי הכיתני זה שלש רגלים</span> <span class="verse"><a name="29">29</a>כט  ויאמר בלעם לאתון כי התעללת בי לו יש חרב בידי כי עתה הרגתיך</span> <span class="verse"><a name="30">30</a>ל  ותאמר האתון אל בלעם הלוא אנכי אתנך אשר רכבת עלי מעודך עד היום הזה--ההסכן הסכנתי לעשות לך כה ויאמר לא</span> <span class="verse"><a name="31">31</a>לא  ויגל יהוה את עיני בלעם וירא את מלאך יהוה נצב בדרך וחרבו שלפה בידו ויקד וישתחו לאפיו</span> <span class="verse"><a name="32">32</a>לב  ויאמר אליו מלאך יהוה על מה הכית את אתנך זה שלוש רגלים הנה אנכי יצאתי לשטן כי ירט הדרך לנגדי</span> <span class="verse"><a name="33">33</a>לג  ותראני האתון ותט לפני זה שלש רגלים אולי נטתה מפני כי עתה גם אתכה הרגתי ואותה החייתי</span> <span class="verse"><a name="34">34</a>לד  ויאמר בלעם אל מלאך יהוה חטאתי--כי לא ידעתי כי אתה נצב לקראתי בדרך ועתה אם רע בעיניך אשובה לי</span> <span class="verse"><a name="35">35</a>לה  ויאמר מלאך יהוה אל בלעם לך עם האנשים ואפס את הדבר אשר אדבר אליך אתו תדבר וילך בלעם עם שרי בלק</span> <span class="verse"><a name="36">36</a>לו  וישמע בלק כי בא בלעם ויצא לקראתו אל עיר מואב אשר על גבול ארנן אשר בקצה הגבול</span> <span class="verse"><a name="37">37</a>לז  ויאמר בלק אל בלעם הלא שלח שלחתי אליך לקרא לך--למה לא הלכת אלי האמנם לא אוכל כבדך</span> <span class="verse"><a name="38">38</a>לח  ויאמר בלעם אל בלק הנה באתי אליך--עתה היכל אוכל דבר מאומה  הדבר אשר ישים אלהים בפי--אתו אדבר</span> <span class="verse"><a name="39">39</a>לט  וילך בלעם עם בלק ויבאו קרית חצות</span> <span class="verse"><a name="40">40</a>מ  ויזבח בלק בקר וצאן וישלח לבלעם ולשרים אשר אתו</span> <span class="verse"><a name="41">41</a>מא  ויהי בבקר--ויקח בלק את בלעם ויעלהו במות בעל וירא משם קצה העם</span> </p></div</div></div></body></html>