<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 16</strong></div><p><span class="verse"><a name="1">1</a>א  ויקח קרח בן יצהר בן קהת בן לוי ודתן ואבירם בני אליאב ואון בן פלת--בני ראובן</span> <span class="verse"><a name="2">2</a>ב  ויקמו לפני משה ואנשים מבני ישראל חמשים ומאתים נשיאי עדה קראי מועד אנשי שם</span> <span class="verse"><a name="3">3</a>ג  ויקהלו על משה ועל אהרן ויאמרו אלהם רב לכם--כי כל העדה כלם קדשים ובתוכם יהוה ומדוע תתנשאו על קהל יהוה</span> <span class="verse"><a name="4">4</a>ד  וישמע משה ויפל על פניו</span> <span class="verse"><a name="5">5</a>ה  וידבר אל קרח ואל כל עדתו לאמר בקר וידע יהוה את אשר לו ואת הקדוש והקריב אליו ואת אשר יבחר בו יקריב אליו</span> <span class="verse"><a name="6">6</a>ו  זאת עשו  קחו לכם מחתות קרח וכל עדתו</span> <span class="verse"><a name="7">7</a>ז  ותנו בהן אש ושימו עליהן קטרת לפני יהוה מחר והיה האיש אשר יבחר יהוה הוא הקדוש רב לכם בני לוי</span> <span class="verse"><a name="8">8</a>ח  ויאמר משה אל קרח  שמעו נא בני לוי</span> <span class="verse"><a name="9">9</a>ט  המעט מכם כי הבדיל אלהי ישראל אתכם מעדת ישראל להקריב אתכם אליו--לעבד את עבדת משכן יהוה ולעמד לפני העדה לשרתם</span> <span class="verse"><a name="10">10</a>י  ויקרב אתך ואת כל אחיך בני לוי אתך ובקשתם גם כהנה</span> <span class="verse"><a name="11">11</a>יא  לכן אתה וכל עדתך--הנעדים על יהוה ואהרן מה הוא כי תלונו (תלינו) עליו</span> <span class="verse"><a name="12">12</a>יב  וישלח משה לקרא לדתן ולאבירם בני אליאב ויאמרו לא נעלה</span> <span class="verse"><a name="13">13</a>יג  המעט כי העליתנו מארץ זבת חלב ודבש להמיתנו במדבר  כי תשתרר עלינו גם השתרר</span> <span class="verse"><a name="14">14</a>יד  אף לא אל ארץ זבת חלב ודבש הביאתנו ותתן לנו נחלת שדה וכרם העיני האנשים ההם תנקר--לא נעלה</span> <span class="verse"><a name="15">15</a>טו  ויחר למשה מאד ויאמר אל יהוה אל תפן אל מנחתם לא חמור אחד מהם נשאתי ולא הרעתי את אחד מהם</span> <span class="verse"><a name="16">16</a>טז  ויאמר משה אל קרח אתה וכל עדתך היו לפני יהוה  אתה והם ואהרן מחר</span> <span class="verse"><a name="17">17</a>יז  וקחו איש מחתתו ונתתם עליהם קטרת והקרבתם לפני יהוה איש מחתתו חמשים ומאתים מחתת ואתה ואהרן איש מחתתו</span> <span class="verse"><a name="18">18</a>יח  ויקחו איש מחתתו ויתנו עליהם אש וישימו עליהם קטרת ויעמדו פתח אהל מועד--ומשה ואהרן</span> <span class="verse"><a name="19">19</a>יט  ויקהל עליהם קרח את כל העדה אל פתח אהל מועד וירא כבוד יהוה אל כל העדה  {ס}</span> <span class="verse"><a name="20">20</a>כ  וידבר יהוה אל משה ואל אהרן לאמר</span> <span class="verse"><a name="21">21</a>כא  הבדלו מתוך העדה הזאת ואכלה אתם כרגע</span> <span class="verse"><a name="22">22</a>כב  ויפלו על פניהם ויאמרו אל אלהי הרוחת לכל בשר  האיש אחד יחטא ועל כל העדה תקצף  {ס}</span> <span class="verse"><a name="23">23</a>כג  וידבר יהוה אל משה לאמר</span> <span class="verse"><a name="24">24</a>כד  דבר אל העדה לאמר  העלו מסביב למשכן קרח דתן ואבירם</span> <span class="verse"><a name="25">25</a>כה  ויקם משה וילך אל דתן ואבירם וילכו אחריו זקני ישראל</span> <span class="verse"><a name="26">26</a>כו  וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם  פן תספו בכל חטאתם</span> <span class="verse"><a name="27">27</a>כז  ויעלו מעל משכן קרח דתן ואבירם--מסביב ודתן ואבירם יצאו נצבים פתח אהליהם ונשיהם ובניהם וטפם</span> <span class="verse"><a name="28">28</a>כח  ויאמר משה בזאת תדעון כי יהוה שלחני לעשות את כל המעשים האלה  כי לא מלבי</span> <span class="verse"><a name="29">29</a>כט  אם כמות כל האדם ימתון אלה ופקדת כל האדם יפקד עליהם--לא יהוה שלחני</span> <span class="verse"><a name="30">30</a>ל  ואם בריאה יברא יהוה ופצתה האדמה את פיה ובלעה אתם ואת כל אשר להם וירדו חיים שאלה--וידעתם כי נאצו האנשים האלה את יהוה</span> <span class="verse"><a name="31">31</a>לא  ויהי ככלתו לדבר את כל הדברים האלה ותבקע האדמה אשר תחתיהם</span> <span class="verse"><a name="32">32</a>לב  ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש</span> <span class="verse"><a name="33">33</a>לג  וירדו הם וכל אשר להם חיים--שאלה ותכס עליהם הארץ ויאבדו מתוך הקהל</span> <span class="verse"><a name="34">34</a>לד  וכל ישראל אשר סביבתיהם--נסו לקלם  כי אמרו פן תבלענו הארץ</span> <span class="verse"><a name="35">35</a>לה  ואש יצאה מאת יהוה ותאכל את החמשים ומאתים איש מקריבי הקטרת  {ס}</span> </p></div</div></div></body></html>