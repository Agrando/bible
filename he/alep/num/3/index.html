<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 3</strong></div><p><span class="verse"><a name="1">1</a>א  ואלה תולדת אהרן ומשה  ביום דבר יהוה את משה--בהר סיני</span> <span class="verse"><a name="2">2</a>ב  ואלה שמות בני אהרן הבכר נדב ואביהוא אלעזר ואיתמר</span> <span class="verse"><a name="3">3</a>ג  אלה שמות בני אהרן הכהנים המשחים--אשר מלא ידם לכהן</span> <span class="verse"><a name="4">4</a>ד  וימת נדב ואביהוא לפני יהוה בהקרבם אש זרה לפני יהוה במדבר סיני ובנים לא היו להם ויכהן אלעזר ואיתמר על פני אהרן אביהם  {פ}</span> <span class="verse"><a name="5">5</a>ה  וידבר יהוה אל משה לאמר</span> <span class="verse"><a name="6">6</a>ו  הקרב את מטה לוי והעמדת אתו לפני אהרן הכהן ושרתו אתו</span> <span class="verse"><a name="7">7</a>ז  ושמרו את משמרתו ואת משמרת כל העדה לפני אהל מועד--לעבד את עבדת המשכן</span> <span class="verse"><a name="8">8</a>ח  ושמרו את כל כלי אהל מועד ואת משמרת בני ישראל--לעבד את עבדת המשכן</span> <span class="verse"><a name="9">9</a>ט  ונתתה את הלוים לאהרן ולבניו  נתונם נתונם המה לו מאת בני ישראל</span> <span class="verse"><a name="10">10</a>י  ואת אהרן ואת בניו תפקד ושמרו את כהנתם והזר הקרב יומת  {פ}</span> <span class="verse"><a name="11">11</a>יא  וידבר יהוה אל משה לאמר</span> <span class="verse"><a name="12">12</a>יב  ואני הנה לקחתי את הלוים מתוך בני ישראל תחת כל בכור פטר רחם מבני ישראל והיו לי הלוים</span> <span class="verse"><a name="13">13</a>יג  כי לי כל בכור--ביום הכתי כל בכור בארץ מצרים הקדשתי לי כל בכור בישראל מאדם עד בהמה  לי יהיו אני יהוה  {פ}</span> <span class="verse"><a name="14">14</a>יד  וידבר יהוה אל משה במדבר סיני לאמר</span> <span class="verse"><a name="15">15</a>טו  פקד את בני לוי לבית אבתם למשפחתם  כל זכר מבן חדש ומעלה תפקדם</span> <span class="verse"><a name="16">16</a>טז  ויפקד אתם משה על פי יהוה כאשר צוה</span> <span class="verse"><a name="17">17</a>יז  ויהיו אלה בני לוי בשמתם--גרשון וקהת ומררי</span> <span class="verse"><a name="18">18</a>יח  ואלה שמות בני גרשון למשפחתם--לבני ושמעי</span> <span class="verse"><a name="19">19</a>יט  ובני קהת למשפחתם--עמרם ויצהר חברון ועזיאל</span> <span class="verse"><a name="20">20</a>כ  ובני מררי למשפחתם--מחלי ומושי אלה הם משפחת הלוי לבית אבתם</span> <span class="verse"><a name="21">21</a>כא  לגרשון--משפחת הלבני ומשפחת השמעי אלה הם משפחת הגרשני</span> <span class="verse"><a name="22">22</a>כב  פקדיהם במספר כל זכר מבן חדש ומעלה פקדיהם שבעת אלפים וחמש מאות</span> <span class="verse"><a name="23">23</a>כג  משפחת הגרשני אחרי המשכן יחנו ימה</span> <span class="verse"><a name="24">24</a>כד  ונשיא בית אב לגרשני אליסף בן לאל</span> <span class="verse"><a name="25">25</a>כה  ומשמרת בני גרשון באהל מועד המשכן והאהל מכסהו--ומסך פתח אהל מועד</span> <span class="verse"><a name="26">26</a>כו  וקלעי החצר ואת מסך פתח החצר אשר על המשכן ועל המזבח סביב ואת מיתריו לכל עבדתו  {ס}</span> <span class="verse"><a name="27">27</a>כז  ולקהת משפחת העמרמי ומשפחת היצהרי ומשפחת החברני ומשפחת העזיאלי אלה הם משפחת הקהתי</span> <span class="verse"><a name="28">28</a>כח  במספר כל זכר מבן חדש ומעלה--שמנת אלפים ושש מאות שמרי משמרת הקדש</span> <span class="verse"><a name="29">29</a>כט  משפחת בני קהת יחנו על ירך המשכן תימנה</span> <span class="verse"><a name="30">30</a>ל  ונשיא בית אב למשפחת הקהתי אליצפן בן עזיאל</span> <span class="verse"><a name="31">31</a>לא  ומשמרתם הארן והשלחן והמנרה והמזבחת וכלי הקדש אשר ישרתו בהם והמסך--וכל עבדתו</span> <span class="verse"><a name="32">32</a>לב  ונשיא נשיאי הלוי אלעזר בן אהרן הכהן פקדת שמרי משמרת הקדש</span> <span class="verse"><a name="33">33</a>לג  למררי--משפחת המחלי ומשפחת המושי אלה הם משפחת מררי</span> <span class="verse"><a name="34">34</a>לד  ופקדיהם במספר כל זכר מבן חדש ומעלה--ששת אלפים ומאתים</span> <span class="verse"><a name="35">35</a>לה  ונשיא בית אב למשפחת מררי צוריאל בן אביחיל על ירך המשכן יחנו צפנה</span> <span class="verse"><a name="36">36</a>לו  ופקדת משמרת בני מררי--קרשי המשכן ובריחיו ועמדיו ואדניו וכל כליו--וכל עבדתו</span> <span class="verse"><a name="37">37</a>לז  ועמדי החצר סביב ואדניהם ויתדתם ומיתריהם</span> <span class="verse"><a name="38">38</a>לח  והחנים לפני המשכן קדמה לפני אהל מועד מזרחה משה ואהרן ובניו שמרים משמרת המקדש למשמרת בני ישראל והזר הקרב יומת</span> <span class="verse"><a name="39">39</a>לט  כל פקודי הלוים אשר פקד משה ואהרן על פי יהוה--למשפחתם  כל זכר מבן חדש ומעלה שנים ועשרים אלף  {ס}</span> <span class="verse"><a name="40">40</a>מ  ויאמר יהוה אל משה פקד כל בכר זכר לבני ישראל מבן חדש ומעלה ושא את מספר שמתם</span> <span class="verse"><a name="41">41</a>מא  ולקחת את הלוים לי אני יהוה תחת כל בכר בבני ישראל ואת בהמת הלוים תחת כל בכור בבהמת בני ישראל</span> <span class="verse"><a name="42">42</a>מב  ויפקד משה כאשר צוה יהוה אתו את כל בכור בבני ישראל</span> <span class="verse"><a name="43">43</a>מג  ויהי כל בכור זכר במספר שמת מבן חדש ומעלה--לפקדיהם  שנים ועשרים אלף שלשה ושבעים ומאתים  {פ}</span> <span class="verse"><a name="44">44</a>מד  וידבר יהוה אל משה לאמר</span> <span class="verse"><a name="45">45</a>מה  קח את הלוים תחת כל בכור בבני ישראל ואת בהמת הלוים תחת בהמתם והיו לי הלוים אני יהוה</span> <span class="verse"><a name="46">46</a>מו  ואת פדויי השלשה והשבעים והמאתים--העדפים על הלוים מבכור בני ישראל</span> <span class="verse"><a name="47">47</a>מז  ולקחת חמשת חמשת שקלים--לגלגלת  בשקל הקדש תקח עשרים גרה השקל</span> <span class="verse"><a name="48">48</a>מח  ונתתה הכסף לאהרן ולבניו--פדויי העדפים בהם</span> <span class="verse"><a name="49">49</a>מט  ויקח משה את כסף הפדיום--מאת העדפים על פדויי הלוים</span> <span class="verse"><a name="50">50</a>נ  מאת בכור בני ישראל--לקח את הכסף  חמשה וששים ושלש מאות ואלף--בשקל הקדש</span> <span class="verse"><a name="51">51</a>נא  ויתן משה את כסף הפדים לאהרן ולבניו--על פי יהוה  כאשר צוה יהוה את משה  {פ}</span> </p></div</div></div></body></html>