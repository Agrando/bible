<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 34</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  צו את בני ישראל ואמרת אלהם כי אתם באים אל הארץ כנען  זאת הארץ אשר תפל לכם בנחלה ארץ כנען לגבלתיה</span> <span class="verse"><a name="3">3</a>ג  והיה לכם פאת נגב ממדבר צן על ידי אדום והיה לכם גבול נגב מקצה ים המלח קדמה</span> <span class="verse"><a name="4">4</a>ד  ונסב לכם הגבול מנגב למעלה עקרבים ועבר צנה והיה (והיו) תוצאתיו מנגב לקדש ברנע ויצא חצר אדר ועבר עצמנה</span> <span class="verse"><a name="5">5</a>ה  ונסב הגבול מעצמון נחלה מצרים והיו תוצאתיו הימה</span> <span class="verse"><a name="6">6</a>ו  וגבול ים והיה לכם הים הגדול וגבול זה יהיה לכם גבול ים</span> <span class="verse"><a name="7">7</a>ז  וזה יהיה לכם גבול צפון  מן הים הגדל תתאו לכם הר ההר</span> <span class="verse"><a name="8">8</a>ח  מהר ההר תתאו לבא חמת והיו תוצאת הגבל צדדה</span> <span class="verse"><a name="9">9</a>ט  ויצא הגבל זפרנה והיו תוצאתיו חצר עינן זה יהיה לכם גבול צפון</span> <span class="verse"><a name="10">10</a>י  והתאויתם לכם לגבול קדמה מחצר עינן שפמה</span> <span class="verse"><a name="11">11</a>יא  וירד הגבל משפם הרבלה מקדם לעין וירד הגבל ומחה על כתף ים כנרת קדמה</span> <span class="verse"><a name="12">12</a>יב  וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב</span> <span class="verse"><a name="13">13</a>יג  ויצו משה את בני ישראל לאמר  זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה</span> <span class="verse"><a name="14">14</a>יד  כי לקחו מטה בני הראובני לבית אבתם ומטה בני הגדי לבית אבתם וחצי מטה מנשה לקחו נחלתם</span> <span class="verse"><a name="15">15</a>טו  שני המטות וחצי המטה  לקחו נחלתם מעבר לירדן ירחו--קדמה מזרחה  {פ}</span> <span class="verse"><a name="16">16</a>טז  וידבר יהוה אל משה לאמר</span> <span class="verse"><a name="17">17</a>יז  אלה שמות האנשים אשר ינחלו לכם את הארץ  אלעזר הכהן ויהושע בן נון</span> <span class="verse"><a name="18">18</a>יח  ונשיא אחד נשיא אחד ממטה--תקחו לנחל את הארץ</span> <span class="verse"><a name="19">19</a>יט  ואלה שמות האנשים  למטה יהודה כלב בן יפנה</span> <span class="verse"><a name="20">20</a>כ  ולמטה בני שמעון שמואל בן עמיהוד</span> <span class="verse"><a name="21">21</a>כא  למטה בנימן אלידד בן כסלון</span> <span class="verse"><a name="22">22</a>כב  ולמטה בני דן נשיא--בקי בן יגלי</span> <span class="verse"><a name="23">23</a>כג  לבני יוסף למטה בני מנשה נשיא--חניאל בן אפד</span> <span class="verse"><a name="24">24</a>כד  ולמטה בני אפרים נשיא--קמואל בן שפטן</span> <span class="verse"><a name="25">25</a>כה  ולמטה בני זבולן נשיא--אליצפן בן פרנך</span> <span class="verse"><a name="26">26</a>כו  ולמטה בני יששכר נשיא--פלטיאל בן עזן</span> <span class="verse"><a name="27">27</a>כז  ולמטה בני אשר נשיא--אחיהוד בן שלמי</span> <span class="verse"><a name="28">28</a>כח  ולמטה בני נפתלי נשיא--פדהאל בן עמיהוד</span> <span class="verse"><a name="29">29</a>כט  אלה אשר צוה יהוה לנחל את בני ישראל בארץ כנען  {פ}</span> </p></div</div></div></body></html>