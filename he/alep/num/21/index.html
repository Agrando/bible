<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 21</strong></div><p><span class="verse"><a name="1">1</a>א  וישמע הכנעני מלך ערד ישב הנגב כי בא ישראל דרך האתרים וילחם בישראל וישב ממנו שבי</span> <span class="verse"><a name="2">2</a>ב  וידר ישראל נדר ליהוה ויאמר  אם נתן תתן את העם הזה בידי--והחרמתי את עריהם</span> <span class="verse"><a name="3">3</a>ג  וישמע יהוה בקול ישראל ויתן את הכנעני ויחרם אתהם ואת עריהם ויקרא שם המקום חרמה  {פ}</span> <span class="verse"><a name="4">4</a>ד  ויסעו מהר ההר דרך ים סוף לסבב את ארץ אדום ותקצר נפש העם בדרך</span> <span class="verse"><a name="5">5</a>ה  וידבר העם באלהים ובמשה למה העליתנו ממצרים למות במדבר  כי אין לחם ואין מים ונפשנו קצה בלחם הקלקל</span> <span class="verse"><a name="6">6</a>ו  וישלח יהוה בעם את הנחשים השרפים וינשכו את העם וימת עם רב מישראל</span> <span class="verse"><a name="7">7</a>ז  ויבא העם אל משה ויאמרו חטאנו כי דברנו ביהוה ובך--התפלל אל יהוה ויסר מעלינו את הנחש ויתפלל משה בעד העם</span> <span class="verse"><a name="8">8</a>ח  ויאמר יהוה אל משה עשה לך שרף ושים אתו על נס והיה כל הנשוך וראה אתו וחי</span> <span class="verse"><a name="9">9</a>ט  ויעש משה נחש נחשת וישמהו על הנס והיה אם נשך הנחש את איש--והביט אל נחש הנחשת וחי</span> <span class="verse"><a name="10">10</a>י  ויסעו בני ישראל ויחנו באבת</span> <span class="verse"><a name="11">11</a>יא  ויסעו מאבת ויחנו בעיי העברים במדבר אשר על פני מואב ממזרח השמש</span> <span class="verse"><a name="12">12</a>יב  משם נסעו ויחנו בנחל זרד</span> <span class="verse"><a name="13">13</a>יג  משם נסעו ויחנו מעבר ארנון אשר במדבר היצא מגבל האמרי  כי ארנון גבול מואב בין מואב ובין האמרי</span> <span class="verse"><a name="14">14</a>יד  על כן יאמר בספר מלחמת יהוה  את והב בסופה ואת הנחלים ארנון</span> <span class="verse"><a name="15">15</a>טו  ואשד הנחלים אשר נטה לשבת ער ונשען לגבול מואב</span> <span class="verse"><a name="16">16</a>טז  ומשם בארה  הוא הבאר אשר אמר יהוה למשה אסף את העם ואתנה להם מים  {ס}</span> <span class="verse"><a name="17">17</a>יז  אז ישיר ישראל את השירה הזאת  עלי באר ענו לה</span> <span class="verse"><a name="18">18</a>יח  באר חפרוה שרים כרוה נדיבי העם במחקק במשענתם וממדבר מתנה</span> <span class="verse"><a name="19">19</a>יט  וממתנה נחליאל ומנחליאל במות</span> <span class="verse"><a name="20">20</a>כ  ומבמות הגיא אשר בשדה מואב--ראש הפסגה ונשקפה על פני הישימן  {פ}</span> <span class="verse"><a name="21">21</a>כא  וישלח ישראל מלאכים אל סיחן מלך האמרי לאמר</span> <span class="verse"><a name="22">22</a>כב  אעברה בארצך לא נטה בשדה ובכרם--לא נשתה מי באר  בדרך המלך נלך עד אשר נעבר גבלך</span> <span class="verse"><a name="23">23</a>כג  ולא נתן סיחן את ישראל עבר בגבלו ויאסף סיחן את כל עמו ויצא לקראת ישראל המדברה ויבא יהצה וילחם בישראל</span> <span class="verse"><a name="24">24</a>כד  ויכהו ישראל לפי חרב ויירש את ארצו מארנן עד יבק עד בני עמון--כי עז גבול בני עמון</span> <span class="verse"><a name="25">25</a>כה  ויקח ישראל את כל הערים האלה וישב ישראל בכל ערי האמרי בחשבון ובכל בנתיה</span> <span class="verse"><a name="26">26</a>כו  כי חשבון--עיר סיחן מלך האמרי הוא והוא נלחם במלך מואב הראשון ויקח את כל ארצו מידו עד ארנן</span> <span class="verse"><a name="27">27</a>כז  על כן יאמרו המשלים באו חשבון תבנה ותכונן עיר סיחון</span> <span class="verse"><a name="28">28</a>כח  כי אש יצאה מחשבון להבה מקרית סיחן  אכלה ער מואב בעלי במות ארנן</span> <span class="verse"><a name="29">29</a>כט  אוי לך מואב אבדת עם כמוש נתן בניו פליטם ובנתיו בשבית למלך אמרי סיחון</span> <span class="verse"><a name="30">30</a>ל  ונירם אבד חשבון עד דיבן ונשים עד נפח אשר עד מידבא</span> <span class="verse"><a name="31">31</a>לא  וישב ישראל בארץ האמרי</span> <span class="verse"><a name="32">32</a>לב  וישלח משה לרגל את יעזר וילכדו בנתיה ויירש (ויורש) את האמרי אשר שם</span> <span class="verse"><a name="33">33</a>לג  ויפנו ויעלו דרך הבשן ויצא עוג מלך הבשן לקראתם הוא וכל עמו למלחמה--אדרעי</span> <span class="verse"><a name="34">34</a>לד  ויאמר יהוה אל משה אל תירא אתו--כי בידך נתתי אתו ואת כל עמו ואת ארצו ועשית לו--כאשר עשית לסיחן מלך האמרי אשר יושב בחשבון</span> <span class="verse"><a name="35">35</a>לה  ויכו אתו ואת בניו ואת כל עמו עד בלתי השאיר לו שריד ויירשו את ארצו</span> </p></div</div></div></body></html>