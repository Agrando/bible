<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 28</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  צו את בני ישראל ואמרת אלהם  את קרבני לחמי לאשי ריח ניחחי תשמרו להקריב לי במועדו</span> <span class="verse"><a name="3">3</a>ג  ואמרת להם--זה האשה אשר תקריבו ליהוה  כבשים בני שנה תמימם שנים ליום עלה תמיד</span> <span class="verse"><a name="4">4</a>ד  את הכבש אחד תעשה בבקר ואת הכבש השני תעשה בין הערבים</span> <span class="verse"><a name="5">5</a>ה  ועשירית האיפה סלת למנחה בלולה בשמן כתית רביעת ההין</span> <span class="verse"><a name="6">6</a>ו  עלת תמיד--העשיה בהר סיני לריח ניחח אשה ליהוה</span> <span class="verse"><a name="7">7</a>ז  ונסכו רביעת ההין לכבש האחד בקדש הסך נסך שכר--ליהוה</span> <span class="verse"><a name="8">8</a>ח  ואת הכבש השני תעשה בין הערבים  כמנחת הבקר וכנסכו תעשה אשה ריח ניחח ליהוה  {פ}</span> <span class="verse"><a name="9">9</a>ט  וביום השבת--שני כבשים בני שנה תמימם ושני עשרנים סלת מנחה בלולה בשמן--ונסכו</span> <span class="verse"><a name="10">10</a>י  עלת שבת בשבתו על עלת התמיד ונסכה  {פ}</span> <span class="verse"><a name="11">11</a>יא  ובראשי חדשיכם--תקריבו עלה ליהוה  פרים בני בקר שנים ואיל אחד כבשים בני שנה שבעה תמימם</span> <span class="verse"><a name="12">12</a>יב  ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד</span> <span class="verse"><a name="13">13</a>יג  ועשרן עשרון סלת מנחה בלולה בשמן לכבש האחד עלה ריח ניחח אשה ליהוה</span> <span class="verse"><a name="14">14</a>יד  ונסכיהם חצי ההין יהיה לפר ושלישת ההין לאיל ורביעת ההין לכבש--יין  זאת עלת חדש בחדשו לחדשי השנה</span> <span class="verse"><a name="15">15</a>טו  ושעיר עזים אחד לחטאת ליהוה על עלת התמיד יעשה ונסכו  {ס}</span> <span class="verse"><a name="16">16</a>טז  ובחדש הראשון בארבעה עשר יום--לחדש  פסח ליהוה</span> <span class="verse"><a name="17">17</a>יז  ובחמשה עשר יום לחדש הזה חג  שבעת ימים מצות יאכל</span> <span class="verse"><a name="18">18</a>יח  ביום הראשון מקרא קדש  כל מלאכת עבדה לא תעשו</span> <span class="verse"><a name="19">19</a>יט  והקרבתם אשה עלה ליהוה פרים בני בקר שנים ואיל אחד ושבעה כבשים בני שנה תמימם יהיו לכם</span> <span class="verse"><a name="20">20</a>כ  ומנחתם--סלת בלולה בשמן  שלשה עשרנים לפר ושני עשרנים לאיל--תעשו</span> <span class="verse"><a name="21">21</a>כא  עשרון עשרון תעשה לכבש האחד--לשבעת הכבשים</span> <span class="verse"><a name="22">22</a>כב  ושעיר חטאת אחד לכפר עליכם</span> <span class="verse"><a name="23">23</a>כג  מלבד עלת הבקר אשר לעלת התמיד--תעשו את אלה</span> <span class="verse"><a name="24">24</a>כד  כאלה תעשו ליום שבעת ימים--לחם אשה ריח ניחח ליהוה על עולת התמיד יעשה ונסכו</span> <span class="verse"><a name="25">25</a>כה  וביום השביעי--מקרא קדש יהיה לכם  כל מלאכת עבדה לא תעשו  {ס}</span> <span class="verse"><a name="26">26</a>כו  וביום הבכורים בהקריבכם מנחה חדשה ליהוה--בשבעתיכם  מקרא קדש יהיה לכם כל מלאכת עבדה לא תעשו</span> <span class="verse"><a name="27">27</a>כז  והקרבתם עולה לריח ניחח ליהוה--פרים בני בקר שנים איל אחד שבעה כבשים בני שנה</span> <span class="verse"><a name="28">28</a>כח  ומנחתם--סלת בלולה בשמן  שלשה עשרנים לפר האחד שני עשרנים לאיל האחד</span> <span class="verse"><a name="29">29</a>כט  עשרון עשרון לכבש האחד--לשבעת הכבשים</span> <span class="verse"><a name="30">30</a>ל  שעיר עזים אחד לכפר עליכם</span> <span class="verse"><a name="31">31</a>לא  מלבד עלת התמיד ומנחתו--תעשו תמימם יהיו לכם ונסכיהם  {פ}</span> </p></div</div></div></body></html>