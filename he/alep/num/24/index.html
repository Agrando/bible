<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 24</strong></div><p><span class="verse"><a name="1">1</a>א  וירא בלעם כי טוב בעיני יהוה לברך את ישראל ולא הלך כפעם בפעם לקראת נחשים וישת אל המדבר פניו</span> <span class="verse"><a name="2">2</a>ב  וישא בלעם את עיניו וירא את ישראל שכן לשבטיו ותהי עליו רוח אלהים</span> <span class="verse"><a name="3">3</a>ג  וישא משלו ויאמר  נאם בלעם בנו בער ונאם הגבר שתם העין</span> <span class="verse"><a name="4">4</a>ד  נאם--שמע אמרי אל  אשר מחזה שדי יחזה נפל וגלוי עינים</span> <span class="verse"><a name="5">5</a>ה  מה טבו אהליך יעקב משכנתיך ישראל</span> <span class="verse"><a name="6">6</a>ו  כנחלים נטיו כגנת עלי נהר כאהלים נטע יהוה כארזים עלי מים</span> <span class="verse"><a name="7">7</a>ז  יזל מים מדליו וזרעו במים רבים וירם מאגג מלכו ותנשא מלכתו</span> <span class="verse"><a name="8">8</a>ח  אל מוציאו ממצרים כתועפת ראם לו יאכל גוים צריו ועצמתיהם יגרם--וחציו ימחץ</span> <span class="verse"><a name="9">9</a>ט  כרע שכב כארי וכלביא מי יקימנו מברכיך ברוך וארריך ארור</span> <span class="verse"><a name="10">10</a>י  ויחר אף בלק אל בלעם ויספק את כפיו ויאמר בלק אל בלעם לקב איבי קראתיך והנה ברכת ברך זה שלש פעמים</span> <span class="verse"><a name="11">11</a>יא  ועתה ברח לך אל מקומך אמרתי כבד אכבדך והנה מנעך יהוה מכבוד</span> <span class="verse"><a name="12">12</a>יב  ויאמר בלעם אל בלק  הלא גם אל מלאכיך אשר שלחת אלי--דברתי לאמר</span> <span class="verse"><a name="13">13</a>יג  אם יתן לי בלק מלא ביתו כסף וזהב--לא אוכל לעבר את פי יהוה לעשות טובה או רעה מלבי  אשר ידבר יהוה אתו אדבר</span> <span class="verse"><a name="14">14</a>יד  ועתה הנני הולך לעמי לכה איעצך אשר יעשה העם הזה לעמך באחרית הימים</span> <span class="verse"><a name="15">15</a>טו  וישא משלו ויאמר  נאם בלעם בנו בער ונאם הגבר שתם העין</span> <span class="verse"><a name="16">16</a>טז  נאם שמע אמרי אל וידע דעת עליון מחזה שדי יחזה נפל וגלוי עינים</span> <span class="verse"><a name="17">17</a>יז  אראנו ולא עתה אשורנו ולא קרוב דרך כוכב מיעקב וקם שבט מישראל ומחץ פאתי מואב וקרקר כל בני שת</span> <span class="verse"><a name="18">18</a>יח  והיה אדום ירשה והיה ירשה שעיר--איביו וישראל עשה חיל</span> <span class="verse"><a name="19">19</a>יט  וירד מיעקב והאביד שריד מעיר</span> <span class="verse"><a name="20">20</a>כ  וירא את עמלק וישא משלו ויאמר  ראשית גוים עמלק ואחריתו עדי אבד</span> <span class="verse"><a name="21">21</a>כא  וירא את הקיני וישא משלו ויאמר  איתן מושבך ושים בסלע קנך</span> <span class="verse"><a name="22">22</a>כב  כי אם יהיה לבער קין--עד מה אשור תשבך</span> <span class="verse"><a name="23">23</a>כג  וישא משלו ויאמר  אוי מי יחיה משמו אל</span> <span class="verse"><a name="24">24</a>כד  וצים מיד כתים וענו אשור וענו עבר וגם הוא עדי אבד</span> <span class="verse"><a name="25">25</a>כה  ויקם בלעם וילך וישב למקמו וגם בלק הלך לדרכו  {פ}</span> </p></div</div></div></body></html>