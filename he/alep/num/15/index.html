<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 15</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  דבר אל בני ישראל ואמרת אלהם  כי תבאו אל ארץ מושבתיכם אשר אני נתן לכם</span> <span class="verse"><a name="3">3</a>ג  ועשיתם אשה ליהוה עלה או זבח לפלא נדר או בנדבה או במעדיכם--לעשות ריח ניחח ליהוה מן הבקר או מן הצאן</span> <span class="verse"><a name="4">4</a>ד  והקריב המקריב קרבנו ליהוה--מנחה סלת עשרון בלול ברבעית ההין שמן</span> <span class="verse"><a name="5">5</a>ה  ויין לנסך רביעית ההין תעשה על העלה או לזבח--לכבש האחד</span> <span class="verse"><a name="6">6</a>ו  או לאיל תעשה מנחה סלת שני עשרנים בלולה בשמן שלשית ההין</span> <span class="verse"><a name="7">7</a>ז  ויין לנסך שלשית ההין--תקריב ריח ניחח ליהוה</span> <span class="verse"><a name="8">8</a>ח  וכי תעשה בן בקר עלה או זבח לפלא נדר או שלמים ליהוה</span> <span class="verse"><a name="9">9</a>ט  והקריב על בן הבקר מנחה סלת שלשה עשרנים בלול בשמן חצי ההין</span> <span class="verse"><a name="10">10</a>י  ויין תקריב לנסך חצי ההין--אשה ריח ניחח ליהוה</span> <span class="verse"><a name="11">11</a>יא  ככה יעשה לשור האחד או לאיל האחד או לשה בכבשים או בעזים</span> <span class="verse"><a name="12">12</a>יב  כמספר אשר תעשו--ככה תעשו לאחד כמספרם</span> <span class="verse"><a name="13">13</a>יג  כל האזרח יעשה ככה את אלה להקריב אשה ריח ניחח ליהוה</span> <span class="verse"><a name="14">14</a>יד  וכי יגור אתכם גר או אשר בתוככם לדרתיכם ועשה אשה ריח ניחח ליהוה--כאשר תעשו כן יעשה</span> <span class="verse"><a name="15">15</a>טו  הקהל חקה אחת לכם ולגר הגר  חקת עולם לדרתיכם ככם כגר יהיה לפני יהוה</span> <span class="verse"><a name="16">16</a>טז  תורה אחת ומשפט אחד יהיה לכם ולגר הגר אתכם  {פ}</span> <span class="verse"><a name="17">17</a>יז  וידבר יהוה אל משה לאמר</span> <span class="verse"><a name="18">18</a>יח  דבר אל בני ישראל ואמרת אלהם  בבאכם אל הארץ אשר אני מביא אתכם שמה</span> <span class="verse"><a name="19">19</a>יט  והיה באכלכם מלחם הארץ--תרימו תרומה ליהוה</span> <span class="verse"><a name="20">20</a>כ  ראשית ערסתכם--חלה תרימו תרומה  כתרומת גרן כן תרימו אתה</span> <span class="verse"><a name="21">21</a>כא  מראשית ערסתיכם תתנו ליהוה תרומה--לדרתיכם  {ס}</span> <span class="verse"><a name="22">22</a>כב  וכי תשגו--ולא תעשו את כל המצות האלה  אשר דבר יהוה אל משה</span> <span class="verse"><a name="23">23</a>כג  את כל אשר צוה יהוה אליכם ביד משה  מן היום אשר צוה יהוה והלאה--לדרתיכם</span> <span class="verse"><a name="24">24</a>כד  והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח ליהוה ומנחתו ונסכו כמשפט ושעיר עזים אחד לחטת</span> <span class="verse"><a name="25">25</a>כה  וכפר הכהן על כל עדת בני ישראל--ונסלח להם  כי שגגה הוא--והם הביאו את קרבנם אשה ליהוה וחטאתם לפני יהוה על שגגתם</span> <span class="verse"><a name="26">26</a>כו  ונסלח לכל עדת בני ישראל ולגר הגר בתוכם  כי לכל העם בשגגה  {ס}</span> <span class="verse"><a name="27">27</a>כז  ואם נפש אחת תחטא בשגגה--והקריבה עז בת שנתה לחטאת</span> <span class="verse"><a name="28">28</a>כח  וכפר הכהן על הנפש השגגת בחטאה בשגגה--לפני יהוה  לכפר עליו ונסלח לו</span> <span class="verse"><a name="29">29</a>כט  האזרח בבני ישראל ולגר הגר בתוכם--תורה אחת יהיה לכם לעשה בשגגה</span> <span class="verse"><a name="30">30</a>ל  והנפש אשר תעשה ביד רמה מן האזרח ומן הגר--את יהוה הוא מגדף ונכרתה הנפש ההוא מקרב עמה</span> <span class="verse"><a name="31">31</a>לא  כי דבר יהוה בזה ואת מצותו הפר הכרת תכרת הנפש ההוא עונה בה  {פ}</span> <span class="verse"><a name="32">32</a>לב  ויהיו בני ישראל במדבר וימצאו איש מקשש עצים--ביום השבת</span> <span class="verse"><a name="33">33</a>לג  ויקריבו אתו המצאים אתו מקשש עצים--אל משה ואל אהרן ואל כל העדה</span> <span class="verse"><a name="34">34</a>לד  ויניחו אתו במשמר  כי לא פרש מה יעשה לו  {ס}</span> <span class="verse"><a name="35">35</a>לה  ויאמר יהוה אל משה מות יומת האיש רגום אתו באבנים כל העדה מחוץ למחנה</span> <span class="verse"><a name="36">36</a>לו  ויציאו אתו כל העדה אל מחוץ למחנה וירגמו אתו באבנים וימת  כאשר צוה יהוה את משה  {פ}</span> <span class="verse"><a name="37">37</a>לז  ויאמר יהוה אל משה לאמר</span> <span class="verse"><a name="38">38</a>לח  דבר אל בני ישראל ואמרת אלהם ועשו להם ציצת על כנפי בגדיהם לדרתם ונתנו על ציצת הכנף פתיל תכלת</span> <span class="verse"><a name="39">39</a>לט  והיה לכם לציצת וראיתם אתו וזכרתם את כל מצות יהוה ועשיתם אתם ולא תתורו אחרי לבבכם ואחרי עיניכם אשר אתם זנים אחריהם</span> <span class="verse"><a name="40">40</a>מ  למען תזכרו ועשיתם את כל מצותי והייתם קדשים לאלהיכם</span> <span class="verse"><a name="41">41</a>מא  אני יהוה אלהיכם אשר הוצאתי אתכם מארץ מצרים להיות לכם לאלהים  אני יהוה אלהיכם  {פ}</span> </p></div</div></div></body></html>