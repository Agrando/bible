<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 18</strong></div><p><span class="verse"><a name="1">1</a>א  ויאמר יהוה אל אהרן אתה ובניך ובית אביך אתך תשאו את עון המקדש ואתה ובניך אתך תשאו את עון כהנתכם</span> <span class="verse"><a name="2">2</a>ב  וגם את אחיך מטה לוי שבט אביך הקרב אתך וילוו עליך וישרתוך ואתה ובניך אתך לפני אהל העדת</span> <span class="verse"><a name="3">3</a>ג  ושמרו משמרתך ומשמרת כל האהל  אך אל כלי הקדש ואל המזבח לא יקרבו ולא ימתו גם הם גם אתם</span> <span class="verse"><a name="4">4</a>ד  ונלוו עליך--ושמרו את משמרת אהל מועד לכל עבדת האהל וזר לא יקרב אליכם</span> <span class="verse"><a name="5">5</a>ה  ושמרתם את משמרת הקדש ואת משמרת המזבח ולא יהיה עוד קצף על בני ישראל</span> <span class="verse"><a name="6">6</a>ו  ואני הנה לקחתי את אחיכם הלוים מתוך בני ישראל--לכם מתנה נתנים ליהוה לעבד את עבדת אהל מועד</span> <span class="verse"><a name="7">7</a>ז  ואתה ובניך אתך תשמרו את כהנתכם לכל דבר המזבח ולמבית לפרכת--ועבדתם עבדת מתנה אתן את כהנתכם והזר הקרב יומת  {פ}</span> <span class="verse"><a name="8">8</a>ח  וידבר יהוה אל אהרן ואני הנה נתתי לך את משמרת תרומתי  לכל קדשי בני ישראל לך נתתים למשחה ולבניך--לחק עולם</span> <span class="verse"><a name="9">9</a>ט  זה יהיה לך מקדש הקדשים מן האש  כל קרבנם לכל מנחתם ולכל חטאתם ולכל אשמם אשר ישיבו לי--קדש קדשים לך הוא ולבניך</span> <span class="verse"><a name="10">10</a>י  בקדש הקדשים תאכלנו כל זכר יאכל אתו קדש יהיה לך</span> <span class="verse"><a name="11">11</a>יא  וזה לך תרומת מתנם לכל תנופת בני ישראל--לך נתתים ולבניך ולבנתיך אתך לחק עולם  כל טהור בביתך יאכל אתו</span> <span class="verse"><a name="12">12</a>יב  כל חלב יצהר וכל חלב תירוש ודגן--ראשיתם אשר יתנו ליהוה לך נתתים</span> <span class="verse"><a name="13">13</a>יג  בכורי כל אשר בארצם אשר יביאו ליהוה--לך יהיה  כל טהור בביתך יאכלנו</span> <span class="verse"><a name="14">14</a>יד  כל חרם בישראל לך יהיה</span> <span class="verse"><a name="15">15</a>טו  כל פטר רחם לכל בשר אשר יקריבו ליהוה באדם ובבהמה--יהיה לך  אך פדה תפדה את בכור האדם ואת בכור הבהמה הטמאה תפדה</span> <span class="verse"><a name="16">16</a>טז  ופדויו מבן חדש תפדה בערכך כסף חמשת שקלים בשקל הקדש  עשרים גרה הוא</span> <span class="verse"><a name="17">17</a>יז  אך בכור שור או בכור כשב או בכור עז לא תפדה--קדש הם  את דמם תזרק על המזבח ואת חלבם תקטיר--אשה לריח ניחח ליהוה</span> <span class="verse"><a name="18">18</a>יח  ובשרם יהיה לך  כחזה התנופה וכשוק הימין לך יהיה</span> <span class="verse"><a name="19">19</a>יט  כל תרומת הקדשים אשר ירימו בני ישראל ליהוה--נתתי לך ולבניך ולבנתיך אתך לחק עולם  ברית מלח עולם הוא לפני יהוה לך ולזרעך אתך</span> <span class="verse"><a name="20">20</a>כ  ויאמר יהוה אל אהרן בארצם לא תנחל וחלק לא יהיה לך בתוכם  אני חלקך ונחלתך בתוך בני ישראל  {ס}</span> <span class="verse"><a name="21">21</a>כא  ולבני לוי הנה נתתי כל מעשר בישראל לנחלה חלף עבדתם אשר הם עבדים את עבדת אהל מועד</span> <span class="verse"><a name="22">22</a>כב  ולא יקרבו עוד בני ישראל אל אהל מועד לשאת חטא למות</span> <span class="verse"><a name="23">23</a>כג  ועבד הלוי הוא את עבדת אהל מועד והם ישאו עונם  חקת עולם לדרתיכם ובתוך בני ישראל לא ינחלו נחלה</span> <span class="verse"><a name="24">24</a>כד  כי את מעשר בני ישראל אשר ירימו ליהוה תרומה נתתי ללוים לנחלה על כן אמרתי להם בתוך בני ישראל לא ינחלו נחלה  {פ}</span> <span class="verse"><a name="25">25</a>כה  וידבר יהוה אל משה לאמר</span> <span class="verse"><a name="26">26</a>כו  ואל הלוים תדבר ואמרת אלהם כי תקחו מאת בני ישראל את המעשר אשר נתתי לכם מאתם בנחלתכם--והרמתם ממנו תרומת יהוה מעשר מן המעשר</span> <span class="verse"><a name="27">27</a>כז  ונחשב לכם תרומתכם--כדגן מן הגרן וכמלאה מן היקב</span> <span class="verse"><a name="28">28</a>כח  כן תרימו גם אתם תרומת יהוה מכל מעשרתיכם אשר תקחו מאת בני ישראל ונתתם ממנו את תרומת יהוה לאהרן הכהן</span> <span class="verse"><a name="29">29</a>כט  מכל מתנתיכם תרימו את כל תרומת יהוה  מכל חלבו--את מקדשו ממנו</span> <span class="verse"><a name="30">30</a>ל  ואמרת אלהם  בהרימכם את חלבו ממנו ונחשב ללוים כתבואת גרן וכתבואת יקב</span> <span class="verse"><a name="31">31</a>לא  ואכלתם אתו בכל מקום אתם וביתכם  כי שכר הוא לכם חלף עבדתכם באהל מועד</span> <span class="verse"><a name="32">32</a>לב  ולא תשאו עליו חטא בהרימכם את חלבו ממנו ואת קדשי בני ישראל לא תחללו ולא תמותו  {פ}</span> </p></div</div></div></body></html>