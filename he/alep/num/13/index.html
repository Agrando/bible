<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 13</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  שלח לך אנשים ויתרו את ארץ כנען אשר אני נתן לבני ישראל  איש אחד איש אחד למטה אבתיו תשלחו--כל נשיא בהם</span> <span class="verse"><a name="3">3</a>ג  וישלח אתם משה ממדבר פארן על פי יהוה  כלם אנשים ראשי בני ישראל המה</span> <span class="verse"><a name="4">4</a>ד  ואלה שמותם  למטה ראובן שמוע בן זכור</span> <span class="verse"><a name="5">5</a>ה  למטה שמעון שפט בן חורי</span> <span class="verse"><a name="6">6</a>ו  למטה יהודה כלב בן יפנה</span> <span class="verse"><a name="7">7</a>ז  למטה יששכר יגאל בן יוסף</span> <span class="verse"><a name="8">8</a>ח  למטה אפרים הושע בן נון</span> <span class="verse"><a name="9">9</a>ט  למטה בנימן פלטי בן רפוא</span> <span class="verse"><a name="10">10</a>י  למטה זבולן גדיאל בן סודי</span> <span class="verse"><a name="11">11</a>יא  למטה יוסף למטה מנשה--גדי בן סוסי</span> <span class="verse"><a name="12">12</a>יב  למטה דן עמיאל בן גמלי</span> <span class="verse"><a name="13">13</a>יג  למטה אשר סתור בן מיכאל</span> <span class="verse"><a name="14">14</a>יד  למטה נפתלי נחבי בן ופסי</span> <span class="verse"><a name="15">15</a>טו  למטה גד גאואל בן מכי</span> <span class="verse"><a name="16">16</a>טז  אלה שמות האנשים אשר שלח משה לתור את הארץ ויקרא משה להושע בן נון יהושע</span> <span class="verse"><a name="17">17</a>יז  וישלח אתם משה לתור את ארץ כנען ויאמר אלהם עלו זה בנגב ועליתם את ההר</span> <span class="verse"><a name="18">18</a>יח  וראיתם את הארץ מה הוא ואת העם הישב עליה--החזק הוא הרפה המעט הוא אם רב</span> <span class="verse"><a name="19">19</a>יט  ומה הארץ אשר הוא ישב בה--הטובה הוא אם רעה ומה הערים אשר הוא יושב בהנה--הבמחנים אם במבצרים</span> <span class="verse"><a name="20">20</a>כ  ומה הארץ השמנה הוא אם רזה היש בה עץ אם אין והתחזקתם ולקחתם מפרי הארץ והימים--ימי בכורי ענבים</span> <span class="verse"><a name="21">21</a>כא  ויעלו ויתרו את הארץ ממדבר צן עד רחב לבא חמת</span> <span class="verse"><a name="22">22</a>כב  ויעלו בנגב ויבא עד חברון ושם אחימן ששי ותלמי ילידי הענק וחברון שבע שנים נבנתה לפני צען מצרים</span> <span class="verse"><a name="23">23</a>כג  ויבאו עד נחל אשכל ויכרתו משם זמורה ואשכול ענבים אחד וישאהו במוט בשנים ומן הרמנים ומן התאנים</span> <span class="verse"><a name="24">24</a>כד  למקום ההוא קרא נחל אשכול על אדות האשכול אשר כרתו משם בני ישראל</span> <span class="verse"><a name="25">25</a>כה  וישבו מתור הארץ מקץ ארבעים יום</span> <span class="verse"><a name="26">26</a>כו  וילכו ויבאו אל משה ואל אהרן ואל כל עדת בני ישראל אל מדבר פארן--קדשה וישיבו אתם דבר ואת כל העדה ויראום את פרי הארץ</span> <span class="verse"><a name="27">27</a>כז  ויספרו לו ויאמרו באנו אל הארץ אשר שלחתנו וגם זבת חלב ודבש הוא--וזה פריה</span> <span class="verse"><a name="28">28</a>כח  אפס כי עז העם הישב בארץ והערים בצרות גדלת מאד וגם ילדי הענק ראינו שם</span> <span class="verse"><a name="29">29</a>כט  עמלק יושב בארץ הנגב והחתי והיבוסי והאמרי יושב בהר והכנעני יושב על הים ועל יד הירדן</span> <span class="verse"><a name="30">30</a>ל  ויהס כלב את העם אל משה ויאמר עלה נעלה וירשנו אתה--כי יכול נוכל לה</span> <span class="verse"><a name="31">31</a>לא  והאנשים אשר עלו עמו אמרו לא נוכל לעלות אל העם  כי חזק הוא ממנו</span> <span class="verse"><a name="32">32</a>לב  ויציאו דבת הארץ אשר תרו אתה אל בני ישראל לאמר  הארץ אשר עברנו בה לתור אתה ארץ אכלת יושביה הוא וכל העם אשר ראינו בתוכה אנשי מדות</span> <span class="verse"><a name="33">33</a>לג  ושם ראינו את הנפילים בני ענק--מן הנפלים ונהי בעינינו כחגבים וכן היינו בעיניהם</span> </p></div</div></div></body></html>