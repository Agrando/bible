<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 19</strong></div><p><span class="verse"><a name="1">1</a>א  וידבר יהוה אל משה ואל אהרן לאמר</span> <span class="verse"><a name="2">2</a>ב  זאת חקת התורה אשר צוה יהוה לאמר  דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על</span> <span class="verse"><a name="3">3</a>ג  ונתתם אתה אל אלעזר הכהן והוציא אתה אל מחוץ למחנה ושחט אתה לפניו</span> <span class="verse"><a name="4">4</a>ד  ולקח אלעזר הכהן מדמה--באצבעו והזה אל נכח פני אהל מועד מדמה--שבע פעמים</span> <span class="verse"><a name="5">5</a>ה  ושרף את הפרה לעיניו  את ערה ואת בשרה ואת דמה על פרשה ישרף</span> <span class="verse"><a name="6">6</a>ו  ולקח הכהן עץ ארז ואזוב--ושני תולעת והשליך אל תוך שרפת הפרה</span> <span class="verse"><a name="7">7</a>ז  וכבס בגדיו הכהן ורחץ בשרו במים ואחר יבא אל המחנה וטמא הכהן עד הערב</span> <span class="verse"><a name="8">8</a>ח  והשרף אתה--יכבס בגדיו במים ורחץ בשרו במים וטמא עד הערב</span> <span class="verse"><a name="9">9</a>ט  ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה--חטאת הוא</span> <span class="verse"><a name="10">10</a>י  וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם--לחקת עולם</span> <span class="verse"><a name="11">11</a>יא  הנגע במת לכל נפש אדם--וטמא שבעת ימים</span> <span class="verse"><a name="12">12</a>יב  הוא יתחטא בו ביום השלישי וביום השביעי--יטהר ואם לא יתחטא ביום השלישי וביום השביעי--לא יטהר</span> <span class="verse"><a name="13">13</a>יג  כל הנגע במת בנפש האדם אשר ימות ולא יתחטא את משכן יהוה טמא--ונכרתה הנפש ההוא מישראל  כי מי נדה לא זרק עליו טמא יהיה--עוד טמאתו בו</span> <span class="verse"><a name="14">14</a>יד  זאת התורה אדם כי ימות באהל  כל הבא אל האהל וכל אשר באהל יטמא שבעת ימים</span> <span class="verse"><a name="15">15</a>טו  וכל כלי פתוח אשר אין צמיד פתיל עליו--טמא הוא</span> <span class="verse"><a name="16">16</a>טז  וכל אשר יגע על פני השדה בחלל חרב או במת או בעצם אדם או בקבר--יטמא שבעת ימים</span> <span class="verse"><a name="17">17</a>יז  ולקחו לטמא מעפר שרפת החטאת ונתן עליו מים חיים אל כלי</span> <span class="verse"><a name="18">18</a>יח  ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם ועל הנגע בעצם או בחלל או במת או בקבר</span> <span class="verse"><a name="19">19</a>יט  והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב</span> <span class="verse"><a name="20">20</a>כ  ואיש אשר יטמא ולא יתחטא ונכרתה הנפש ההוא מתוך הקהל  כי את מקדש יהוה טמא מי נדה לא זרק עליו--טמא הוא</span> <span class="verse"><a name="21">21</a>כא  והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב</span> <span class="verse"><a name="22">22</a>כב  וכל אשר יגע בו הטמא יטמא והנפש הנגעת תטמא עד הערב  {פ}</span> </p></div</div></div></body></html>