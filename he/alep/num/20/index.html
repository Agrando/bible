<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 20</strong></div><p><span class="verse"><a name="1">1</a>א  ויבאו בני ישראל כל העדה מדבר צן בחדש הראשון וישב העם בקדש ותמת שם מרים ותקבר שם</span> <span class="verse"><a name="2">2</a>ב  ולא היה מים לעדה ויקהלו על משה ועל אהרן</span> <span class="verse"><a name="3">3</a>ג  וירב העם עם משה ויאמרו לאמר ולו גוענו בגוע אחינו לפני יהוה</span> <span class="verse"><a name="4">4</a>ד  ולמה הבאתם את קהל יהוה אל המדבר הזה למות שם אנחנו ובעירנו</span> <span class="verse"><a name="5">5</a>ה  ולמה העליתנו ממצרים להביא אתנו אל המקום הרע הזה  לא מקום זרע ותאנה וגפן ורמון ומים אין לשתות</span> <span class="verse"><a name="6">6</a>ו  ויבא משה ואהרן מפני הקהל אל פתח אהל מועד ויפלו על פניהם וירא כבוד יהוה אליהם  {פ}</span> <span class="verse"><a name="7">7</a>ז  וידבר יהוה אל משה לאמר</span> <span class="verse"><a name="8">8</a>ח  קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו והוצאת להם מים מן הסלע והשקית את העדה ואת בעירם</span> <span class="verse"><a name="9">9</a>ט  ויקח משה את המטה מלפני יהוה כאשר צוהו</span> <span class="verse"><a name="10">10</a>י  ויקהלו משה ואהרן את הקהל--אל פני הסלע ויאמר להם שמעו נא המרים--המן הסלע הזה נוציא לכם מים</span> <span class="verse"><a name="11">11</a>יא  וירם משה את ידו ויך את הסלע במטהו--פעמים ויצאו מים רבים ותשת העדה ובעירם  {ס}</span> <span class="verse"><a name="12">12</a>יב  ויאמר יהוה אל משה ואל אהרן יען לא האמנתם בי להקדישני לעיני בני ישראל--לכן לא תביאו את הקהל הזה אל הארץ אשר נתתי להם</span> <span class="verse"><a name="13">13</a>יג  המה מי מריבה אשר רבו בני ישראל את יהוה ויקדש בם  {ס}</span> <span class="verse"><a name="14">14</a>יד  וישלח משה מלאכים מקדש אל מלך אדום  כה אמר אחיך ישראל אתה ידעת את כל התלאה אשר מצאתנו</span> <span class="verse"><a name="15">15</a>טו  וירדו אבתינו מצרימה ונשב במצרים ימים רבים וירעו לנו מצרים ולאבתינו</span> <span class="verse"><a name="16">16</a>טז  ונצעק אל יהוה וישמע קלנו וישלח מלאך ויצאנו ממצרים והנה אנחנו בקדש עיר קצה גבולך</span> <span class="verse"><a name="17">17</a>יז  נעברה נא בארצך לא נעבר בשדה ובכרם ולא נשתה מי באר  דרך המלך נלך לא נטה ימין ושמאול עד אשר נעבר גבלך</span> <span class="verse"><a name="18">18</a>יח  ויאמר אליו אדום לא תעבר בי--פן בחרב אצא לקראתך</span> <span class="verse"><a name="19">19</a>יט  ויאמרו אליו בני ישראל במסלה נעלה ואם מימיך נשתה אני ומקני ונתתי מכרם רק אין דבר ברגלי אעברה</span> <span class="verse"><a name="20">20</a>כ  ויאמר לא תעבר ויצא אדום לקראתו בעם כבד וביד חזקה</span> <span class="verse"><a name="21">21</a>כא  וימאן אדום נתן את ישראל עבר בגבלו ויט ישראל מעליו  {פ}</span> <span class="verse"><a name="22">22</a>כב  ויסעו מקדש ויבאו בני ישראל כל העדה הר ההר</span> <span class="verse"><a name="23">23</a>כג  ויאמר יהוה אל משה ואל אהרן בהר ההר על גבול ארץ אדום לאמר</span> <span class="verse"><a name="24">24</a>כד  יאסף אהרן אל עמיו כי לא יבא אל הארץ אשר נתתי לבני ישראל--על אשר מריתם את פי למי מריבה</span> <span class="verse"><a name="25">25</a>כה  קח את אהרן ואת אלעזר בנו והעל אתם הר ההר</span> <span class="verse"><a name="26">26</a>כו  והפשט את אהרן את בגדיו והלבשתם את אלעזר בנו ואהרן יאסף ומת שם</span> <span class="verse"><a name="27">27</a>כז  ויעש משה כאשר צוה יהוה ויעלו אל הר ההר לעיני כל העדה</span> <span class="verse"><a name="28">28</a>כח  ויפשט משה את אהרן את בגדיו וילבש אתם את אלעזר בנו וימת אהרן שם בראש ההר וירד משה ואלעזר מן ההר</span> <span class="verse"><a name="29">29</a>כט  ויראו כל העדה כי גוע אהרן ויבכו את אהרן שלשים יום כל בית ישראל  {ס}</span> </p></div</div></div></body></html>