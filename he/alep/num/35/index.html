<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 35</strong></div><p><span class="verse"><a name="1">1</a>א  וידבר יהוה אל משה בערבת מואב על ירדן ירחו לאמר</span> <span class="verse"><a name="2">2</a>ב  צו את בני ישראל ונתנו ללוים מנחלת אחזתם ערים לשבת ומגרש לערים סביבתיהם תתנו ללוים</span> <span class="verse"><a name="3">3</a>ג  והיו הערים להם לשבת ומגרשיהם יהיו לבהמתם ולרכשם ולכל חיתם</span> <span class="verse"><a name="4">4</a>ד  ומגרשי הערים אשר תתנו ללוים--מקיר העיר וחוצה אלף אמה סביב</span> <span class="verse"><a name="5">5</a>ה  ומדתם מחוץ לעיר את פאת קדמה אלפים באמה ואת פאת נגב אלפים באמה ואת פאת ים אלפים באמה ואת פאת צפון אלפים באמה--והעיר בתוך זה יהיה להם מגרשי הערים</span> <span class="verse"><a name="6">6</a>ו  ואת הערים אשר תתנו ללוים--את שש ערי המקלט אשר תתנו לנס שמה הרצח ועליהם תתנו ארבעים ושתים עיר</span> <span class="verse"><a name="7">7</a>ז  כל הערים אשר תתנו ללוים--ארבעים ושמנה עיר  אתהן ואת מגרשיהן</span> <span class="verse"><a name="8">8</a>ח  והערים אשר תתנו מאחזת בני ישראל--מאת הרב תרבו ומאת המעט תמעיטו  איש כפי נחלתו אשר ינחלו יתן מעריו ללוים  {פ}</span> <span class="verse"><a name="9">9</a>ט  וידבר יהוה אל משה לאמר</span> <span class="verse"><a name="10">10</a>י  דבר אל בני ישראל ואמרת אלהם  כי אתם עברים את הירדן ארצה כנען</span> <span class="verse"><a name="11">11</a>יא  והקריתם לכם ערים ערי מקלט תהיינה לכם ונס שמה רצח מכה נפש בשגגה</span> <span class="verse"><a name="12">12</a>יב  והיו לכם הערים למקלט מגאל ולא ימות הרצח עד עמדו לפני העדה למשפט</span> <span class="verse"><a name="13">13</a>יג  והערים אשר תתנו--שש ערי מקלט תהיינה לכם</span> <span class="verse"><a name="14">14</a>יד  את שלש הערים תתנו מעבר לירדן ואת שלש הערים תתנו בארץ כנען  ערי מקלט תהיינה</span> <span class="verse"><a name="15">15</a>טו  לבני ישראל ולגר ולתושב בתוכם תהיינה שש הערים האלה למקלט--לנוס שמה כל מכה נפש בשגגה</span> <span class="verse"><a name="16">16</a>טז  ואם בכלי ברזל הכהו וימת רצח הוא  מות יומת הרצח</span> <span class="verse"><a name="17">17</a>יז  ואם באבן יד אשר ימות בה הכהו וימת--רצח הוא  מות יומת הרצח</span> <span class="verse"><a name="18">18</a>יח  או בכלי עץ יד אשר ימות בו הכהו וימת--רצח הוא  מות יומת הרצח</span> <span class="verse"><a name="19">19</a>יט  גאל הדם הוא ימית את הרצח  בפגעו בו הוא ימתנו</span> <span class="verse"><a name="20">20</a>כ  ואם בשנאה יהדפנו או השליך עליו בצדיה וימת</span> <span class="verse"><a name="21">21</a>כא  או באיבה הכהו בידו וימת--מות יומת המכה רצח הוא  גאל הדם ימית את הרצח--בפגעו בו</span> <span class="verse"><a name="22">22</a>כב  ואם בפתע בלא איבה הדפו או השליך עליו כל כלי בלא צדיה</span> <span class="verse"><a name="23">23</a>כג  או בכל אבן אשר ימות בה בלא ראות ויפל עליו וימת--והוא לא אויב לו ולא מבקש רעתו</span> <span class="verse"><a name="24">24</a>כד  ושפטו העדה בין המכה ובין גאל הדם--על המשפטים האלה</span> <span class="verse"><a name="25">25</a>כה  והצילו העדה את הרצח מיד גאל הדם והשיבו אתו העדה אל עיר מקלטו אשר נס שמה וישב בה עד מות הכהן הגדל אשר משח אתו בשמן הקדש</span> <span class="verse"><a name="26">26</a>כו  ואם יצא יצא הרצח את גבול עיר מקלטו אשר ינוס שמה</span> <span class="verse"><a name="27">27</a>כז  ומצא אתו גאל הדם מחוץ לגבול עיר מקלטו  ורצח גאל הדם את הרצח--אין לו דם</span> <span class="verse"><a name="28">28</a>כח  כי בעיר מקלטו ישב עד מות הכהן הגדל ואחרי מות הכהן הגדל--ישוב הרצח אל ארץ אחזתו</span> <span class="verse"><a name="29">29</a>כט  והיו אלה לכם לחקת משפט לדרתיכם בכל מושבתיכם</span> <span class="verse"><a name="30">30</a>ל  כל מכה נפש--לפי עדים ירצח את הרצח ועד אחד לא יענה בנפש למות</span> <span class="verse"><a name="31">31</a>לא  ולא תקחו כפר לנפש רצח אשר הוא רשע למות  כי מות יומת</span> <span class="verse"><a name="32">32</a>לב  ולא תקחו כפר לנוס אל עיר מקלטו לשוב לשבת בארץ עד מות הכהן</span> <span class="verse"><a name="33">33</a>לג  ולא תחניפו את הארץ אשר אתם בה כי הדם הוא יחניף את הארץ ולארץ לא יכפר לדם אשר שפך בה כי אם בדם שפכו</span> <span class="verse"><a name="34">34</a>לד  ולא תטמא את הארץ אשר אתם ישבים בה--אשר אני שכן בתוכה  כי אני יהוה--שכן בתוך בני ישראל  {פ}</span> </p></div</div></div></body></html>