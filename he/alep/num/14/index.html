<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 14</strong></div><p><span class="verse"><a name="1">1</a>א  ותשא כל העדה ויתנו את קולם ויבכו העם בלילה ההוא</span> <span class="verse"><a name="2">2</a>ב  וילנו על משה ועל אהרן כל בני ישראל ויאמרו אלהם כל העדה לו מתנו בארץ מצרים או במדבר הזה לו מתנו</span> <span class="verse"><a name="3">3</a>ג  ולמה יהוה מביא אתנו אל הארץ הזאת לנפל בחרב--נשינו וטפנו יהיו לבז הלוא טוב לנו שוב מצרימה</span> <span class="verse"><a name="4">4</a>ד  ויאמרו איש אל אחיו  נתנה ראש ונשובה מצרימה</span> <span class="verse"><a name="5">5</a>ה  ויפל משה ואהרן על פניהם לפני כל קהל עדת בני ישראל</span> <span class="verse"><a name="6">6</a>ו  ויהושע בן נון וכלב בן יפנה מן התרים את הארץ--קרעו בגדיהם</span> <span class="verse"><a name="7">7</a>ז  ויאמרו אל כל עדת בני ישראל לאמר  הארץ אשר עברנו בה לתור אתה--טובה הארץ מאד מאד</span> <span class="verse"><a name="8">8</a>ח  אם חפץ בנו יהוה--והביא אתנו אל הארץ הזאת ונתנה לנו  ארץ אשר הוא זבת חלב ודבש</span> <span class="verse"><a name="9">9</a>ט  אך ביהוה אל תמרדו ואתם אל תיראו את עם הארץ כי לחמנו הם סר צלם מעליהם ויהוה אתנו אל תיראם</span> <span class="verse"><a name="10">10</a>י  ויאמרו כל העדה לרגום אתם באבנים וכבוד יהוה נראה באהל מועד אל כל בני ישראל  {פ}</span> <span class="verse"><a name="11">11</a>יא  ויאמר יהוה אל משה עד אנה ינאצני העם הזה ועד אנה לא יאמינו בי בכל האתות אשר עשיתי בקרבו</span> <span class="verse"><a name="12">12</a>יב  אכנו בדבר ואורשנו ואעשה אתך לגוי גדול ועצום ממנו</span> <span class="verse"><a name="13">13</a>יג  ויאמר משה אל יהוה  ושמעו מצרים כי העלית בכחך את העם הזה מקרבו</span> <span class="verse"><a name="14">14</a>יד  ואמרו אל יושב הארץ הזאת שמעו כי אתה יהוה בקרב העם הזה  אשר עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אש לילה</span> <span class="verse"><a name="15">15</a>טו  והמתה את העם הזה כאיש אחד ואמרו הגוים אשר שמעו את שמעך לאמר</span> <span class="verse"><a name="16">16</a>טז  מבלתי יכלת יהוה להביא את העם הזה אל הארץ אשר נשבע להם וישחטם במדבר</span> <span class="verse"><a name="17">17</a>יז  ועתה big י /big גדל נא כח אדני כאשר דברת לאמר</span> <span class="verse"><a name="18">18</a>יח  יהוה ארך אפים ורב חסד נשא עון ופשע ונקה לא ינקה--פקד עון אבות על בנים על שלשים ועל רבעים</span> <span class="verse"><a name="19">19</a>יט  סלח נא לעון העם הזה--כגדל חסדך וכאשר נשאתה לעם הזה ממצרים ועד הנה</span> <span class="verse"><a name="20">20</a>כ  ויאמר יהוה סלחתי כדברך</span> <span class="verse"><a name="21">21</a>כא  ואולם חי אני  וימלא כבוד יהוה את כל הארץ</span> <span class="verse"><a name="22">22</a>כב  כי כל האנשים הראים את כבדי ואת אתתי אשר עשיתי במצרים ובמדבר וינסו אתי זה עשר פעמים ולא שמעו בקולי</span> <span class="verse"><a name="23">23</a>כג  אם יראו את הארץ אשר נשבעתי לאבתם וכל מנאצי לא יראוה</span> <span class="verse"><a name="24">24</a>כד  ועבדי כלב עקב היתה רוח אחרת עמו וימלא אחרי--והביאתיו אל הארץ אשר בא שמה וזרעו יורשנה</span> <span class="verse"><a name="25">25</a>כה  והעמלקי והכנעני יושב בעמק מחר פנו וסעו לכם המדבר--דרך ים סוף  {פ}</span> <span class="verse"><a name="26">26</a>כו  וידבר יהוה אל משה ואל אהרן לאמר</span> <span class="verse"><a name="27">27</a>כז  עד מתי לעדה הרעה הזאת אשר המה מלינים עלי את תלנות בני ישראל אשר המה מלינים עלי--שמעתי</span> <span class="verse"><a name="28">28</a>כח  אמר אלהם חי אני נאם יהוה אם לא כאשר דברתם באזני  כן אעשה לכם</span> <span class="verse"><a name="29">29</a>כט  במדבר הזה יפלו פגריכם וכל פקדיכם לכל מספרכם מבן עשרים שנה ומעלה  אשר הלינתם עלי</span> <span class="verse"><a name="30">30</a>ל  אם אתם תבאו אל הארץ אשר נשאתי את ידי לשכן אתכם בה--כי אם כלב בן יפנה ויהושע בן נון</span> <span class="verse"><a name="31">31</a>לא  וטפכם--אשר אמרתם לבז יהיה  והביאתי אתם--וידעו את הארץ אשר מאסתם בה</span> <span class="verse"><a name="32">32</a>לב  ופגריכם אתם--יפלו במדבר הזה</span> <span class="verse"><a name="33">33</a>לג  ובניכם יהיו רעים במדבר ארבעים שנה ונשאו את זנותיכם--עד תם פגריכם במדבר</span> <span class="verse"><a name="34">34</a>לד  במספר הימים אשר תרתם את הארץ ארבעים יום--יום לשנה יום לשנה תשאו את עונתיכם ארבעים שנה וידעתם את תנואתי</span> <span class="verse"><a name="35">35</a>לה  אני יהוה דברתי אם לא זאת אעשה לכל העדה הרעה הזאת הנועדים עלי במדבר הזה יתמו ושם ימתו</span> <span class="verse"><a name="36">36</a>לו  והאנשים אשר שלח משה לתור את הארץ וישבו וילונו (וילינו) עליו את כל העדה להוציא דבה על הארץ</span> <span class="verse"><a name="37">37</a>לז  וימתו האנשים מוצאי דבת הארץ רעה--במגפה לפני יהוה</span> <span class="verse"><a name="38">38</a>לח  ויהושע בן נון וכלב בן יפנה חיו מן האנשים ההם ההלכים לתור את הארץ</span> <span class="verse"><a name="39">39</a>לט  וידבר משה את הדברים האלה אל כל בני ישראל ויתאבלו העם מאד</span> <span class="verse"><a name="40">40</a>מ  וישכמו בבקר ויעלו אל ראש ההר לאמר  הננו ועלינו אל המקום אשר אמר יהוה--כי חטאנו</span> <span class="verse"><a name="41">41</a>מא  ויאמר משה למה זה אתם עברים את פי יהוה והוא לא תצלח</span> <span class="verse"><a name="42">42</a>מב  אל תעלו כי אין יהוה בקרבכם ולא תנגפו לפני איביכם</span> <span class="verse"><a name="43">43</a>מג  כי העמלקי והכנעני שם לפניכם ונפלתם בחרב  כי על כן שבתם מאחרי יהוה ולא יהיה יהוה עמכם</span> <span class="verse"><a name="44">44</a>מד  ויעפלו לעלות אל ראש ההר וארון ברית יהוה ומשה לא משו מקרב המחנה</span> <span class="verse"><a name="45">45</a>מה  וירד העמלקי והכנעני הישב בהר ההוא ויכום ויכתום עד החרמה  {פ}</span> </p></div</div></div></body></html>