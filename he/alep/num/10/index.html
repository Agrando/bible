<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 10</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  עשה לך שתי חצוצרת כסף--מקשה תעשה אתם והיו לך למקרא העדה ולמסע את המחנות</span> <span class="verse"><a name="3">3</a>ג  ותקעו בהן--ונועדו אליך כל העדה אל פתח אהל מועד</span> <span class="verse"><a name="4">4</a>ד  ואם באחת יתקעו--ונועדו אליך הנשיאים ראשי אלפי ישראל</span> <span class="verse"><a name="5">5</a>ה  ותקעתם תרועה--ונסעו המחנות החנים קדמה</span> <span class="verse"><a name="6">6</a>ו  ותקעתם תרועה שנית--ונסעו המחנות החנים תימנה תרועה יתקעו למסעיהם</span> <span class="verse"><a name="7">7</a>ז  ובהקהיל את הקהל--תתקעו ולא תריעו</span> <span class="verse"><a name="8">8</a>ח  ובני אהרן הכהנים יתקעו בחצצרות והיו לכם לחקת עולם לדרתיכם</span> <span class="verse"><a name="9">9</a>ט  וכי תבאו מלחמה בארצכם על הצר הצרר אתכם--והרעתם בחצצרת ונזכרתם לפני יהוה אלהיכם ונושעתם מאיביכם</span> <span class="verse"><a name="10">10</a>י  וביום שמחתכם ובמועדיכם ובראשי חדשיכם--ותקעתם בחצצרת על עלתיכם ועל זבחי שלמיכם והיו לכם לזכרון לפני אלהיכם אני יהוה אלהיכם  {פ}</span> <span class="verse"><a name="11">11</a>יא  ויהי בשנה השנית בחדש השני--בעשרים בחדש נעלה הענן מעל משכן העדת</span> <span class="verse"><a name="12">12</a>יב  ויסעו בני ישראל למסעיהם ממדבר סיני וישכן הענן במדבר פארן</span> <span class="verse"><a name="13">13</a>יג  ויסעו בראשנה על פי יהוה ביד משה</span> <span class="verse"><a name="14">14</a>יד  ויסע דגל מחנה בני יהודה בראשנה--לצבאתם ועל צבאו--נחשון בן עמינדב</span> <span class="verse"><a name="15">15</a>טו  ועל צבא--מטה בני יששכר  נתנאל בן צוער</span> <span class="verse"><a name="16">16</a>טז  ועל צבא--מטה בני זבולן  אליאב בן חלן</span> <span class="verse"><a name="17">17</a>יז  והורד המשכן ונסעו בני גרשון ובני מררי נשאי המשכן</span> <span class="verse"><a name="18">18</a>יח  ונסע דגל מחנה ראובן--לצבאתם ועל צבאו--אליצור בן שדיאור</span> <span class="verse"><a name="19">19</a>יט  ועל צבא--מטה בני שמעון  שלמיאל בן צורישדי</span> <span class="verse"><a name="20">20</a>כ  ועל צבא מטה בני גד  אליסף בן דעואל</span> <span class="verse"><a name="21">21</a>כא  ונסעו הקהתים נשאי המקדש והקימו את המשכן עד באם</span> <span class="verse"><a name="22">22</a>כב  ונסע דגל מחנה בני אפרים--לצבאתם ועל צבאו--אלישמע בן עמיהוד</span> <span class="verse"><a name="23">23</a>כג  ועל צבא--מטה בני מנשה  גמליאל בן פדהצור</span> <span class="verse"><a name="24">24</a>כד  ועל צבא--מטה בני בנימן  אבידן בן גדעוני</span> <span class="verse"><a name="25">25</a>כה  ונסע דגל מחנה בני דן--מאסף לכל המחנת לצבאתם ועל צבאו--אחיעזר בן עמישדי</span> <span class="verse"><a name="26">26</a>כו  ועל צבא--מטה בני אשר  פגעיאל בן עכרן</span> <span class="verse"><a name="27">27</a>כז  ועל צבא--מטה בני נפתלי  אחירע בן עינן</span> <span class="verse"><a name="28">28</a>כח  אלה מסעי בני ישראל לצבאתם ויסעו  {ס}</span> <span class="verse"><a name="29">29</a>כט  ויאמר משה לחבב בן רעואל המדיני חתן משה נסעים אנחנו אל המקום אשר אמר יהוה אתו אתן לכם לכה אתנו והטבנו לך כי יהוה דבר טוב על ישראל</span> <span class="verse"><a name="30">30</a>ל  ויאמר אליו לא אלך  כי אם אל ארצי ואל מולדתי אלך</span> <span class="verse"><a name="31">31</a>לא  ויאמר אל נא תעזב אתנו  כי על כן ידעת חנתנו במדבר והיית לנו לעינים</span> <span class="verse"><a name="32">32</a>לב  והיה כי תלך עמנו  והיה הטוב ההוא אשר ייטיב יהוה עמנו--והטבנו לך</span> <span class="verse"><a name="33">33</a>לג  ויסעו מהר יהוה דרך שלשת ימים וארון ברית יהוה נסע לפניהם דרך שלשת ימים לתור להם מנוחה</span> <span class="verse"><a name="34">34</a>לד  וענן יהוה עליהם יומם בנסעם מן המחנה  {ס}  ]  {ס}</span> <span class="verse"><a name="35">35</a>לה  ויהי בנסע הארן ויאמר משה  קומה יהוה ויפצו איביך וינסו משנאיך מפניך</span> <span class="verse"><a name="36">36</a>לו  ובנחה יאמר  שובה יהוה רבבות אלפי ישראל  {ס}  ]  {פ}</span> </p></div</div></div></body></html>