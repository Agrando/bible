<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 32</strong></div><p><span class="verse"><a name="1">1</a>א  ומקנה רב היה לבני ראובן ולבני גד--עצום מאד ויראו את ארץ יעזר ואת ארץ גלעד והנה המקום מקום מקנה</span> <span class="verse"><a name="2">2</a>ב  ויבאו בני גד ובני ראובן ויאמרו אל משה ואל אלעזר הכהן ואל נשיאי העדה לאמר</span> <span class="verse"><a name="3">3</a>ג  עטרות ודיבן ויעזר ונמרה וחשבון ואלעלה ושבם ונבו ובען</span> <span class="verse"><a name="4">4</a>ד  הארץ אשר הכה יהוה לפני עדת ישראל--ארץ מקנה הוא ולעבדיך מקנה  {ס}</span> <span class="verse"><a name="5">5</a>ה  ויאמרו אם מצאנו חן בעיניך--יתן את הארץ הזאת לעבדיך לאחזה  אל תעברנו את הירדן</span> <span class="verse"><a name="6">6</a>ו  ויאמר משה לבני גד ולבני ראובן  האחיכם יבאו למלחמה ואתם תשבו פה</span> <span class="verse"><a name="7">7</a>ז  ולמה תנואון (תניאון) את לב בני ישראל--מעבר אל הארץ אשר נתן להם יהוה</span> <span class="verse"><a name="8">8</a>ח  כה עשו אבתיכם בשלחי אתם מקדש ברנע לראות את הארץ</span> <span class="verse"><a name="9">9</a>ט  ויעלו עד נחל אשכול ויראו את הארץ ויניאו את לב בני ישראל--לבלתי בא אל הארץ אשר נתן להם יהוה</span> <span class="verse"><a name="10">10</a>י  ויחר אף יהוה ביום ההוא וישבע לאמר</span> <span class="verse"><a name="11">11</a>יא  אם יראו האנשים העלים ממצרים מבן עשרים שנה ומעלה את האדמה אשר נשבעתי לאברהם ליצחק וליעקב  כי לא מלאו אחרי</span> <span class="verse"><a name="12">12</a>יב  בלתי כלב בן יפנה הקנזי ויהושע בן נון  כי מלאו אחרי יהוה</span> <span class="verse"><a name="13">13</a>יג  ויחר אף יהוה בישראל וינעם במדבר ארבעים שנה--עד תם כל הדור העשה הרע בעיני יהוה</span> <span class="verse"><a name="14">14</a>יד  והנה קמתם תחת אבתיכם--תרבות אנשים חטאים  לספות עוד על חרון אף יהוה--אל ישראל</span> <span class="verse"><a name="15">15</a>טו  כי תשובן מאחריו ויסף עוד להניחו במדבר ושחתם לכל העם הזה  {ס}</span> <span class="verse"><a name="16">16</a>טז  ויגשו אליו ויאמרו גדרת צאן נבנה למקננו פה וערים לטפנו</span> <span class="verse"><a name="17">17</a>יז  ואנחנו נחלץ חשים לפני בני ישראל עד אשר אם הביאנם אל מקומם וישב טפנו בערי המבצר מפני ישבי הארץ</span> <span class="verse"><a name="18">18</a>יח  לא נשוב אל בתינו--עד התנחל בני ישראל איש נחלתו</span> <span class="verse"><a name="19">19</a>יט  כי לא ננחל אתם מעבר לירדן והלאה  כי באה נחלתנו אלינו מעבר הירדן מזרחה  {פ}</span> <span class="verse"><a name="20">20</a>כ  ויאמר אליהם משה אם תעשון את הדבר הזה  אם תחלצו לפני יהוה למלחמה</span> <span class="verse"><a name="21">21</a>כא  ועבר לכם כל חלוץ את הירדן לפני יהוה עד הורישו את איביו מפניו</span> <span class="verse"><a name="22">22</a>כב  ונכבשה הארץ לפני יהוה ואחר תשבו--והייתם נקים מיהוה ומישראל והיתה הארץ הזאת לכם לאחזה--לפני יהוה</span> <span class="verse"><a name="23">23</a>כג  ואם לא תעשון כן הנה חטאתם ליהוה ודעו חטאתכם אשר תמצא אתכם</span> <span class="verse"><a name="24">24</a>כד  בנו לכם ערים לטפכם וגדרת לצנאכם והיצא מפיכם תעשו</span> <span class="verse"><a name="25">25</a>כה  ויאמר בני גד ובני ראובן אל משה לאמר  עבדיך יעשו כאשר אדני מצוה</span> <span class="verse"><a name="26">26</a>כו  טפנו נשינו מקננו וכל בהמתנו--יהיו שם בערי הגלעד</span> <span class="verse"><a name="27">27</a>כז  ועבדיך יעברו כל חלוץ צבא לפני יהוה--למלחמה  כאשר אדני דבר</span> <span class="verse"><a name="28">28</a>כח  ויצו להם משה את אלעזר הכהן ואת יהושע בן נון ואת ראשי אבות המטות לבני ישראל</span> <span class="verse"><a name="29">29</a>כט  ויאמר משה אלהם אם יעברו בני גד ובני ראובן אתכם את הירדן כל חלוץ למלחמה לפני יהוה ונכבשה הארץ לפניכם--ונתתם להם את ארץ הגלעד לאחזה</span> <span class="verse"><a name="30">30</a>ל  ואם לא יעברו חלוצים אתכם--ונאחזו בתככם בארץ כנען</span> <span class="verse"><a name="31">31</a>לא  ויענו בני גד ובני ראובן לאמר  את אשר דבר יהוה אל עבדיך כן נעשה</span> <span class="verse"><a name="32">32</a>לב  נחנו נעבר חלוצים לפני יהוה ארץ כנען ואתנו אחזת נחלתנו מעבר לירדן</span> <span class="verse"><a name="33">33</a>לג  ויתן להם משה לבני גד ולבני ראובן ולחצי שבט מנשה בן יוסף את ממלכת סיחן מלך האמרי ואת ממלכת עוג מלך הבשן  הארץ לעריה בגבלת--ערי הארץ סביב</span> <span class="verse"><a name="34">34</a>לד  ויבנו בני גד את דיבן ואת עטרת ואת ערער</span> <span class="verse"><a name="35">35</a>לה  ואת עטרת שופן ואת יעזר ויגבהה</span> <span class="verse"><a name="36">36</a>לו  ואת בית נמרה ואת בית הרן  ערי מבצר וגדרת צאן</span> <span class="verse"><a name="37">37</a>לז  ובני ראובן בנו את חשבון ואת אלעלא ואת קריתים</span> <span class="verse"><a name="38">38</a>לח  ואת נבו ואת בעל מעון מוסבת שם--ואת שבמה ויקראו בשמת את שמות הערים אשר בנו</span> <span class="verse"><a name="39">39</a>לט  וילכו בני מכיר בן מנשה גלעדה--וילכדה ויורש את האמרי אשר בה</span> <span class="verse"><a name="40">40</a>מ  ויתן משה את הגלעד למכיר בן מנשה וישב בה</span> <span class="verse"><a name="41">41</a>מא  ויאיר בן מנשה הלך וילכד את חותיהם ויקרא אתהן חות יאיר</span> <span class="verse"><a name="42">42</a>מב  ונבח הלך וילכד את קנת ואת בנתיה ויקרא לה נבח בשמו  {פ}</span> </p></div</div></div></body></html>