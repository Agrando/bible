<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/num/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/num">Numbers</a> &gt <strong>Chapter 8</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  דבר אל אהרן ואמרת אליו  בהעלתך את הנרת אל מול פני המנורה יאירו שבעת הנרות</span> <span class="verse"><a name="3">3</a>ג  ויעש כן אהרן--אל מול פני המנורה העלה נרתיה  כאשר צוה יהוה את משה</span> <span class="verse"><a name="4">4</a>ד  וזה מעשה המנרה מקשה זהב עד ירכה עד פרחה מקשה הוא  כמראה אשר הראה יהוה את משה--כן עשה את המנרה  {פ}</span> <span class="verse"><a name="5">5</a>ה  וידבר יהוה אל משה לאמר</span> <span class="verse"><a name="6">6</a>ו  קח את הלוים מתוך בני ישראל וטהרת אתם</span> <span class="verse"><a name="7">7</a>ז  וכה תעשה להם לטהרם הזה עליהם מי חטאת והעבירו תער על כל בשרם וכבסו בגדיהם והטהרו</span> <span class="verse"><a name="8">8</a>ח  ולקחו פר בן בקר ומנחתו סלת בלולה בשמן ופר שני בן בקר תקח לחטאת</span> <span class="verse"><a name="9">9</a>ט  והקרבת את הלוים לפני אהל מועד והקהלת--את כל עדת בני ישראל</span> <span class="verse"><a name="10">10</a>י  והקרבת את הלוים לפני יהוה וסמכו בני ישראל את ידיהם על הלוים</span> <span class="verse"><a name="11">11</a>יא  והניף אהרן את הלוים תנופה לפני יהוה מאת בני ישראל והיו לעבד את עבדת יהוה</span> <span class="verse"><a name="12">12</a>יב  והלוים יסמכו את ידיהם על ראש הפרים ועשה את האחד חטאת ואת האחד עלה ליהוה לכפר על הלוים</span> <span class="verse"><a name="13">13</a>יג  והעמדת את הלוים לפני אהרן ולפני בניו והנפת אתם תנופה ליהוה</span> <span class="verse"><a name="14">14</a>יד  והבדלת את הלוים מתוך בני ישראל והיו לי הלוים</span> <span class="verse"><a name="15">15</a>טו  ואחרי כן יבאו הלוים לעבד את אהל מועד וטהרת אתם והנפת אתם תנופה</span> <span class="verse"><a name="16">16</a>טז  כי נתנים נתנים המה לי מתוך בני ישראל  תחת פטרת כל רחם בכור כל מבני ישראל--לקחתי אתם לי</span> <span class="verse"><a name="17">17</a>יז  כי לי כל בכור בבני ישראל באדם ובבהמה  ביום הכתי כל בכור בארץ מצרים הקדשתי אתם לי</span> <span class="verse"><a name="18">18</a>יח  ואקח את הלוים תחת כל בכור בבני ישראל</span> <span class="verse"><a name="19">19</a>יט  ואתנה את הלוים נתנים לאהרן ולבניו מתוך בני ישראל לעבד את עבדת בני ישראל באהל מועד ולכפר על בני ישראל ולא יהיה בבני ישראל נגף בגשת בני ישראל אל הקדש</span> <span class="verse"><a name="20">20</a>כ  ויעש משה ואהרן וכל עדת בני ישראל ללוים  ככל אשר צוה יהוה את משה ללוים--כן עשו להם בני ישראל</span> <span class="verse"><a name="21">21</a>כא  ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם</span> <span class="verse"><a name="22">22</a>כב  ואחרי כן באו הלוים לעבד את עבדתם באהל מועד לפני אהרן ולפני בניו  כאשר צוה יהוה את משה על הלוים כן עשו להם  {ס}</span> <span class="verse"><a name="23">23</a>כג  וידבר יהוה אל משה לאמר</span> <span class="verse"><a name="24">24</a>כד  זאת אשר ללוים  מבן חמש ועשרים שנה ומעלה יבוא לצבא צבא בעבדת אהל מועד</span> <span class="verse"><a name="25">25</a>כה  ומבן חמשים שנה ישוב מצבא העבדה ולא יעבד עוד</span> <span class="verse"><a name="26">26</a>כו  ושרת את אחיו באהל מועד לשמר משמרת ועבדה לא יעבד ככה תעשה ללוים במשמרתם  {פ}</span> </p></div</div></div></body></html>