<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 11</strong></div><p><span class="verse"><a name="1">1</a>א  ועתליה אם אחזיהו וראתה (ראתה) כי מת בנה ותקם ותאבד את כל זרע הממלכה</span> <span class="verse"><a name="2">2</a>ב  ותקח יהושבע בת המלך יורם אחות אחזיהו את יואש בן אחזיה ותגנב אתו מתוך בני המלך הממותתים (המומתים)--אתו ואת מינקתו בחדר המטות ויסתרו אתו מפני עתליהו ולא הומת</span> <span class="verse"><a name="3">3</a>ג  ויהי אתה בית יהוה מתחבא שש שנים ועתליה מלכת על הארץ  {פ}</span> <span class="verse"><a name="4">4</a>ד  ובשנה השביעית שלח יהוידע ויקח את שרי המאיות (המאות) לכרי ולרצים ויבא אתם אליו בית יהוה ויכרת להם ברית וישבע אתם בבית יהוה וירא אתם את בן המלך</span> <span class="verse"><a name="5">5</a>ה  ויצום לאמר זה הדבר אשר תעשון  השלשית מכם באי השבת ושמרי משמרת בית המלך</span> <span class="verse"><a name="6">6</a>ו  והשלשית בשער סור והשלשית בשער אחר הרצים ושמרתם את משמרת הבית מסח</span> <span class="verse"><a name="7">7</a>ז  ושתי הידות בכם כל יצאי השבת ושמרו את משמרת בית יהוה אל המלך</span> <span class="verse"><a name="8">8</a>ח  והקפתם על המלך סביב איש וכליו בידו והבא אל השדרות יומת והיו את המלך בצאתו ובבאו</span> <span class="verse"><a name="9">9</a>ט  ויעשו שרי המאיות (המאות) ככל אשר צוה יהוידע הכהן ויקחו איש את אנשיו באי השבת עם יצאי השבת ויבאו אל יהוידע הכהן</span> <span class="verse"><a name="10">10</a>י  ויתן הכהן לשרי המאיות (המאות) את החנית ואת השלטים אשר למלך דוד--אשר בבית יהוה</span> <span class="verse"><a name="11">11</a>יא  ויעמדו הרצים איש וכליו בידו מכתף הבית הימנית עד כתף הבית השמאלית למזבח ולבית--על המלך סביב</span> <span class="verse"><a name="12">12</a>יב  ויוצא את בן המלך ויתן עליו את הנזר ואת העדות וימלכו אתו וימשחהו ויכו כף--ויאמרו יחי המלך  {ס}</span> <span class="verse"><a name="13">13</a>יג  ותשמע עתליה את קול הרצין העם ותבא אל העם בית יהוה</span> <span class="verse"><a name="14">14</a>יד  ותרא והנה המלך עמד על העמוד כמשפט והשרים והחצצרות אל המלך וכל עם הארץ שמח ותקע בחצצרות ותקרע עתליה את בגדיה ותקרא קשר קשר</span> <span class="verse"><a name="15">15</a>טו  ויצו יהוידע הכהן את שרי המאיות (המאות) פקדי החיל ויאמר אליהם הוציאו אתה אל מבית לשדרת והבא אחריה המת בחרב  כי אמר הכהן אל תומת בית יהוה</span> <span class="verse"><a name="16">16</a>טז  וישמו לה ידים ותבוא דרך מבוא הסוסים בית המלך ותומת שם  {ס}</span> <span class="verse"><a name="17">17</a>יז  ויכרת יהוידע את הברית בין יהוה ובין המלך ובין העם להיות לעם ליהוה ובין המלך ובין העם</span> <span class="verse"><a name="18">18</a>יח  ויבאו כל עם הארץ בית הבעל ויתצהו את מזבחתו ואת צלמיו שברו היטב ואת מתן כהן הבעל הרגו לפני המזבחות וישם הכהן פקדת על בית יהוה</span> <span class="verse"><a name="19">19</a>יט  ויקח את שרי המאות ואת הכרי ואת הרצים ואת כל עם הארץ וירידו את המלך מבית יהוה ויבואו דרך שער הרצים בית המלך וישב על כסא המלכים</span> <span class="verse"><a name="20">20</a>כ  וישמח כל עם הארץ והעיר שקטה ואת עתליהו המיתו בחרב בית מלך (המלך)  {ס}</span> </p></div</div></div></body></html>