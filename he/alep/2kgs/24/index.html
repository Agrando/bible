<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 24</strong></div><p><span class="verse"><a name="1">1</a>א  בימיו עלה נבכדנאצר מלך בבל ויהי לו יהויקים עבד שלש שנים וישב וימרד בו</span> <span class="verse"><a name="2">2</a>ב  וישלח יהוה בו את גדודי כשדים ואת גדודי ארם ואת גדודי מואב ואת גדודי בני עמון וישלחם ביהודה להאבידו  כדבר יהוה--אשר דבר ביד עבדיו הנביאים</span> <span class="verse"><a name="3">3</a>ג  אך על פי יהוה היתה ביהודה להסיר מעל פניו--בחטאת מנשה ככל אשר עשה</span> <span class="verse"><a name="4">4</a>ד  וגם דם הנקי אשר שפך וימלא את ירושלם דם נקי ולא אבה יהוה לסלח</span> <span class="verse"><a name="5">5</a>ה  ויתר דברי יהויקים וכל אשר עשה  הלא הם כתובים על ספר דברי הימים--למלכי יהודה</span> <span class="verse"><a name="6">6</a>ו  וישכב יהויקים עם אבתיו וימלך יהויכין בנו תחתיו</span> <span class="verse"><a name="7">7</a>ז  ולא הסיף עוד מלך מצרים לצאת מארצו  כי לקח מלך בבל מנחל מצרים עד נהר פרת כל אשר היתה למלך מצרים  {פ}</span> <span class="verse"><a name="8">8</a>ח  בן שמנה עשרה שנה יהויכין במלכו ושלשה חדשים מלך בירושלם ושם אמו נחשתא בת אלנתן מירושלם</span> <span class="verse"><a name="9">9</a>ט  ויעש הרע בעיני יהוה ככל אשר עשה אביו</span> <span class="verse"><a name="10">10</a>י  בעת ההיא--עלה (עלו) עבדי נבכדנאצר מלך בבל ירושלם ותבא העיר במצור</span> <span class="verse"><a name="11">11</a>יא  ויבא נבכדנאצר מלך בבל על העיר ועבדיו צרים עליה</span> <span class="verse"><a name="12">12</a>יב  ויצא יהויכין מלך יהודה על מלך בבל הוא ואמו ועבדיו ושריו וסריסיו ויקח אתו מלך בבל בשנת שמנה למלכו</span> <span class="verse"><a name="13">13</a>יג  ויוצא משם את כל אוצרות בית יהוה ואוצרות בית המלך ויקצץ את כל כלי הזהב אשר עשה שלמה מלך ישראל בהיכל יהוה כאשר דבר יהוה</span> <span class="verse"><a name="14">14</a>יד  והגלה את כל ירושלם ואת כל השרים ואת כל גבורי החיל עשרה (עשרת) אלפים גולה וכל החרש והמסגר  לא נשאר זולת דלת עם הארץ</span> <span class="verse"><a name="15">15</a>טו  ויגל את יהויכין בבלה ואת אם המלך ואת נשי המלך ואת סריסיו ואת אולי (אילי) הארץ הוליך גולה מירושלם בבלה</span> <span class="verse"><a name="16">16</a>טז  ואת כל אנשי החיל שבעת אלפים והחרש והמסגר אלף--הכל גבורים עשי מלחמה ויביאם מלך בבל גולה בבלה</span> <span class="verse"><a name="17">17</a>יז  וימלך מלך בבל את מתניה דדו תחתיו ויסב את שמו צדקיהו  {פ}</span> <span class="verse"><a name="18">18</a>יח  בן עשרים ואחת שנה צדקיהו במלכו ואחת עשרה שנה מלך בירושלם ושם אמו חמיטל (חמוטל) בת ירמיהו מלבנה</span> <span class="verse"><a name="19">19</a>יט  ויעש הרע בעיני יהוה ככל אשר עשה יהויקים</span> <span class="verse"><a name="20">20</a>כ  כי על אף יהוה היתה בירושלם וביהודה עד השלכו אתם מעל פניו וימרד צדקיהו במלך בבל  {ס}</span> </p></div</div></div></body></html>