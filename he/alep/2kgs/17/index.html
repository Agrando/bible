<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 17</strong></div><p><span class="verse"><a name="1">1</a>א  בשנת שתים עשרה לאחז מלך יהודה  מלך הושע בן אלה בשמרון על ישראל--תשע שנים</span> <span class="verse"><a name="2">2</a>ב  ויעש הרע בעיני יהוה  רק לא כמלכי ישראל אשר היו לפניו</span> <span class="verse"><a name="3">3</a>ג  עליו עלה שלמנאסר מלך אשור ויהי לו הושע עבד וישב לו מנחה</span> <span class="verse"><a name="4">4</a>ד  וימצא מלך אשור בהושע קשר אשר שלח מלאכים אל סוא מלך מצרים ולא העלה מנחה למלך אשור כשנה בשנה ויעצרהו מלך אשור ויאסרהו בית כלא</span> <span class="verse"><a name="5">5</a>ה  ויעל מלך אשור בכל הארץ ויעל שמרון ויצר עליה שלש שנים</span> <span class="verse"><a name="6">6</a>ו  בשנת התשעית להושע לכד מלך אשור את שמרון ויגל את ישראל אשורה וישב אותם בחלח ובחבור נהר גוזן--וערי מדי  {פ}</span> <span class="verse"><a name="7">7</a>ז  ויהי כי חטאו בני ישראל ליהוה אלהיהם המעלה אתם מארץ מצרים מתחת יד פרעה מלך מצרים וייראו אלהים אחרים</span> <span class="verse"><a name="8">8</a>ח  וילכו בחקות הגוים אשר הוריש יהוה מפני בני ישראל ומלכי ישראל אשר עשו</span> <span class="verse"><a name="9">9</a>ט  ויחפאו בני ישראל דברים אשר לא כן על יהוה אלהיהם ויבנו להם במות בכל עריהם ממגדל נוצרים עד עיר מבצר</span> <span class="verse"><a name="10">10</a>י  ויצבו להם מצבות ואשרים על כל גבעה גבהה ותחת כל עץ רענן</span> <span class="verse"><a name="11">11</a>יא  ויקטרו שם בכל במות כגוים אשר הגלה יהוה מפניהם ויעשו דברים רעים להכעיס את יהוה</span> <span class="verse"><a name="12">12</a>יב  ויעבדו הגללים אשר אמר יהוה להם לא תעשו את הדבר הזה</span> <span class="verse"><a name="13">13</a>יג  ויעד יהוה בישראל וביהודה ביד כל נביאו (נביאי) כל חזה לאמר שבו מדרכיכם הרעים ושמרו מצותי חקותי ככל התורה אשר צויתי את אבתיכם--ואשר שלחתי אליכם ביד עבדי הנביאים</span> <span class="verse"><a name="14">14</a>יד  ולא שמעו ויקשו את ערפם כערף אבותם אשר לא האמינו ביהוה אלהיהם</span> <span class="verse"><a name="15">15</a>טו  וימאסו את חקיו ואת בריתו אשר כרת את אבותם ואת עדותיו אשר העיד בם וילכו אחרי ההבל ויהבלו ואחרי הגוים אשר סביבתם אשר צוה יהוה אתם לבלתי עשות כהם</span> <span class="verse"><a name="16">16</a>טז  ויעזבו את כל מצות יהוה אלהיהם ויעשו להם מסכה שנים (שני) עגלים ויעשו אשירה וישתחוו לכל צבא השמים ויעבדו את הבעל</span> <span class="verse"><a name="17">17</a>יז  ויעבירו את בניהם ואת בנותיהם באש ויקסמו קסמים וינחשו ויתמכרו לעשות הרע בעיני יהוה--להכעיסו</span> <span class="verse"><a name="18">18</a>יח  ויתאנף יהוה מאד בישראל ויסרם מעל פניו  לא נשאר רק שבט יהודה לבדו</span> <span class="verse"><a name="19">19</a>יט  גם יהודה--לא שמר את מצות יהוה אלהיהם וילכו בחקות ישראל אשר עשו</span> <span class="verse"><a name="20">20</a>כ  וימאס יהוה בכל זרע ישראל ויענם ויתנם ביד שסים--עד אשר השליכם מפניו</span> <span class="verse"><a name="21">21</a>כא  כי קרע ישראל מעל בית דוד וימליכו את ירבעם בן נבט וידא (וידח) ירבעם את ישראל מאחרי יהוה והחטיאם חטאה גדולה</span> <span class="verse"><a name="22">22</a>כב  וילכו בני ישראל בכל חטאות ירבעם אשר עשה  לא סרו ממנה</span> <span class="verse"><a name="23">23</a>כג  עד אשר הסיר יהוה את ישראל מעל פניו כאשר דבר ביד כל עבדיו הנביאים ויגל ישראל מעל אדמתו אשורה עד היום הזה  {פ}</span> <span class="verse"><a name="24">24</a>כד  ויבא מלך אשור מבבל ומכותה ומעוא ומחמת וספרוים וישב בערי שמרון תחת בני ישראל וירשו את שמרון וישבו בעריה</span> <span class="verse"><a name="25">25</a>כה  ויהי בתחלת שבתם שם לא יראו את יהוה וישלח יהוה בהם את האריות ויהיו הרגים בהם</span> <span class="verse"><a name="26">26</a>כו  ויאמרו למלך אשור לאמר הגוים אשר הגלית ותושב בערי שמרון לא ידעו את משפט אלהי הארץ וישלח בם את האריות והנם ממיתים אותם כאשר אינם ידעים את משפט אלהי הארץ</span> <span class="verse"><a name="27">27</a>כז  ויצו מלך אשור לאמר הליכו שמה אחד מהכהנים אשר הגליתם משם וילכו וישבו שם וירם את משפט אלהי הארץ</span> <span class="verse"><a name="28">28</a>כח  ויבא אחד מהכהנים אשר הגלו משמרון וישב בבית אל ויהי מורה אתם איך ייראו את יהוה</span> <span class="verse"><a name="29">29</a>כט  ויהיו עשים גוי גוי אלהיו ויניחו בבית הבמות אשר עשו השמרנים גוי גוי בעריהם אשר הם ישבים שם</span> <span class="verse"><a name="30">30</a>ל  ואנשי בבל עשו את סכות בנות ואנשי כות עשו את נרגל ואנשי חמת עשו את אשימא</span> <span class="verse"><a name="31">31</a>לא  והעוים עשו נבח big ז /big ואת תרתק והספרוים שרפים את בניהם באש לאדרמלך וענמלך אלה ספרים (אלהי ספרוים)</span> <span class="verse"><a name="32">32</a>לב  ויהיו יראים את יהוה ויעשו להם מקצותם כהני במות ויהיו עשים להם בבית הבמות</span> <span class="verse"><a name="33">33</a>לג  את יהוה היו יראים ואת אלהיהם היו עבדים כמשפט הגוים אשר הגלו אתם משם</span> <span class="verse"><a name="34">34</a>לד  עד היום הזה הם עשים כמשפטים הראשנים  אינם יראים את יהוה ואינם עשים כחקתם וכמשפטם וכתורה וכמצוה אשר צוה יהוה את בני יעקב אשר שם שמו ישראל</span> <span class="verse"><a name="35">35</a>לה  ויכרת יהוה אתם ברית ויצום לאמר לא תיראו אלהים אחרים ולא תשתחוו להם--ולא תעבדום ולא תזבחו להם</span> <span class="verse"><a name="36">36</a>לו  כי אם את יהוה אשר העלה אתכם מארץ מצרים בכח גדול ובזרוע נטויה--אתו תיראו ולו תשתחוו ולו תזבחו</span> <span class="verse"><a name="37">37</a>לז  ואת החקים ואת המשפטים והתורה והמצוה אשר כתב לכם--תשמרון לעשות כל הימים ולא תיראו אלהים אחרים</span> <span class="verse"><a name="38">38</a>לח  והברית אשר כרתי אתכם לא תשכחו ולא תיראו אלהים אחרים</span> <span class="verse"><a name="39">39</a>לט  כי אם את יהוה אלהיכם תיראו--והוא יציל אתכם מיד כל איביכם</span> <span class="verse"><a name="40">40</a>מ  ולא שמעו  כי אם כמשפטם הראשון הם עשים</span> <span class="verse"><a name="41">41</a>מא  ויהיו הגוים האלה יראים את יהוה ואת פסיליהם היו עבדים גם בניהם ובני בניהם כאשר עשו אבתם הם עשים עד היום הזה  {פ}</span> </p></div</div></div></body></html>