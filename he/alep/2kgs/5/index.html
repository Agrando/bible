<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 5</strong></div><p><span class="verse"><a name="1">1</a>א  ונעמן שר צבא מלך ארם היה איש גדול לפני אדניו ונשא פנים--כי בו נתן יהוה תשועה לארם והאיש היה גבור חיל--מצרע</span> <span class="verse"><a name="2">2</a>ב  וארם יצאו גדודים וישבו מארץ ישראל נערה קטנה ותהי לפני אשת נעמן</span> <span class="verse"><a name="3">3</a>ג  ותאמר אל גברתה אחלי אדני לפני הנביא אשר בשמרון אז יאסף אתו מצרעתו</span> <span class="verse"><a name="4">4</a>ד  ויבא ויגד לאדניו לאמר  כזאת וכזאת דברה הנערה אשר מארץ ישראל</span> <span class="verse"><a name="5">5</a>ה  ויאמר מלך ארם לך בא ואשלחה ספר אל מלך ישראל וילך ויקח בידו עשר ככרי כסף וששת אלפים זהב ועשר חליפות בגדים</span> <span class="verse"><a name="6">6</a>ו  ויבא הספר אל מלך ישראל לאמר  ועתה כבוא הספר הזה אליך הנה שלחתי אליך את נעמן עבדי ואספתו מצרעתו</span> <span class="verse"><a name="7">7</a>ז  ויהי כקרא מלך ישראל את הספר ויקרע בגדיו ויאמר האלהים אני להמית ולהחיות כי זה שלח אלי לאסף איש מצרעתו  כי אך דעו נא וראו כי מתאנה הוא לי</span> <span class="verse"><a name="8">8</a>ח  ויהי כשמע אלישע איש האלהים כי קרע מלך ישראל את בגדיו וישלח אל המלך לאמר למה קרעת בגדיך יבא נא אלי--וידע כי יש נביא בישראל</span> <span class="verse"><a name="9">9</a>ט  ויבא נעמן בסוסו וברכבו ויעמד פתח הבית לאלישע</span> <span class="verse"><a name="10">10</a>י  וישלח אליו אלישע מלאך לאמר  הלוך ורחצת שבע פעמים בירדן וישב בשרך לך וטהר</span> <span class="verse"><a name="11">11</a>יא  ויקצף נעמן וילך ויאמר הנה אמרתי אלי יצא יצוא ועמד וקרא בשם יהוה אלהיו והניף ידו אל המקום ואסף המצרע</span> <span class="verse"><a name="12">12</a>יב  הלא טוב אבנה (אמנה) ופרפר נהרות דמשק מכל מימי ישראל--הלא ארחץ בהם וטהרתי ויפן וילך בחמה</span> <span class="verse"><a name="13">13</a>יג  ויגשו עבדיו וידברו אליו ויאמרו אבי דבר גדול הנביא דבר אליך הלוא תעשה ואף כי אמר אליך רחץ וטהר</span> <span class="verse"><a name="14">14</a>יד  וירד ויטבל בירדן שבע פעמים כדבר איש האלהים וישב בשרו כבשר נער קטן--ויטהר</span> <span class="verse"><a name="15">15</a>טו  וישב אל איש האלהים הוא וכל מחנהו ויבא ויעמד לפניו ויאמר הנה נא ידעתי כי אין אלהים בכל הארץ כי אם בישראל ועתה קח נא ברכה מאת עבדך</span> <span class="verse"><a name="16">16</a>טז  ויאמר חי יהוה אשר עמדתי לפניו אם אקח ויפצר בו לקחת וימאן</span> <span class="verse"><a name="17">17</a>יז  ויאמר נעמן ולא יתן נא לעבדך משא צמד פרדים אדמה  כי לוא יעשה עוד עבדך עלה וזבח לאלהים אחרים--כי אם ליהוה</span> <span class="verse"><a name="18">18</a>יח  לדבר הזה יסלח יהוה לעבדך--בבוא אדני בית רמון להשתחות שמה והוא נשען על ידי והשתחויתי בית רמן בהשתחויתי בית רמן יסלח נא (  ) יהוה לעבדך בדבר הזה</span> <span class="verse"><a name="19">19</a>יט  ויאמר לו לך לשלום וילך מאתו כברת ארץ  {ס}</span> <span class="verse"><a name="20">20</a>כ  ויאמר גיחזי נער אלישע איש האלהים הנה חשך אדני את נעמן הארמי הזה מקחת מידו את אשר הביא חי יהוה כי אם רצתי אחריו ולקחתי מאתו מאומה</span> <span class="verse"><a name="21">21</a>כא  וירדף גיחזי אחרי נעמן ויראה נעמן רץ אחריו ויפל מעל המרכבה לקראתו ויאמר השלום</span> <span class="verse"><a name="22">22</a>כב  ויאמר שלום אדני שלחני לאמר הנה עתה זה באו אלי שני נערים מהר אפרים מבני הנביאים תנה נא להם ככר כסף ושתי חלפות בגדים</span> <span class="verse"><a name="23">23</a>כג  ויאמר נעמן הואל קח ככרים ויפרץ בו ויצר ככרים כסף בשני חרטים ושתי חלפות בגדים ויתן אל שני נעריו וישאו לפניו</span> <span class="verse"><a name="24">24</a>כד  ויבא אל העפל ויקח מידם ויפקד בבית וישלח את האנשים וילכו</span> <span class="verse"><a name="25">25</a>כה  והוא בא ויעמד אל אדניו ויאמר אליו אלישע מאן (מאין) גחזי ויאמר לא הלך עבדך אנה ואנה</span> <span class="verse"><a name="26">26</a>כו  ויאמר אליו לא לבי הלך כאשר הפך איש מעל מרכבתו לקראתך העת לקחת את הכסף ולקחת בגדים וזיתים וכרמים וצאן ובקר ועבדים ושפחות</span> <span class="verse"><a name="27">27</a>כז  וצרעת נעמן תדבק בך ובזרעך לעולם ויצא מלפניו מצרע כשלג</span> </p></div</div></div></body></html>