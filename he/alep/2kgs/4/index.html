<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 4</strong></div><p><span class="verse"><a name="1">1</a>א  ואשה אחת מנשי בני הנביאים צעקה אל אלישע לאמר עבדך אישי מת ואתה ידעת כי עבדך היה ירא את יהוה והנשה--בא לקחת את שני ילדי לו לעבדים</span> <span class="verse"><a name="2">2</a>ב  ויאמר אליה אלישע מה אעשה לך הגידי לי מה יש לכי (לך) בבית ותאמר אין לשפחתך כל בבית כי אם אסוך שמן</span> <span class="verse"><a name="3">3</a>ג  ויאמר לכי שאלי לך כלים מן החוץ מאת כל שכנכי (שכניך)--כלים רקים אל תמעיטי</span> <span class="verse"><a name="4">4</a>ד  ובאת וסגרת הדלת בעדך ובעד בניך ויצקת על כל הכלים האלה והמלא תסיעי</span> <span class="verse"><a name="5">5</a>ה  ותלך מאתו ותסגר הדלת בעדה ובעד בניה הם מגישים אליה והיא מיצקת (מוצקת)</span> <span class="verse"><a name="6">6</a>ו  ויהי כמלאת הכלים ותאמר אל בנה הגישה אלי עוד כלי ויאמר אליה אין עוד כלי ויעמד השמן</span> <span class="verse"><a name="7">7</a>ז  ותבא ותגד לאיש האלהים ויאמר לכי מכרי את השמן ושלמי את נשיכי (נשיך) ואת בניכי (ובניך) תחיי בנותר  {פ}</span> <span class="verse"><a name="8">8</a>ח  ויהי היום ויעבר אלישע אל שונם ושם אשה גדולה ותחזק בו לאכל לחם ויהי מדי עברו יסר שמה לאכל לחם</span> <span class="verse"><a name="9">9</a>ט  ותאמר אל אישה הנה נא ידעתי כי איש אלהים קדוש הוא--עבר עלינו תמיד</span> <span class="verse"><a name="10">10</a>י  נעשה נא עלית קיר קטנה ונשים לו שם מטה ושלחן וכסא ומנורה והיה בבאו אלינו יסור שמה</span> <span class="verse"><a name="11">11</a>יא  ויהי היום ויבא שמה ויסר אל העליה וישכב שמה</span> <span class="verse"><a name="12">12</a>יב  ויאמר אל גיחזי נערו קרא לשונמית הזאת ויקרא לה--ותעמד לפניו</span> <span class="verse"><a name="13">13</a>יג  ויאמר לו אמר נא אליה הנה חרדת אלינו את כל החרדה הזאת מה לעשות לך היש לדבר לך אל המלך או אל שר הצבא ותאמר בתוך עמי אנכי ישבת</span> <span class="verse"><a name="14">14</a>יד  ויאמר ומה לעשות לה ויאמר גיחזי אבל בן אין לה--ואישה זקן</span> <span class="verse"><a name="15">15</a>טו  ויאמר קרא לה ויקרא לה--ותעמד בפתח</span> <span class="verse"><a name="16">16</a>טז  ויאמר למועד הזה כעת חיה אתי (את) חבקת בן ותאמר אל אדני איש האלהים--אל תכזב בשפחתך</span> <span class="verse"><a name="17">17</a>יז  ותהר האשה ותלד בן למועד הזה כעת חיה אשר דבר אליה אלישע</span> <span class="verse"><a name="18">18</a>יח  ויגדל הילד ויהי היום ויצא אל אביו אל הקצרים</span> <span class="verse"><a name="19">19</a>יט  ויאמר אל אביו ראשי ראשי ויאמר אל הנער שאהו אל אמו</span> <span class="verse"><a name="20">20</a>כ  וישאהו--ויביאהו אל אמו וישב על ברכיה עד הצהרים וימת</span> <span class="verse"><a name="21">21</a>כא  ותעל ותשכבהו על מטת איש האלהים ותסגר בעדו ותצא</span> <span class="verse"><a name="22">22</a>כב  ותקרא אל אישה ותאמר שלחה נא לי אחד מן הנערים ואחת האתנות וארוצה עד איש האלהים ואשובה</span> <span class="verse"><a name="23">23</a>כג  ויאמר מדוע אתי (את) הלכתי (הלכת) אליו היום--לא חדש ולא שבת ותאמר שלום</span> <span class="verse"><a name="24">24</a>כד  ותחבש האתון ותאמר אל נערה נהג ולך אל תעצר לי לרכב כי אם אמרתי לך</span> <span class="verse"><a name="25">25</a>כה  ותלך ותבא אל איש האלהים--אל הר הכרמל ויהי כראות איש האלהים אתה מנגד ויאמר אל גיחזי נערו הנה השונמית הלז</span> <span class="verse"><a name="26">26</a>כו  עתה רוץ נא לקראתה ואמר לה השלום לך השלום לאישך השלום לילד ותאמר שלום</span> <span class="verse"><a name="27">27</a>כז  ותבא אל איש האלהים אל ההר ותחזק ברגליו ויגש גיחזי להדפה ויאמר איש האלהים הרפה לה כי נפשה מרה לה ויהוה העלים ממני ולא הגיד לי</span> <span class="verse"><a name="28">28</a>כח  ותאמר השאלתי בן מאת אדני הלא אמרתי לא תשלה אתי</span> <span class="verse"><a name="29">29</a>כט  ויאמר לגיחזי חגר מתניך וקח משענתי בידך ולך כי תמצא איש לא תברכנו וכי יברכך איש לא תעננו ושמת משענתי על פני הנער</span> <span class="verse"><a name="30">30</a>ל  ותאמר אם הנער חי יהוה וחי נפשך אם אעזבך ויקם וילך אחריה</span> <span class="verse"><a name="31">31</a>לא  וגחזי עבר לפניהם וישם את המשענת על פני הנער ואין קול ואין קשב וישב לקראתו ויגד לו לאמר לא הקיץ הנער</span> <span class="verse"><a name="32">32</a>לב  ויבא אלישע הביתה והנה הנער מת משכב על מטתו</span> <span class="verse"><a name="33">33</a>לג  ויבא ויסגר הדלת בעד שניהם ויתפלל אל יהוה</span> <span class="verse"><a name="34">34</a>לד  ויעל וישכב על הילד וישם פיו על פיו ועיניו על עיניו וכפיו על כפו ויגהר עליו ויחם בשר הילד</span> <span class="verse"><a name="35">35</a>לה  וישב וילך בבית אחת הנה ואחת הנה ויעל ויגהר עליו ויזורר הנער עד שבע פעמים ויפקח הנער את עיניו</span> <span class="verse"><a name="36">36</a>לו  ויקרא אל גיחזי ויאמר קרא אל השנמית הזאת ויקראה ותבא אליו ויאמר שאי בנך</span> <span class="verse"><a name="37">37</a>לז  ותבא ותפל על רגליו ותשתחו ארצה ותשא את בנה ותצא  {פ}</span> <span class="verse"><a name="38">38</a>לח  ואלישע שב הגלגלה והרעב בארץ ובני הנביאים ישבים לפניו ויאמר לנערו שפת הסיר הגדולה ובשל נזיד לבני הנביאים</span> <span class="verse"><a name="39">39</a>לט  ויצא אחד אל השדה ללקט ארת וימצא גפן שדה וילקט ממנו פקעת שדה מלא בגדו ויבא ויפלח אל סיר הנזיד--כי לא ידעו</span> <span class="verse"><a name="40">40</a>מ  ויצקו לאנשים לאכול ויהי כאכלם מהנזיד והמה צעקו ויאמרו מות בסיר איש האלהים ולא יכלו לאכל</span> <span class="verse"><a name="41">41</a>מא  ויאמר וקחו קמח וישלך אל הסיר ויאמר צק לעם ויאכלו ולא היה דבר רע בסיר  {ס}</span> <span class="verse"><a name="42">42</a>מב  ואיש בא מבעל שלשה ויבא לאיש האלהים לחם בכורים עשרים לחם שערים וכרמל בצקלנו ויאמר תן לעם ויאכלו</span> <span class="verse"><a name="43">43</a>מג  ויאמר משרתו מה אתן זה לפני מאה איש ויאמר תן לעם ויאכלו--כי כה אמר יהוה אכל והותר</span> <span class="verse"><a name="44">44</a>מד  ויתן לפניהם ויאכלו ויותרו כדבר יהוה  {פ}</span> </p></div</div></div></body></html>