<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 15</strong></div><p><span class="verse"><a name="1">1</a>א  בשנת עשרים ושבע שנה לירבעם מלך ישראל מלך עזריה בן אמציה מלך יהודה</span> <span class="verse"><a name="2">2</a>ב  בן שש עשרה שנה היה במלכו וחמשים ושתים שנה מלך בירושלם ושם אמו יכליהו מירושלם</span> <span class="verse"><a name="3">3</a>ג  ויעש הישר בעיני יהוה ככל אשר עשה אמציהו אביו</span> <span class="verse"><a name="4">4</a>ד  רק הבמות לא סרו  עוד העם מזבחים ומקטרים בבמות</span> <span class="verse"><a name="5">5</a>ה  וינגע יהוה את המלך ויהי מצרע עד יום מתו וישב בבית החפשית ויותם בן המלך על הבית שפט את עם הארץ</span> <span class="verse"><a name="6">6</a>ו  ויתר דברי עזריהו וכל אשר עשה  הלא הם כתובים על ספר דברי הימים--למלכי יהודה</span> <span class="verse"><a name="7">7</a>ז  וישכב עזריה עם אבתיו ויקברו אתו עם אבתיו בעיר דוד וימלך יותם בנו תחתיו  {פ}</span> <span class="verse"><a name="8">8</a>ח  בשנת שלשים ושמנה שנה לעזריהו מלך יהודה  מלך זכריהו בן ירבעם על ישראל בשמרון--ששה חדשים</span> <span class="verse"><a name="9">9</a>ט  ויעש הרע בעיני יהוה כאשר עשו אבתיו  לא סר מחטאות ירבעם בן נבט אשר החטיא את ישראל</span> <span class="verse"><a name="10">10</a>י  ויקשר עליו שלם בן יבש ויכהו קבל עם וימיתהו וימלך תחתיו</span> <span class="verse"><a name="11">11</a>יא  ויתר דברי זכריה  הנם כתובים על ספר דברי הימים--למלכי ישראל</span> <span class="verse"><a name="12">12</a>יב  הוא דבר יהוה אשר דבר אל יהוא לאמר בני רביעים ישבו לך על כסא ישראל ויהי כן  {פ}</span> <span class="verse"><a name="13">13</a>יג  שלום בן יביש מלך בשנת שלשים ותשע שנה לעזיה מלך יהודה וימלך ירח ימים בשמרון</span> <span class="verse"><a name="14">14</a>יד  ויעל מנחם בן גדי מתרצה ויבא שמרון ויך את שלום בן יביש בשמרון וימיתהו וימלך תחתיו</span> <span class="verse"><a name="15">15</a>טו  ויתר דברי שלום וקשרו אשר קשר  הנם כתובים על ספר דברי הימים--למלכי ישראל  {ס}</span> <span class="verse"><a name="16">16</a>טז  אז יכה מנחם את תפסח ואת כל אשר בה ואת גבוליה מתרצה--כי לא פתח ויך את כל ההרותיה בקע  {פ}</span> <span class="verse"><a name="17">17</a>יז  בשנת שלשים ותשע שנה לעזריה מלך יהודה  מלך מנחם בן גדי על ישראל עשר שנים--בשמרון</span> <span class="verse"><a name="18">18</a>יח  ויעש הרע בעיני יהוה  לא סר מעל חטאות ירבעם בן נבט אשר החטיא את ישראל--כל ימיו</span> <span class="verse"><a name="19">19</a>יט  בא פול מלך אשור על הארץ ויתן מנחם לפול אלף ככר כסף--להיות ידיו אתו להחזיק הממלכה בידו</span> <span class="verse"><a name="20">20</a>כ  ויצא מנחם את הכסף על ישראל על כל גבורי החיל לתת למלך אשור חמשים שקלים כסף לאיש אחד וישב מלך אשור ולא עמד שם בארץ</span> <span class="verse"><a name="21">21</a>כא  ויתר דברי מנחם וכל אשר עשה  הלוא הם כתובים על ספר דברי הימים--למלכי ישראל</span> <span class="verse"><a name="22">22</a>כב  וישכב מנחם עם אבתיו וימלך פקחיה בנו תחתיו  {פ}</span> <span class="verse"><a name="23">23</a>כג  בשנת חמשים שנה לעזריה מלך יהודה  מלך פקחיה בן מנחם על ישראל בשמרון--שנתים</span> <span class="verse"><a name="24">24</a>כד  ויעש הרע בעיני יהוה  לא סר מחטאות ירבעם בן נבט אשר החטיא את ישראל</span> <span class="verse"><a name="25">25</a>כה  ויקשר עליו פקח בן רמליהו שלישו ויכהו בשמרון בארמון בית מלך (המלך) את ארגב ואת האריה ועמו חמשים איש מבני גלעדים וימתהו וימלך תחתיו</span> <span class="verse"><a name="26">26</a>כו  ויתר דברי פקחיה וכל אשר עשה  הנם כתובים על ספר דברי הימים--למלכי ישראל  {פ}</span> <span class="verse"><a name="27">27</a>כז  בשנת חמשים ושתים שנה לעזריה מלך יהודה  מלך פקח בן רמליהו על ישראל בשמרון--עשרים שנה</span> <span class="verse"><a name="28">28</a>כח  ויעש הרע בעיני יהוה  לא סר מן חטאות ירבעם בן נבט אשר החטיא את ישראל</span> <span class="verse"><a name="29">29</a>כט  בימי פקח מלך ישראל בא תגלת פלאסר מלך אשור ויקח את עיון ואת אבל בית מעכה ואת ינוח ואת קדש ואת חצור ואת הגלעד ואת הגלילה כל ארץ נפתלי ויגלם אשורה</span> <span class="verse"><a name="30">30</a>ל  ויקשר קשר הושע בן אלה על פקח בן רמליהו ויכהו וימיתהו וימלך תחתיו--בשנת עשרים ליותם בן עזיה</span> <span class="verse"><a name="31">31</a>לא  ויתר דברי פקח וכל אשר עשה  הנם כתובים על ספר דברי הימים--למלכי ישראל  {פ}</span> <span class="verse"><a name="32">32</a>לב  בשנת שתים לפקח בן רמליהו מלך ישראל מלך יותם בן עזיהו מלך יהודה</span> <span class="verse"><a name="33">33</a>לג  בן עשרים וחמש שנה היה במלכו ושש עשרה שנה מלך בירושלם ושם אמו ירושא בת צדוק</span> <span class="verse"><a name="34">34</a>לד  ויעש הישר בעיני יהוה  ככל אשר עשה עזיהו אביו עשה</span> <span class="verse"><a name="35">35</a>לה  רק הבמות לא סרו--עוד העם מזבחים ומקטרים בבמות הוא בנה את שער בית יהוה--העליון</span> <span class="verse"><a name="36">36</a>לו  ויתר דברי יותם אשר עשה  הלא הם כתובים על ספר דברי הימים--למלכי יהודה</span> <span class="verse"><a name="37">37</a>לז  בימים ההם--החל יהוה להשליח ביהודה רצין מלך ארם ואת פקח בן רמליהו</span> <span class="verse"><a name="38">38</a>לח  וישכב יותם עם אבתיו ויקבר עם אבתיו בעיר דוד אביו וימלך אחז בנו תחתיו  {פ}</span> </p></div</div></div></body></html>