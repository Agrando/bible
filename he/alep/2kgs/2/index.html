<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 2</strong></div><p><span class="verse"><a name="1">1</a>א  ויהי בהעלות יהוה את אליהו בסערה השמים וילך אליהו ואלישע מן הגלגל</span> <span class="verse"><a name="2">2</a>ב  ויאמר אליהו אל אלישע שב נא פה כי יהוה שלחני עד בית אל ויאמר אלישע חי יהוה וחי נפשך אם אעזבך וירדו בית אל</span> <span class="verse"><a name="3">3</a>ג  ויצאו בני הנביאים אשר בית אל אל אלישע ויאמרו אליו הידעת כי היום יהוה לקח את אדניך מעל ראשך ויאמר גם אני ידעתי החשו</span> <span class="verse"><a name="4">4</a>ד  ויאמר לו אליהו אלישע שב נא פה כי יהוה שלחני יריחו ויאמר חי יהוה וחי נפשך אם אעזבך ויבאו יריחו</span> <span class="verse"><a name="5">5</a>ה  ויגשו בני הנביאים אשר ביריחו אל אלישע ויאמרו אליו הידעת כי היום יהוה לקח את אדניך מעל ראשך ויאמר גם אני ידעתי החשו</span> <span class="verse"><a name="6">6</a>ו  ויאמר לו אליהו שב נא פה כי יהוה שלחני הירדנה ויאמר חי יהוה וחי נפשך אם אעזבך וילכו שניהם</span> <span class="verse"><a name="7">7</a>ז  וחמשים איש מבני הנביאים הלכו ויעמדו מנגד מרחוק ושניהם עמדו על הירדן</span> <span class="verse"><a name="8">8</a>ח  ויקח אליהו את אדרתו ויגלם ויכה את המים ויחצו הנה והנה ויעברו שניהם בחרבה</span> <span class="verse"><a name="9">9</a>ט  ויהי כעברם ואליהו אמר אל אלישע שאל מה אעשה לך בטרם אלקח מעמך ויאמר אלישע ויהי נא פי שנים ברוחך אלי</span> <span class="verse"><a name="10">10</a>י  ויאמר הקשית לשאול אם תראה אתי לקח מאתך יהי לך כן ואם אין לא יהיה</span> <span class="verse"><a name="11">11</a>יא  ויהי המה הלכים הלוך ודבר והנה רכב אש וסוסי אש ויפרדו בין שניהם ויעל אליהו בסערה השמים</span> <span class="verse"><a name="12">12</a>יב  ואלישע ראה והוא מצעק אבי אבי רכב ישראל ופרשיו ולא ראהו עוד ויחזק בבגדיו ויקרעם לשנים קרעים</span> <span class="verse"><a name="13">13</a>יג  וירם את אדרת אליהו אשר נפלה מעליו וישב ויעמד על שפת הירדן</span> <span class="verse"><a name="14">14</a>יד  ויקח את אדרת אליהו אשר נפלה מעליו ויכה את המים ויאמר איה יהוה אלהי אליהו אף הוא ויכה את המים ויחצו הנה והנה ויעבר אלישע</span> <span class="verse"><a name="15">15</a>טו  ויראהו בני הנביאים אשר ביריחו מנגד ויאמרו נחה רוח אליהו על אלישע ויבאו לקראתו וישתחוו לו ארצה</span> <span class="verse"><a name="16">16</a>טז  ויאמרו אליו הנה נא יש את עבדיך חמשים אנשים בני חיל ילכו נא ויבקשו את אדניך--פן נשאו רוח יהוה וישלכהו באחד ההרים או באחת הגיאות (הגיאיות) ויאמר לא תשלחו</span> <span class="verse"><a name="17">17</a>יז  ויפצרו בו עד בש ויאמר שלחו וישלחו חמשים איש ויבקשו שלשה ימים ולא מצאהו</span> <span class="verse"><a name="18">18</a>יח  וישבו אליו והוא ישב ביריחו ויאמר אלהם הלא אמרתי אליכם אל תלכו  {ס}</span> <span class="verse"><a name="19">19</a>יט  ויאמרו אנשי העיר אל אלישע הנה נא מושב העיר טוב כאשר אדני ראה והמים רעים והארץ משכלת</span> <span class="verse"><a name="20">20</a>כ  ויאמר קחו לי צלחית חדשה ושימו שם מלח ויקחו אליו</span> <span class="verse"><a name="21">21</a>כא  ויצא אל מוצא המים וישלך שם מלח ויאמר כה אמר יהוה רפאתי למים האלה--לא יהיה משם עוד מות ומשכלת</span> <span class="verse"><a name="22">22</a>כב  וירפו המים עד היום הזה כדבר אלישע אשר דבר  {פ}</span> <span class="verse"><a name="23">23</a>כג  ויעל משם בית אל והוא עלה בדרך ונערים קטנים יצאו מן העיר ויתקלסו בו ויאמרו לו עלה קרח עלה קרח</span> <span class="verse"><a name="24">24</a>כד  ויפן אחריו ויראם ויקללם בשם יהוה ותצאנה שתים דבים מן היער ותבקענה מהם ארבעים ושני ילדים</span> <span class="verse"><a name="25">25</a>כה  וילך משם אל הר הכרמל ומשם שב שמרון  {פ}</span> </p></div</div></div></body></html>