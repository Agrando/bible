<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 3</strong></div><p><span class="verse"><a name="1">1</a>א  ויהורם בן אחאב מלך על ישראל בשמרון בשנת שמנה עשרה ליהושפט מלך יהודה וימלך שתים עשרה שנה</span> <span class="verse"><a name="2">2</a>ב  ויעשה הרע בעיני יהוה--רק לא כאביו וכאמו ויסר את מצבת הבעל אשר עשה אביו</span> <span class="verse"><a name="3">3</a>ג  רק בחטאות ירבעם בן נבט אשר החטיא את ישראל--דבק  לא סר ממנה  {פ}</span> <span class="verse"><a name="4">4</a>ד  ומישע מלך מואב היה נקד והשיב למלך ישראל מאה אלף כרים ומאה אלף אילים צמר</span> <span class="verse"><a name="5">5</a>ה  ויהי כמות אחאב ויפשע מלך מואב במלך ישראל</span> <span class="verse"><a name="6">6</a>ו  ויצא המלך יהורם ביום ההוא--משמרון ויפקד את כל ישראל</span> <span class="verse"><a name="7">7</a>ז  וילך וישלח אל יהושפט מלך יהודה לאמר מלך מואב פשע בי--התלך אתי אל מואב למלחמה ויאמר אעלה כמוני כמוך כעמי כעמך כסוסי כסוסיך</span> <span class="verse"><a name="8">8</a>ח  ויאמר אי זה הדרך נעלה ויאמר דרך מדבר אדום</span> <span class="verse"><a name="9">9</a>ט  וילך מלך ישראל ומלך יהודה ומלך אדום ויסבו דרך שבעת ימים ולא היה מים למחנה ולבהמה אשר ברגליהם</span> <span class="verse"><a name="10">10</a>י  ויאמר מלך ישראל  אהה--כי קרא יהוה לשלשת המלכים האלה לתת אותם ביד מואב  {ס}</span> <span class="verse"><a name="11">11</a>יא  ויאמר יהושפט האין פה נביא ליהוה ונדרשה את יהוה מאותו ויען אחד מעבדי מלך ישראל ויאמר פה אלישע בן שפט אשר יצק מים על ידי אליהו</span> <span class="verse"><a name="12">12</a>יב  ויאמר יהושפט יש אותו דבר יהוה וירדו אליו מלך ישראל ויהושפט--ומלך אדום</span> <span class="verse"><a name="13">13</a>יג  ויאמר אלישע אל מלך ישראל מה לי ולך--לך אל נביאי אביך ואל נביאי אמך ויאמר לו מלך ישראל אל כי קרא יהוה לשלשת המלכים האלה לתת אותם ביד מואב</span> <span class="verse"><a name="14">14</a>יד  ויאמר אלישע חי יהוה צבאות אשר עמדתי לפניו כי לולי פני יהושפט מלך יהודה אני נשא--אם אביט אליך ואם אראך</span> <span class="verse"><a name="15">15</a>טו  ועתה קחו לי מנגן והיה כנגן המנגן ותהי עליו יד יהוה</span> <span class="verse"><a name="16">16</a>טז  ויאמר כה אמר יהוה  עשה הנחל הזה גבים גבים</span> <span class="verse"><a name="17">17</a>יז  כי כה אמר יהוה לא תראו רוח ולא תראו גשם והנחל ההוא ימלא מים ושתיתם אתם ומקניכם ובהמתכם</span> <span class="verse"><a name="18">18</a>יח  ונקל זאת בעיני יהוה ונתן את מואב בידכם</span> <span class="verse"><a name="19">19</a>יט  והכיתם כל עיר מבצר וכל עיר מבחור וכל עץ טוב תפילו וכל מעיני מים תסתמו וכל החלקה הטובה תכאבו באבנים</span> <span class="verse"><a name="20">20</a>כ  ויהי בבקר כעלות המנחה והנה מים באים מדרך אדום ותמלא הארץ את המים</span> <span class="verse"><a name="21">21</a>כא  וכל מואב שמעו כי עלו המלכים להלחם בם ויצעקו מכל חגר חגרה ומעלה ויעמדו על הגבול</span> <span class="verse"><a name="22">22</a>כב  וישכימו בבקר והשמש זרחה על המים ויראו מואב מנגד את המים אדמים כדם</span> <span class="verse"><a name="23">23</a>כג  ויאמרו דם זה החרב נחרבו המלכים ויכו איש את רעהו ועתה לשלל מואב</span> <span class="verse"><a name="24">24</a>כד  ויבאו אל מחנה ישראל ויקמו ישראל ויכו את מואב וינסו מפניהם ויבו (ויכו) בה והכות את מואב</span> <span class="verse"><a name="25">25</a>כה  והערים יהרסו וכל חלקה טובה ישליכו איש אבנו ומלאוה וכל מעין מים יסתמו וכל עץ טוב יפילו עד השאיר אבניה בקיר חרשת ויסבו הקלעים ויכוה</span> <span class="verse"><a name="26">26</a>כו  וירא מלך מואב כי חזק ממנו המלחמה ויקח אותו שבע מאות איש שלף חרב להבקיע אל מלך אדום--ולא יכלו</span> <span class="verse"><a name="27">27</a>כז  ויקח את בנו הבכור אשר ימלך תחתיו ויעלהו עלה על החמה ויהי קצף גדול על ישראל ויסעו מעליו וישבו לארץ  {פ}</span> </p></div</div></div></body></html>