<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 21</strong></div><p><span class="verse"><a name="1">1</a>א  בן שתים עשרה שנה מנשה במלכו וחמשים וחמש שנה מלך בירושלם ושם אמו חפצי בה</span> <span class="verse"><a name="2">2</a>ב  ויעש הרע בעיני יהוה--כתועבת הגוים אשר הוריש יהוה מפני בני ישראל</span> <span class="verse"><a name="3">3</a>ג  וישב ויבן את הבמות אשר אבד חזקיהו אביו ויקם מזבחת לבעל ויעש אשרה כאשר עשה אחאב מלך ישראל וישתחו לכל צבא השמים ויעבד אתם</span> <span class="verse"><a name="4">4</a>ד  ובנה מזבחת בבית יהוה אשר אמר יהוה בירושלם אשים את שמי</span> <span class="verse"><a name="5">5</a>ה  ויבן מזבחות לכל צבא השמים בשתי חצרות בית יהוה</span> <span class="verse"><a name="6">6</a>ו  והעביר את בנו באש ועונן ונחש ועשה אוב וידענים  הרבה לעשות הרע בעיני יהוה--להכעיס</span> <span class="verse"><a name="7">7</a>ז  וישם את פסל האשרה אשר עשה--בבית אשר אמר יהוה אל דוד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעולם</span> <span class="verse"><a name="8">8</a>ח  ולא אסיף להניד רגל ישראל מן האדמה אשר נתתי לאבותם  רק אם ישמרו לעשות ככל אשר צויתים ולכל התורה אשר צוה אתם עבדי משה</span> <span class="verse"><a name="9">9</a>ט  ולא שמעו ויתעם מנשה לעשות את הרע מן הגוים אשר השמיד יהוה מפני בני ישראל</span> <span class="verse"><a name="10">10</a>י  וידבר יהוה ביד עבדיו הנביאים לאמר</span> <span class="verse"><a name="11">11</a>יא  יען אשר עשה מנשה מלך יהודה התעבות האלה--הרע מכל אשר עשו האמרי אשר לפניו ויחטא גם את יהודה בגלוליו  {ס}</span> <span class="verse"><a name="12">12</a>יב  לכן כה אמר יהוה אלהי ישראל הנני מביא רעה על ירושלם ויהודה  אשר כל שמעיו (שמעה)--תצלנה שתי אזניו</span> <span class="verse"><a name="13">13</a>יג  ונטיתי על ירושלם את קו שמרון ואת משקלת בית אחאב ומחיתי את ירושלם כאשר ימחה את הצלחת מחה והפך על פניה</span> <span class="verse"><a name="14">14</a>יד  ונטשתי את שארית נחלתי ונתתים ביד איביהם והיו לבז ולמשסה לכל איביהם</span> <span class="verse"><a name="15">15</a>טו  יען אשר עשו את הרע בעיני ויהיו מכעסים אתי--מן היום אשר יצאו אבותם ממצרים ועד היום הזה</span> <span class="verse"><a name="16">16</a>טז  וגם דם נקי שפך מנשה הרבה מאד עד אשר מלא את ירושלם פה לפה--לבד מחטאתו אשר החטיא את יהודה לעשות הרע בעיני יהוה</span> <span class="verse"><a name="17">17</a>יז  ויתר דברי מנשה וכל אשר עשה וחטאתו אשר חטא  הלא הם כתובים על ספר דברי הימים--למלכי יהודה</span> <span class="verse"><a name="18">18</a>יח  וישכב מנשה עם אבתיו ויקבר בגן ביתו בגן עזא וימלך אמון בנו תחתיו  {פ}</span> <span class="verse"><a name="19">19</a>יט  בן עשרים ושתים שנה אמון במלכו ושתים שנים מלך בירושלם ושם אמו משלמת בת חרוץ מן יטבה</span> <span class="verse"><a name="20">20</a>כ  ויעש הרע בעיני יהוה כאשר עשה מנשה אביו</span> <span class="verse"><a name="21">21</a>כא  וילך בכל הדרך אשר הלך אביו ויעבד את הגללים אשר עבד אביו וישתחו להם</span> <span class="verse"><a name="22">22</a>כב  ויעזב את יהוה אלהי אבתיו ולא הלך בדרך יהוה</span> <span class="verse"><a name="23">23</a>כג  ויקשרו עבדי אמון עליו וימיתו את המלך בביתו</span> <span class="verse"><a name="24">24</a>כד  ויך עם הארץ את כל הקשרים על המלך אמון וימליכו עם הארץ את יאשיהו בנו תחתיו</span> <span class="verse"><a name="25">25</a>כה  ויתר דברי אמון אשר עשה  הלא הם כתובים על ספר דברי הימים--למלכי יהודה</span> <span class="verse"><a name="26">26</a>כו  ויקבר אתו בקברתו בגן עזא וימלך יאשיהו בנו תחתיו  {פ}</span> </p></div</div></div></body></html>