<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/2kgs/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/2kgs">2 Kings</a> &gt <strong>Chapter 18</strong></div><p><span class="verse"><a name="1">1</a>א  ויהי בשנת שלש להושע בן אלה מלך ישראל מלך חזקיה בן אחז מלך יהודה</span> <span class="verse"><a name="2">2</a>ב  בן עשרים וחמש שנה היה במלכו ועשרים ותשע שנה מלך בירושלם ושם אמו אבי בת זכריה</span> <span class="verse"><a name="3">3</a>ג  ויעש הישר בעיני יהוה ככל אשר עשה דוד אביו</span> <span class="verse"><a name="4">4</a>ד  הוא הסיר את הבמות ושבר את המצבת וכרת את האשרה וכתת נחש הנחשת אשר עשה משה כי עד הימים ההמה היו בני ישראל מקטרים לו ויקרא לו נחשתן</span> <span class="verse"><a name="5">5</a>ה  ביהוה אלהי ישראל בטח ואחריו לא היה כמהו בכל מלכי יהודה ואשר היו לפניו</span> <span class="verse"><a name="6">6</a>ו  וידבק ביהוה לא סר מאחריו וישמר מצותיו אשר צוה יהוה את משה</span> <span class="verse"><a name="7">7</a>ז  והיה יהוה עמו בכל אשר יצא ישכיל וימרד במלך אשור ולא עבדו</span> <span class="verse"><a name="8">8</a>ח  הוא הכה את פלשתים עד עזה ואת גבוליה ממגדל נוצרים עד עיר מבצר  {פ}</span> <span class="verse"><a name="9">9</a>ט  ויהי בשנה הרביעית למלך חזקיהו--היא השנה השביעית להושע בן אלה מלך ישראל עלה שלמנאסר מלך אשור על שמרון--ויצר עליה</span> <span class="verse"><a name="10">10</a>י  וילכדה מקצה שלש שנים בשנת שש לחזקיה  היא שנת תשע להושע מלך ישראל נלכדה שמרון</span> <span class="verse"><a name="11">11</a>יא  ויגל מלך אשור את ישראל אשורה וינחם בחלח ובחבור נהר גוזן--וערי מדי</span> <span class="verse"><a name="12">12</a>יב  על אשר לא שמעו בקול יהוה אלהיהם ויעברו את בריתו את כל אשר צוה משה עבד יהוה ולא שמעו ולא עשו  {פ}</span> <span class="verse"><a name="13">13</a>יג  ובארבע עשרה שנה למלך חזקיה עלה סנחריב מלך אשור על כל ערי יהודה הבצרות--ויתפשם</span> <span class="verse"><a name="14">14</a>יד  וישלח חזקיה מלך יהודה אל מלך אשור לכישה לאמר חטאתי שוב מעלי--את אשר תתן עלי אשא וישם מלך אשור על חזקיה מלך יהודה שלש מאות ככר כסף ושלשים ככר זהב</span> <span class="verse"><a name="15">15</a>טו  ויתן חזקיה את כל הכסף הנמצא בית יהוה ובאצרות בית המלך</span> <span class="verse"><a name="16">16</a>טז  בעת ההיא קצץ חזקיה את דלתות היכל יהוה ואת האמנות אשר צפה חזקיה מלך יהודה ויתנם למלך אשור  {פ}</span> <span class="verse"><a name="17">17</a>יז  וישלח מלך אשור את תרתן ואת רב סריס ואת רבשקה מן לכיש אל המלך חזקיהו בחיל כבד--ירושלם ויעלו ויבאו ירושלם ויעלו ויבאו ויעמדו בתעלת הברכה העליונה אשר במסלת שדה כבס</span> <span class="verse"><a name="18">18</a>יח  ויקראו אל המלך ויצא אלהם אליקים בן חלקיהו אשר על הבית ושבנה הספר ויואח בן אסף המזכיר</span> <span class="verse"><a name="19">19</a>יט  ויאמר אליהם רבשקה אמרו נא אל חזקיהו  כה אמר המלך הגדול מלך אשור מה הבטחון הזה אשר בטחת</span> <span class="verse"><a name="20">20</a>כ  אמרת אך דבר שפתים--עצה וגבורה למלחמה עתה על מי בטחת כי מרדת בי</span> <span class="verse"><a name="21">21</a>כא  עתה הנה בטחת לך על משענת הקנה הרצוץ הזה על מצרים אשר יסמך איש עליו ובא בכפו ונקבה כן פרעה מלך מצרים לכל הבטחים עליו</span> <span class="verse"><a name="22">22</a>כב  וכי תאמרון אלי אל יהוה אלהינו בטחנו  הלוא הוא אשר הסיר חזקיהו את במתיו ואת מזבחתיו ויאמר ליהודה ולירושלם לפני המזבח הזה תשתחוו בירושלם</span> <span class="verse"><a name="23">23</a>כג  ועתה התערב נא את אדני את מלך אשור ואתנה לך אלפים סוסים אם תוכל לתת לך רכבים עליהם</span> <span class="verse"><a name="24">24</a>כד  ואיך תשיב את פני פחת אחד עבדי אדני--הקטנים ותבטח לך על מצרים לרכב ולפרשים</span> <span class="verse"><a name="25">25</a>כה  עתה המבלעדי יהוה עליתי על המקום הזה להשחתו יהוה אמר אלי עלה על הארץ הזאת והשחיתה</span> <span class="verse"><a name="26">26</a>כו  ויאמר אליקים בן חלקיהו ושבנה ויואח אל רבשקה דבר נא אל עבדיך ארמית--כי שמעים אנחנו ואל תדבר עמנו יהודית באזני העם אשר על החמה</span> <span class="verse"><a name="27">27</a>כז  ויאמר אליהם רבשקה העל אדניך ואליך שלחני אדני לדבר את הדברים האלה הלא על האנשים הישבים על החמה לאכל את חריהם (צואתם) ולשתות את שניהם (מימי רגליהם) עמכם</span> <span class="verse"><a name="28">28</a>כח  ויעמד רבשקה ויקרא בקול גדול יהודית וידבר ויאמר שמעו דבר המלך הגדול מלך אשור</span> <span class="verse"><a name="29">29</a>כט  כה אמר המלך אל ישא לכם חזקיהו  כי לא יוכל להציל אתכם מידו</span> <span class="verse"><a name="30">30</a>ל  ואל יבטח אתכם חזקיהו אל יהוה לאמר הצל יצילנו יהוה ולא תנתן את העיר הזאת ביד מלך אשור</span> <span class="verse"><a name="31">31</a>לא  אל תשמעו אל חזקיהו  כי כה אמר מלך אשור עשו אתי ברכה וצאו אלי ואכלו איש גפנו ואיש תאנתו ושתו איש מי ברו</span> <span class="verse"><a name="32">32</a>לב  עד באי ולקחתי אתכם אל ארץ כארצכם ארץ דגן ותירוש ארץ לחם וכרמים ארץ זית יצהר ודבש וחיו ולא תמתו ואל תשמעו אל חזקיהו כי יסית אתכם לאמר יהוה יצילנו</span> <span class="verse"><a name="33">33</a>לג  ההצל הצילו אלהי הגוים איש את ארצו מיד מלך אשור</span> <span class="verse"><a name="34">34</a>לד  איה אלהי חמת וארפד איה אלהי ספרוים--הנע ועוה  כי הצילו את שמרון מידי</span> <span class="verse"><a name="35">35</a>לה  מי בכל אלהי הארצות אשר הצילו את ארצם מידי  כי יציל יהוה את ירושלם מידי</span> <span class="verse"><a name="36">36</a>לו  והחרישו העם ולא ענו אתו דבר  כי מצות המלך היא לאמר לא תענהו</span> <span class="verse"><a name="37">37</a>לז  ויבא אליקים בן חלקיה אשר על הבית ושבנא הספר ויואח בן אסף המזכיר אל חזקיהו--קרועי בגדים ויגדו לו דברי רבשקה</span> </p></div</div></div></body></html>