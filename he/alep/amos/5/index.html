<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/amos/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/amos">Amos</a> &gt <strong>Chapter 5</strong></div><p><span class="verse"><a name="1">1</a>א  שמעו את הדבר הזה אשר אנכי נשא עליכם קינה--בית ישראל</span> <span class="verse"><a name="2">2</a>ב  נפלה לא תוסיף קום בתולת ישראל נטשה על אדמתה אין מקימה</span> <span class="verse"><a name="3">3</a>ג  כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל</span> <span class="verse"><a name="4">4</a>ד  כי כה אמר יהוה לבית ישראל  דרשוני וחיו</span> <span class="verse"><a name="5">5</a>ה  ואל תדרשו בית אל והגלגל לא תבאו ובאר שבע לא תעברו  כי הגלגל גלה יגלה ובית אל יהיה לאון</span> <span class="verse"><a name="6">6</a>ו  דרשו את יהוה וחיו  פן יצלח כאש בית יוסף ואכלה ואין מכבה לבית אל</span> <span class="verse"><a name="7">7</a>ז  ההפכים ללענה משפט וצדקה לארץ הניחו</span> <span class="verse"><a name="8">8</a>ח  עשה כימה וכסיל והפך לבקר צלמות ויום לילה החשיך הקורא למי הים וישפכם על פני הארץ--יהוה שמו</span> <span class="verse"><a name="9">9</a>ט  המבליג שד על עז ושד על מבצר יבוא</span> <span class="verse"><a name="10">10</a>י  שנאו בשער מוכיח ודבר תמים יתעבו</span> <span class="verse"><a name="11">11</a>יא  לכן יען בושסכם על דל ומשאת בר תקחו ממנו--בתי גזית בניתם ולא תשבו בם כרמי חמד נטעתם ולא תשתו את יינם</span> <span class="verse"><a name="12">12</a>יב  כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו</span> <span class="verse"><a name="13">13</a>יג  לכן המשכיל בעת ההיא--ידם  כי עת רעה היא</span> <span class="verse"><a name="14">14</a>יד  דרשו טוב ואל רע למען תחיו ויהי כן יהוה אלהי צבאות אתכם--כאשר אמרתם</span> <span class="verse"><a name="15">15</a>טו  שנאו רע ואהבו טוב והציגו בשער משפט אולי יחנן יהוה אלהי צבאות--שארית יוסף  {ס}</span> <span class="verse"><a name="16">16</a>טז  לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי</span> <span class="verse"><a name="17">17</a>יז  ובכל כרמים מספד  כי אעבר בקרבך אמר יהוה  {פ}</span> <span class="verse"><a name="18">18</a>יח  הוי המתאוים את יום יהוה  למה זה לכם יום יהוה הוא חשך ולא אור</span> <span class="verse"><a name="19">19</a>יט  כאשר ינוס איש מפני הארי ופגעו הדב ובא הבית--וסמך ידו על הקיר ונשכו הנחש</span> <span class="verse"><a name="20">20</a>כ  הלא חשך יום יהוה ולא אור ואפל ולא נגה לו</span> <span class="verse"><a name="21">21</a>כא  שנאתי מאסתי חגיכם ולא אריח בעצרתיכם</span> <span class="verse"><a name="22">22</a>כב  כי אם תעלו לי עלות ומנחתיכם לא ארצה ושלם מריאיכם לא אביט</span> <span class="verse"><a name="23">23</a>כג  הסר מעלי המון שריך וזמרת נבליך לא אשמע</span> <span class="verse"><a name="24">24</a>כד  ויגל כמים משפט וצדקה כנחל איתן</span> <span class="verse"><a name="25">25</a>כה  הזבחים ומנחה הגשתם לי במדבר ארבעים שנה--בית ישראל</span> <span class="verse"><a name="26">26</a>כו  ונשאתם את סכות מלככם ואת כיון צלמיכם--כוכב אלהיכם אשר עשיתם לכם</span> <span class="verse"><a name="27">27</a>כז  והגליתי אתכם מהלאה לדמשק  אמר יהוה אלהי צבאות שמו  {פ}</span> </p></div</div></div></body></html>