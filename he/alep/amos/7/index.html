<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/amos/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/amos">Amos</a> &gt <strong>Chapter 7</strong></div><p><span class="verse"><a name="1">1</a>א  כה הראני אדני יהוה והנה יוצר גבי בתחלת עלות הלקש והנה לקש--אחר גזי המלך</span> <span class="verse"><a name="2">2</a>ב  והיה אם כלה לאכול את עשב הארץ ואמר אדני יהוה סלח נא מי יקום יעקב  כי קטן הוא</span> <span class="verse"><a name="3">3</a>ג  נחם יהוה על זאת  לא תהיה אמר יהוה</span> <span class="verse"><a name="4">4</a>ד  כה הראני אדני יהוה והנה קרא לרב באש אדני יהוה ותאכל את תהום רבה ואכלה את החלק</span> <span class="verse"><a name="5">5</a>ה  ואמר אדני יהוה חדל נא--מי יקום יעקב  כי קטן הוא</span> <span class="verse"><a name="6">6</a>ו  נחם יהוה על זאת גם היא לא תהיה אמר אדני יהוה  {פ}</span> <span class="verse"><a name="7">7</a>ז  כה הראני והנה אדני נצב על חומת אנך ובידו אנך</span> <span class="verse"><a name="8">8</a>ח  ויאמר יהוה אלי מה אתה ראה עמוס ואמר אנך ויאמר אדני הנני שם אנך בקרב עמי ישראל--לא אוסיף עוד עבור לו</span> <span class="verse"><a name="9">9</a>ט  ונשמו במות ישחק ומקדשי ישראל יחרבו וקמתי על בית ירבעם בחרב  {ס}</span> <span class="verse"><a name="10">10</a>י  וישלח אמציה כהן בית אל אל ירבעם מלך ישראל לאמר  קשר עליך עמוס בקרב בית ישראל--לא תוכל הארץ להכיל את כל דבריו</span> <span class="verse"><a name="11">11</a>יא  כי כה אמר עמוס בחרב ימות ירבעם וישראל--גלה יגלה מעל אדמתו  {ס}</span> <span class="verse"><a name="12">12</a>יב  ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא</span> <span class="verse"><a name="13">13</a>יג  ובית אל לא תוסיף עוד להנבא  כי מקדש מלך הוא ובית ממלכה הוא</span> <span class="verse"><a name="14">14</a>יד  ויען עמוס ויאמר אל אמציה לא נביא אנכי ולא בן נביא אנכי  כי בוקר אנכי ובולס שקמים</span> <span class="verse"><a name="15">15</a>טו  ויקחני יהוה מאחרי הצאן ויאמר אלי יהוה לך הנבא אל עמי ישראל</span> <span class="verse"><a name="16">16</a>טז  ועתה שמע דבר יהוה  אתה אמר לא תנבא על ישראל ולא תטיף על בית ישחק</span> <span class="verse"><a name="17">17</a>יז  לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו  {פ}</span> </p></div</div></div></body></html>