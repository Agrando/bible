<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/amos/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/amos">Amos</a> &gt <strong>Chapter 2</strong></div><p><span class="verse"><a name="1">1</a>א  כה אמר יהוה על שלשה פשעי מואב ועל ארבעה לא אשיבנו  על שרפו עצמות מלך אדום לשיד</span> <span class="verse"><a name="2">2</a>ב  ושלחתי אש במואב ואכלה ארמנות הקריות ומת בשאון מואב בתרועה בקול שופר</span> <span class="verse"><a name="3">3</a>ג  והכרתי שופט מקרבה וכל שריה אהרוג עמו אמר יהוה  {פ}</span> <span class="verse"><a name="4">4</a>ד  כה אמר יהוה על שלשה פשעי יהודה ועל ארבעה לא אשיבנו  על מאסם את תורת יהוה וחקיו לא שמרו ויתעום כזביהם אשר הלכו אבותם אחריהם</span> <span class="verse"><a name="5">5</a>ה  ושלחתי אש ביהודה ואכלה ארמנות ירושלם  {פ}</span> <span class="verse"><a name="6">6</a>ו  כה אמר יהוה על שלשה פשעי ישראל ועל ארבעה לא אשיבנו  על מכרם בכסף צדיק ואביון בעבור נעלים</span> <span class="verse"><a name="7">7</a>ז  השאפים על עפר ארץ בראש דלים ודרך ענוים יטו ואיש ואביו ילכו אל הנערה למען חלל את שם קדשי</span> <span class="verse"><a name="8">8</a>ח  ועל בגדים חבלים יטו אצל כל מזבח ויין ענושים ישתו בית אלהיהם</span> <span class="verse"><a name="9">9</a>ט  ואנכי השמדתי את האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת</span> <span class="verse"><a name="10">10</a>י  ואנכי העליתי אתכם מארץ מצרים ואולך אתכם במדבר ארבעים שנה לרשת את ארץ האמרי</span> <span class="verse"><a name="11">11</a>יא  ואקים מבניכם לנביאים ומבחוריכם לנזרים האף אין זאת בני ישראל נאם יהוה</span> <span class="verse"><a name="12">12</a>יב  ותשקו את הנזרים יין ועל הנביאים צויתם לאמר לא תנבאו</span> <span class="verse"><a name="13">13</a>יג  הנה אנכי מעיק תחתיכם כאשר תעיק העגלה המלאה לה עמיר</span> <span class="verse"><a name="14">14</a>יד  ואבד מנוס מקל וחזק לא יאמץ כחו וגבור לא ימלט נפשו</span> <span class="verse"><a name="15">15</a>טו  ותפש הקשת לא יעמד וקל ברגליו לא ימלט ורכב הסוס לא ימלט נפשו</span> <span class="verse"><a name="16">16</a>טז  ואמיץ לבו בגבורים--ערום ינוס ביום ההוא נאם יהוה  {פ}</span> </p></div</div></div></body></html>