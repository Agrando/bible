<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 24</strong></div><p><span class="verse"><a name="1">1</a>א  כי יקח איש אשה ובעלה והיה אם לא תמצא חן בעיניו כי מצא בה ערות דבר--וכתב לה ספר כריתת ונתן בידה ושלחה מביתו</span> <span class="verse"><a name="2">2</a>ב  ויצאה מביתו והלכה והיתה לאיש אחר</span> <span class="verse"><a name="3">3</a>ג  ושנאה האיש האחרון וכתב לה ספר כריתת ונתן בידה ושלחה מביתו או כי ימות האיש האחרון אשר לקחה לו לאשה</span> <span class="verse"><a name="4">4</a>ד  לא יוכל בעלה הראשון אשר שלחה לשוב לקחתה להיות לו לאשה אחרי אשר הטמאה--כי תועבה הוא לפני יהוה ולא תחטיא את הארץ אשר יהוה אלהיך נתן לך נחלה  {ס}</span> <span class="verse"><a name="5">5</a>ה  כי יקח איש אשה חדשה--לא יצא בצבא ולא יעבר עליו לכל דבר  נקי יהיה לביתו שנה אחת ושמח את אשתו אשר לקח</span> <span class="verse"><a name="6">6</a>ו  לא יחבל רחים ורכב  כי נפש הוא חבל  {ס}</span> <span class="verse"><a name="7">7</a>ז  כי ימצא איש גנב נפש מאחיו מבני ישראל והתעמר בו ומכרו--ומת הגנב ההוא ובערת הרע מקרבך  {ס}</span> <span class="verse"><a name="8">8</a>ח  השמר בנגע הצרעת לשמר מאד ולעשות  ככל אשר יורו אתכם הכהנים הלוים כאשר צויתם--תשמרו לעשות</span> <span class="verse"><a name="9">9</a>ט  זכור את אשר עשה יהוה אלהיך למרים בדרך בצאתכם ממצרים  {ס}</span> <span class="verse"><a name="10">10</a>י  כי תשה ברעך משאת מאומה--לא תבא אל ביתו לעבט עבטו</span> <span class="verse"><a name="11">11</a>יא  בחוץ תעמד והאיש אשר אתה נשה בו יוציא אליך את העבוט החוצה</span> <span class="verse"><a name="12">12</a>יב  ואם איש עני הוא--לא תשכב בעבטו</span> <span class="verse"><a name="13">13</a>יג  השב תשיב לו את העבוט כבוא השמש ושכב בשלמתו וברכך ולך תהיה צדקה לפני יהוה אלהיך  {ס}</span> <span class="verse"><a name="14">14</a>יד  לא תעשק שכיר עני ואביון מאחיך או מגרך אשר בארצך בשעריך</span> <span class="verse"><a name="15">15</a>טו  ביומו תתן שכרו ולא תבוא עליו השמש כי עני הוא ואליו הוא נשא את נפשו ולא יקרא עליך אל יהוה והיה בך חטא  {ס}</span> <span class="verse"><a name="16">16</a>טז  לא יומתו אבות על בנים ובנים לא יומתו על אבות  איש בחטאו יומתו  {ס}</span> <span class="verse"><a name="17">17</a>יז  לא תטה משפט גר יתום ולא תחבל בגד אלמנה</span> <span class="verse"><a name="18">18</a>יח  וזכרת כי עבד היית במצרים ויפדך יהוה אלהיך משם על כן אנכי מצוך לעשות את הדבר הזה  {ס}</span> <span class="verse"><a name="19">19</a>יט  כי תקצר קצירך בשדך ושכחת עמר בשדה לא תשוב לקחתו--לגר ליתום ולאלמנה יהיה  למען יברכך יהוה אלהיך בכל מעשה ידיך  {ס}</span> <span class="verse"><a name="20">20</a>כ  כי תחבט זיתך לא תפאר אחריך  לגר ליתום ולאלמנה יהיה</span> <span class="verse"><a name="21">21</a>כא  כי תבצר כרמך לא תעולל אחריך  לגר ליתום ולאלמנה יהיה</span> <span class="verse"><a name="22">22</a>כב  וזכרת כי עבד היית בארץ מצרים על כן אנכי מצוך לעשות את הדבר הזה  {ס}</span> </p></div</div></div></body></html>