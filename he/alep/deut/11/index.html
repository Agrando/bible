<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 11</strong></div><p><span class="verse"><a name="1">1</a>א  ואהבת את יהוה אלהיך ושמרת משמרתו וחקתיו ומשפטיו ומצותיו--כל הימים</span> <span class="verse"><a name="2">2</a>ב  וידעתם היום כי לא את בניכם אשר לא ידעו ואשר לא ראו את מוסר יהוה אלהיכם  את גדלו--את ידו החזקה וזרעו הנטויה</span> <span class="verse"><a name="3">3</a>ג  ואת אתתיו ואת מעשיו אשר עשה בתוך מצרים--לפרעה מלך מצרים ולכל ארצו</span> <span class="verse"><a name="4">4</a>ד  ואשר עשה לחיל מצרים לסוסיו ולרכבו אשר הציף את מי ים סוף על פניהם ברדפם אחריכם ויאבדם יהוה עד היום הזה</span> <span class="verse"><a name="5">5</a>ה  ואשר עשה לכם במדבר עד באכם עד המקום הזה</span> <span class="verse"><a name="6">6</a>ו  ואשר עשה לדתן ולאבירם בני אליאב בן ראובן אשר פצתה הארץ את פיה ותבלעם ואת בתיהם ואת אהליהם--ואת כל היקום אשר ברגליהם בקרב כל ישראל</span> <span class="verse"><a name="7">7</a>ז  כי עיניכם הראת את כל מעשה יהוה הגדל אשר עשה</span> <span class="verse"><a name="8">8</a>ח  ושמרתם את כל המצוה אשר אנכי מצוך היום--למען תחזקו ובאתם וירשתם את הארץ אשר אתם עברים שמה לרשתה</span> <span class="verse"><a name="9">9</a>ט  ולמען תאריכו ימים על האדמה אשר נשבע יהוה לאבתיכם לתת להם ולזרעם--ארץ זבת חלב ודבש  {ס}</span> <span class="verse"><a name="10">10</a>י  כי הארץ אשר אתה בא שמה לרשתה--לא כארץ מצרים הוא אשר יצאתם משם  אשר תזרע את זרעך והשקית ברגלך כגן הירק</span> <span class="verse"><a name="11">11</a>יא  והארץ אשר אתם עברים שמה לרשתה--ארץ הרים ובקעת למטר השמים תשתה מים</span> <span class="verse"><a name="12">12</a>יב  ארץ אשר יהוה אלהיך דרש אתה  תמיד עיני יהוה אלהיך בה--מרשית השנה ועד אחרית שנה  {ס}</span> <span class="verse"><a name="13">13</a>יג  והיה אם שמע תשמעו אל מצותי אשר אנכי מצוה אתכם היום--לאהבה את יהוה אלהיכם ולעבדו בכל לבבכם ובכל נפשכם</span> <span class="verse"><a name="14">14</a>יד  ונתתי מטר ארצכם בעתו יורה ומלקוש ואספת דגנך ותירשך ויצהרך</span> <span class="verse"><a name="15">15</a>טו  ונתתי עשב בשדך לבהמתך ואכלת ושבעת</span> <span class="verse"><a name="16">16</a>טז  השמרו לכם פן יפתה לבבכם וסרתם ועבדתם אלהים אחרים והשתחויתם להם</span> <span class="verse"><a name="17">17</a>יז  וחרה אף יהוה בכם ועצר את השמים ולא יהיה מטר והאדמה לא תתן את יבולה ואבדתם מהרה מעל הארץ הטבה אשר יהוה נתן לכם</span> <span class="verse"><a name="18">18</a>יח  ושמתם את דברי אלה על לבבכם ועל נפשכם וקשרתם אתם לאות על ידכם והיו לטוטפת בין עיניכם</span> <span class="verse"><a name="19">19</a>יט  ולמדתם אתם את בניכם לדבר בם בשבתך בביתך ובלכתך בדרך ובשכבך ובקומך</span> <span class="verse"><a name="20">20</a>כ  וכתבתם על מזוזות ביתך ובשעריך</span> <span class="verse"><a name="21">21</a>כא  למען ירבו ימיכם וימי בניכם על האדמה אשר נשבע יהוה לאבתיכם לתת להם--כימי השמים על הארץ  {ס}</span> <span class="verse"><a name="22">22</a>כב  כי אם שמר תשמרון את כל המצוה הזאת אשר אנכי מצוה אתכם--לעשתה  לאהבה את יהוה אלהיכם ללכת בכל דרכיו--ולדבקה בו</span> <span class="verse"><a name="23">23</a>כג  והוריש יהוה את כל הגוים האלה מלפניכם וירשתם גוים גדלים ועצמים מכם</span> <span class="verse"><a name="24">24</a>כד  כל המקום אשר תדרך כף רגלכם בו--לכם יהיה  מן המדבר והלבנון מן הנהר נהר פרת ועד הים האחרון--יהיה גבלכם</span> <span class="verse"><a name="25">25</a>כה  לא יתיצב איש בפניכם  פחדכם ומוראכם יתן יהוה אלהיכם על פני כל הארץ אשר תדרכו בה כאשר דבר לכם  {ס}</span> <span class="verse"><a name="26">26</a>כו  ראה אנכי נתן לפניכם--היום  ברכה וקללה</span> <span class="verse"><a name="27">27</a>כז  את הברכה--אשר תשמעו אל מצות יהוה אלהיכם אשר אנכי מצוה אתכם היום</span> <span class="verse"><a name="28">28</a>כח  והקללה אם לא תשמעו אל מצות יהוה אלהיכם וסרתם מן הדרך אשר אנכי מצוה אתכם היום  ללכת אחרי אלהים אחרים--אשר לא ידעתם  {ס}</span> <span class="verse"><a name="29">29</a>כט  והיה כי יביאך יהוה אלהיך אל הארץ אשר אתה בא שמה לרשתה--ונתתה את הברכה על הר גרזים ואת הקללה על הר עיבל</span> <span class="verse"><a name="30">30</a>ל  הלא המה בעבר הירדן אחרי דרך מבוא השמש בארץ הכנעני הישב בערבה--מול הגלגל אצל אלוני מרה</span> <span class="verse"><a name="31">31</a>לא  כי אתם עברים את הירדן לבא לרשת את הארץ אשר יהוה אלהיכם נתן לכם וירשתם אתה וישבתם בה</span> <span class="verse"><a name="32">32</a>לב  ושמרתם לעשות את כל החקים ואת המשפטים אשר אנכי נתן לפניכם היום</span> </p></div</div></div></body></html>