<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 23</strong></div><p><span class="verse"><a name="1">1</a>א  לא יקח איש את אשת אביו ולא יגלה כנף אביו  {ס}</span> <span class="verse"><a name="2">2</a>ב  לא יבא פצוע דכא וכרות שפכה בקהל יהוה  {ס}</span> <span class="verse"><a name="3">3</a>ג  לא יבא ממזר בקהל יהוה  גם דור עשירי לא יבא לו בקהל יהוה  {ס}</span> <span class="verse"><a name="4">4</a>ד  לא יבא עמוני ומואבי בקהל יהוה  גם דור עשירי לא יבא להם בקהל יהוה עד עולם</span> <span class="verse"><a name="5">5</a>ה  על דבר אשר לא קדמו אתכם בלחם ובמים בדרך בצאתכם ממצרים ואשר שכר עליך את בלעם בן בעור מפתור ארם נהרים--לקללך</span> <span class="verse"><a name="6">6</a>ו  ולא אבה יהוה אלהיך לשמע אל בלעם ויהפך יהוה אלהיך לך את הקללה לברכה  כי אהבך יהוה אלהיך</span> <span class="verse"><a name="7">7</a>ז  לא תדרש שלמם וטבתם כל ימיך לעולם  {ס}</span> <span class="verse"><a name="8">8</a>ח  לא תתעב אדמי כי אחיך הוא לא תתעב מצרי כי גר היית בארצו</span> <span class="verse"><a name="9">9</a>ט  בנים אשר יולדו להם דור שלישי--יבא להם בקהל יהוה  {ס}</span> <span class="verse"><a name="10">10</a>י  כי תצא מחנה על איביך  ונשמרת--מכל דבר רע</span> <span class="verse"><a name="11">11</a>יא  כי יהיה בך איש אשר לא יהיה טהור מקרה לילה--ויצא אל מחוץ למחנה לא יבא אל תוך המחנה</span> <span class="verse"><a name="12">12</a>יב  והיה לפנות ערב ירחץ במים וכבא השמש יבא אל תוך המחנה</span> <span class="verse"><a name="13">13</a>יג  ויד תהיה לך מחוץ למחנה ויצאת שמה חוץ</span> <span class="verse"><a name="14">14</a>יד  ויתד תהיה לך על אזנך והיה בשבתך חוץ וחפרתה בה ושבת וכסית את צאתך</span> <span class="verse"><a name="15">15</a>טו  כי יהוה אלהיך מתהלך בקרב מחנך להצילך ולתת איביך לפניך והיה מחניך קדוש  ולא יראה בך ערות דבר ושב מאחריך  {ס}</span> <span class="verse"><a name="16">16</a>טז  לא תסגיר עבד אל אדניו אשר ינצל אליך מעם אדניו</span> <span class="verse"><a name="17">17</a>יז  עמך ישב בקרבך במקום אשר יבחר באחד שעריך--בטוב לו לא תוננו  {ס}</span> <span class="verse"><a name="18">18</a>יח  לא תהיה קדשה מבנות ישראל ולא יהיה קדש מבני ישראל</span> <span class="verse"><a name="19">19</a>יט  לא תביא אתנן זונה ומחיר כלב בית יהוה אלהיך--לכל נדר  כי תועבת יהוה אלהיך גם שניהם  {ס}</span> <span class="verse"><a name="20">20</a>כ  לא תשיך לאחיך נשך כסף נשך אכל  נשך כל דבר אשר ישך</span> <span class="verse"><a name="21">21</a>כא  לנכרי תשיך ולאחיך לא תשיך--למען יברכך יהוה אלהיך בכל משלח ידך על הארץ אשר אתה בא שמה לרשתה  {ס}</span> <span class="verse"><a name="22">22</a>כב  כי תדר נדר ליהוה אלהיך לא תאחר לשלמו  כי דרש ידרשנו יהוה אלהיך מעמך והיה בך חטא</span> <span class="verse"><a name="23">23</a>כג  וכי תחדל לנדר--לא יהיה בך חטא</span> <span class="verse"><a name="24">24</a>כד  מוצא שפתיך תשמר ועשית  כאשר נדרת ליהוה אלהיך נדבה אשר דברת בפיך  {ס}</span> <span class="verse"><a name="25">25</a>כה  כי תבא בכרם רעך ואכלת ענבים כנפשך שבעך ואל כליך לא תתן  {ס}  [ (Deuteronomy 23:26)  כו  כי תבא בקמת רעך וקטפת מלילת בידך וחרמש לא תניף על קמת רעך  {ס}  ]</span> </p></div</div></div></body></html>