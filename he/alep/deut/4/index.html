<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 4</strong></div><p><span class="verse"><a name="1">1</a>א  ועתה ישראל שמע אל החקים ואל המשפטים אשר אנכי מלמד אתכם לעשות--למען תחיו ובאתם וירשתם את הארץ אשר יהוה אלהי אבתיכם נתן לכם</span> <span class="verse"><a name="2">2</a>ב  לא תספו על הדבר אשר אנכי מצוה אתכם ולא תגרעו ממנו--לשמר את מצות יהוה אלהיכם אשר אנכי מצוה אתכם</span> <span class="verse"><a name="3">3</a>ג  עיניכם הראות את אשר עשה יהוה בבעל פעור  כי כל האיש אשר הלך אחרי בעל פעור--השמידו יהוה אלהיך מקרבך</span> <span class="verse"><a name="4">4</a>ד  ואתם הדבקים ביהוה אלהיכם--חיים כלכם היום</span> <span class="verse"><a name="5">5</a>ה  ראה למדתי אתכם חקים ומשפטים כאשר צוני יהוה אלהי  לעשות כן--בקרב הארץ אשר אתם באים שמה לרשתה</span> <span class="verse"><a name="6">6</a>ו  ושמרתם ועשיתם--כי הוא חכמתכם ובינתכם לעיני העמים  אשר ישמעון את כל החקים האלה ואמרו רק עם חכם ונבון הגוי הגדול הזה</span> <span class="verse"><a name="7">7</a>ז  כי מי גוי גדול אשר לו אלהים קרבים אליו כיהוה אלהינו בכל קראנו אליו</span> <span class="verse"><a name="8">8</a>ח  ומי גוי גדול אשר לו חקים ומשפטים צדיקם ככל התורה הזאת אשר אנכי נתן לפניכם היום</span> <span class="verse"><a name="9">9</a>ט  רק השמר לך ושמר נפשך מאד פן תשכח את הדברים אשר ראו עיניך ופן יסורו מלבבך כל ימי חייך והודעתם לבניך ולבני בניך</span> <span class="verse"><a name="10">10</a>י  יום אשר עמדת לפני יהוה אלהיך בחרב באמר יהוה אלי הקהל לי את העם ואשמעם את דברי  אשר ילמדון ליראה אתי כל הימים אשר הם חיים על האדמה ואת בניהם ילמדון</span> <span class="verse"><a name="11">11</a>יא  ותקרבון ותעמדון תחת ההר וההר בער באש עד לב השמים--חשך ענן וערפל</span> <span class="verse"><a name="12">12</a>יב  וידבר יהוה אליכם מתוך האש  קול דברים אתם שמעים ותמונה אינכם ראים זולתי קול</span> <span class="verse"><a name="13">13</a>יג  ויגד לכם את בריתו אשר צוה אתכם לעשות--עשרת הדברים ויכתבם על שני לחות אבנים</span> <span class="verse"><a name="14">14</a>יד  ואתי צוה יהוה בעת ההוא ללמד אתכם חקים ומשפטים  לעשתכם אתם--בארץ אשר אתם עברים שמה לרשתה</span> <span class="verse"><a name="15">15</a>טו  ונשמרתם מאד לנפשתיכם  כי לא ראיתם כל תמונה ביום דבר יהוה אליכם בחרב מתוך האש</span> <span class="verse"><a name="16">16</a>טז  פן תשחתון--ועשיתם לכם פסל תמונת כל סמל  תבנית זכר או נקבה</span> <span class="verse"><a name="17">17</a>יז  תבנית כל בהמה אשר בארץ תבנית כל צפור כנף אשר תעוף בשמים</span> <span class="verse"><a name="18">18</a>יח  תבנית כל רמש באדמה תבנית כל דגה אשר במים מתחת לארץ</span> <span class="verse"><a name="19">19</a>יט  ופן תשא עיניך השמימה וראית את השמש ואת הירח ואת הכוכבים כל צבא השמים ונדחת והשתחוית להם ועבדתם--אשר חלק יהוה אלהיך אתם לכל העמים תחת כל השמים</span> <span class="verse"><a name="20">20</a>כ  ואתכם לקח יהוה ויוצא אתכם מכור הברזל ממצרים להיות לו לעם נחלה כיום הזה</span> <span class="verse"><a name="21">21</a>כא  ויהוה התאנף בי על דבריכם וישבע לבלתי עברי את הירדן ולבלתי בא אל הארץ הטובה אשר יהוה אלהיך נתן לך נחלה</span> <span class="verse"><a name="22">22</a>כב  כי אנכי מת בארץ הזאת אינני עבר את הירדן ואתם עברים וירשתם את הארץ הטובה הזאת</span> <span class="verse"><a name="23">23</a>כג  השמרו לכם פן תשכחו את ברית יהוה אלהיכם אשר כרת עמכם ועשיתם לכם פסל תמונת כל אשר צוך יהוה אלהיך</span> <span class="verse"><a name="24">24</a>כד  כי יהוה אלהיך אש אכלה הוא  אל קנא  {פ}</span> <span class="verse"><a name="25">25</a>כה  כי תוליד בנים ובני בנים ונושנתם בארץ והשחתם ועשיתם פסל תמונת כל ועשיתם הרע בעיני יהוה אלהיך להכעיסו</span> <span class="verse"><a name="26">26</a>כו  העידתי בכם היום את השמים ואת הארץ כי אבד תאבדון מהר מעל הארץ אשר אתם עברים את הירדן שמה לרשתה  לא תאריכן ימים עליה כי השמד תשמדון</span> <span class="verse"><a name="27">27</a>כז  והפיץ יהוה אתכם בעמים ונשארתם מתי מספר בגוים אשר ינהג יהוה אתכם שמה</span> <span class="verse"><a name="28">28</a>כח  ועבדתם שם אלהים מעשה ידי אדם  עץ ואבן--אשר לא יראון ולא ישמעון ולא יאכלון ולא יריחן</span> <span class="verse"><a name="29">29</a>כט  ובקשתם משם את יהוה אלהיך ומצאת  כי תדרשנו בכל לבבך ובכל נפשך</span> <span class="verse"><a name="30">30</a>ל  בצר לך--ומצאוך כל הדברים האלה באחרית הימים ושבת עד יהוה אלהיך ושמעת בקלו</span> <span class="verse"><a name="31">31</a>לא  כי אל רחום יהוה אלהיך לא ירפך ולא ישחיתך ולא ישכח את ברית אבתיך אשר נשבע להם</span> <span class="verse"><a name="32">32</a>לב  כי שאל נא לימים ראשנים אשר היו לפניך למן היום אשר ברא אלהים אדם על הארץ ולמקצה השמים ועד קצה השמים  הנהיה כדבר הגדול הזה או הנשמע כמהו</span> <span class="verse"><a name="33">33</a>לג  השמע עם קול אלהים מדבר מתוך האש כאשר שמעת אתה--ויחי</span> <span class="verse"><a name="34">34</a>לד  או הנסה אלהים לבוא לקחת לו גוי מקרב גוי במסת באתת ובמופתים ובמלחמה וביד חזקה ובזרוע נטויה ובמוראים גדלים  ככל אשר עשה לכם יהוה אלהיכם במצרים--לעיניך</span> <span class="verse"><a name="35">35</a>לה  אתה הראת לדעת כי יהוה הוא האלהים  אין עוד מלבדו</span> <span class="verse"><a name="36">36</a>לו  מן השמים השמיעך את קלו ליסרך ועל הארץ הראך את אשו הגדולה ודבריו שמעת מתוך האש</span> <span class="verse"><a name="37">37</a>לז  ותחת כי אהב את אבתיך ויבחר בזרעו אחריו ויוצאך בפניו בכחו הגדל ממצרים</span> <span class="verse"><a name="38">38</a>לח  להוריש גוים גדלים ועצמים ממך--מפניך להביאך לתת לך את ארצם נחלה--כיום הזה</span> <span class="verse"><a name="39">39</a>לט  וידעת היום והשבת אל לבבך כי יהוה הוא האלהים בשמים ממעל ועל הארץ מתחת  אין עוד</span> <span class="verse"><a name="40">40</a>מ  ושמרת את חקיו ואת מצותיו אשר אנכי מצוך היום אשר ייטב לך ולבניך אחריך--ולמען תאריך ימים על האדמה אשר יהוה אלהיך נתן לך כל הימים  {פ}</span> <span class="verse"><a name="41">41</a>מא  אז יבדיל משה שלש ערים בעבר הירדן מזרחה שמש</span> <span class="verse"><a name="42">42</a>מב  לנס שמה רוצח אשר ירצח את רעהו בבלי דעת והוא לא שנא לו מתמל שלשם ונס אל אחת מן הערים האל--וחי</span> <span class="verse"><a name="43">43</a>מג  את בצר במדבר בארץ המישר לראובני ואת ראמת בגלעד לגדי ואת גולן בבשן למנשי</span> <span class="verse"><a name="44">44</a>מד  וזאת התורה אשר שם משה לפני בני ישראל</span> <span class="verse"><a name="45">45</a>מה  אלה העדת והחקים והמשפטים--אשר דבר משה אל בני ישראל בצאתם ממצרים</span> <span class="verse"><a name="46">46</a>מו  בעבר הירדן בגיא מול בית פעור בארץ סיחן מלך האמרי אשר יושב בחשבון--אשר הכה משה ובני ישראל בצאתם ממצרים</span> <span class="verse"><a name="47">47</a>מז  ויירשו את ארצו ואת ארץ עוג מלך הבשן שני מלכי האמרי אשר בעבר הירדן--מזרח שמש</span> <span class="verse"><a name="48">48</a>מח  מערער אשר על שפת נחל ארנן ועד הר שיאן--הוא חרמון</span> <span class="verse"><a name="49">49</a>מט  וכל הערבה עבר הירדן מזרחה ועד ים הערבה--תחת אשדת הפסגה  {פ}</span> </p></div</div></div></body></html>