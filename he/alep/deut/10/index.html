<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 10</strong></div><p><span class="verse"><a name="1">1</a>א  בעת ההוא אמר יהוה אלי פסל לך שני לוחת אבנים כראשנים ועלה אלי ההרה ועשית לך ארון עץ</span> <span class="verse"><a name="2">2</a>ב  ואכתב על הלחת את הדברים אשר היו על הלחת הראשנים אשר שברת ושמתם בארון</span> <span class="verse"><a name="3">3</a>ג  ואעש ארון עצי שטים ואפסל שני לחת אבנים כראשנים ואעל ההרה ושני הלחת בידי</span> <span class="verse"><a name="4">4</a>ד  ויכתב על הלחת כמכתב הראשון את עשרת הדברים אשר דבר יהוה אליכם בהר מתוך האש ביום הקהל ויתנם יהוה אלי</span> <span class="verse"><a name="5">5</a>ה  ואפן וארד מן ההר ואשם את הלחת בארון אשר עשיתי ויהיו שם כאשר צוני יהוה</span> <span class="verse"><a name="6">6</a>ו  ובני ישראל נסעו מבארת בני יעקן--מוסרה שם מת אהרן ויקבר שם ויכהן אלעזר בנו תחתיו</span> <span class="verse"><a name="7">7</a>ז  משם נסעו הגדגדה ומן הגדגדה יטבתה ארץ נחלי מים</span> <span class="verse"><a name="8">8</a>ח  בעת ההוא הבדיל יהוה את שבט הלוי לשאת את ארון ברית יהוה--לעמד לפני יהוה לשרתו ולברך בשמו עד היום הזה</span> <span class="verse"><a name="9">9</a>ט  על כן לא היה ללוי חלק ונחלה--עם אחיו  יהוה הוא נחלתו כאשר דבר יהוה אלהיך לו</span> <span class="verse"><a name="10">10</a>י  ואנכי עמדתי בהר כימים הראשנים--ארבעים יום וארבעים לילה וישמע יהוה אלי גם בפעם ההוא--לא אבה יהוה השחיתך</span> <span class="verse"><a name="11">11</a>יא  ויאמר יהוה אלי קום לך למסע לפני העם ויבאו ויירשו את הארץ אשר נשבעתי לאבתם לתת להם  {פ}</span> <span class="verse"><a name="12">12</a>יב  ועתה ישראל--מה יהוה אלהיך שאל מעמך  כי אם ליראה את יהוה אלהיך ללכת בכל דרכיו ולאהבה אתו ולעבד את יהוה אלהיך בכל לבבך ובכל נפשך</span> <span class="verse"><a name="13">13</a>יג  לשמר את מצות יהוה ואת חקתיו אשר אנכי מצוך היום--לטוב לך</span> <span class="verse"><a name="14">14</a>יד  הן ליהוה אלהיך השמים ושמי השמים הארץ וכל אשר בה</span> <span class="verse"><a name="15">15</a>טו  רק באבתיך חשק יהוה לאהבה אותם ויבחר בזרעם אחריהם בכם מכל העמים--כיום הזה</span> <span class="verse"><a name="16">16</a>טז  ומלתם את ערלת לבבכם וערפכם--לא תקשו עוד</span> <span class="verse"><a name="17">17</a>יז  כי יהוה אלהיכם--הוא אלהי האלהים ואדני האדנים  האל הגדל הגבר והנורא אשר לא ישא פנים ולא יקח שחד</span> <span class="verse"><a name="18">18</a>יח  עשה משפט יתום ואלמנה ואהב גר לתת לו לחם ושמלה</span> <span class="verse"><a name="19">19</a>יט  ואהבתם את הגר  כי גרים הייתם בארץ מצרים</span> <span class="verse"><a name="20">20</a>כ  את יהוה אלהיך תירא אתו תעבד ובו תדבק ובשמו תשבע</span> <span class="verse"><a name="21">21</a>כא  הוא תהלתך והוא אלהיך--אשר עשה אתך את הגדלת ואת הנוראת האלה אשר ראו עיניך</span> <span class="verse"><a name="22">22</a>כב  בשבעים נפש ירדו אבתיך מצרימה ועתה שמך יהוה אלהיך ככוכבי השמים לרב</span> </p></div</div></div></body></html>