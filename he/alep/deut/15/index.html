<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 15</strong></div><p><span class="verse"><a name="1">1</a>א  מקץ שבע שנים תעשה שמטה</span> <span class="verse"><a name="2">2</a>ב  וזה דבר השמטה--שמוט כל בעל משה ידו אשר ישה ברעהו  לא יגש את רעהו ואת אחיו כי קרא שמטה ליהוה</span> <span class="verse"><a name="3">3</a>ג  את הנכרי תגש ואשר יהיה לך את אחיך תשמט ידך</span> <span class="verse"><a name="4">4</a>ד  אפס כי לא יהיה בך אביון  כי ברך יברכך יהוה בארץ אשר יהוה אלהיך נתן לך נחלה לרשתה</span> <span class="verse"><a name="5">5</a>ה  רק אם שמוע תשמע בקול יהוה אלהיך לשמר לעשות את כל המצוה הזאת אשר אנכי מצוך היום</span> <span class="verse"><a name="6">6</a>ו  כי יהוה אלהיך ברכך כאשר דבר לך והעבטת גוים רבים ואתה לא תעבט ומשלת בגוים רבים ובך לא ימשלו  {ס}</span> <span class="verse"><a name="7">7</a>ז  כי יהיה בך אביון מאחד אחיך באחד שעריך בארצך אשר יהוה אלהיך נתן לך--לא תאמץ את לבבך ולא תקפץ את ידך מאחיך האביון</span> <span class="verse"><a name="8">8</a>ח  כי פתח תפתח את ידך לו והעבט תעביטנו די מחסרו אשר יחסר לו</span> <span class="verse"><a name="9">9</a>ט  השמר לך פן יהיה דבר עם לבבך בליעל לאמר קרבה שנת השבע שנת השמטה ורעה עינך באחיך האביון ולא תתן לו וקרא עליך אל יהוה והיה בך חטא</span> <span class="verse"><a name="10">10</a>י  נתון תתן לו ולא ירע לבבך בתתך לו  כי בגלל הדבר הזה יברכך יהוה אלהיך בכל מעשך ובכל משלח ידך</span> <span class="verse"><a name="11">11</a>יא  כי לא יחדל אביון מקרב הארץ על כן אנכי מצוך לאמר פתח תפתח את ידך לאחיך לעניך ולאבינך בארצך  {ס}</span> <span class="verse"><a name="12">12</a>יב  כי ימכר לך אחיך העברי או העבריה--ועבדך שש שנים ובשנה השביעת תשלחנו חפשי מעמך</span> <span class="verse"><a name="13">13</a>יג  וכי תשלחנו חפשי מעמך--לא תשלחנו ריקם</span> <span class="verse"><a name="14">14</a>יד  העניק תעניק לו מצאנך ומגרנך ומיקבך  אשר ברכך יהוה אלהיך תתן לו</span> <span class="verse"><a name="15">15</a>טו  וזכרת כי עבד היית בארץ מצרים ויפדך יהוה אלהיך על כן אנכי מצוך את הדבר הזה--היום</span> <span class="verse"><a name="16">16</a>טז  והיה כי יאמר אליך לא אצא מעמך  כי אהבך ואת ביתך כי טוב לו עמך</span> <span class="verse"><a name="17">17</a>יז  ולקחת את המרצע ונתתה באזנו ובדלת והיה לך עבד עולם ואף לאמתך תעשה כן</span> <span class="verse"><a name="18">18</a>יח  לא יקשה בעינך בשלחך אתו חפשי מעמך--כי משנה שכר שכיר עבדך שש שנים וברכך יהוה אלהיך בכל אשר תעשה  {פ}</span> <span class="verse"><a name="19">19</a>יט  כל הבכור אשר יולד בבקרך ובצאנך הזכר--תקדיש ליהוה אלהיך  לא תעבד בבכר שורך ולא תגז בכור צאנך</span> <span class="verse"><a name="20">20</a>כ  לפני יהוה אלהיך תאכלנו שנה בשנה במקום אשר יבחר יהוה--אתה וביתך</span> <span class="verse"><a name="21">21</a>כא  וכי יהיה בו מום פסח או עור כל מום רע--לא תזבחנו ליהוה אלהיך</span> <span class="verse"><a name="22">22</a>כב  בשעריך תאכלנו--הטמא והטהור יחדו כצבי וכאיל</span> <span class="verse"><a name="23">23</a>כג  רק את דמו לא תאכל  על הארץ תשפכנו כמים  {פ}</span> </p></div</div></div></body></html>