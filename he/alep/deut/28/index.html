<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 28</strong></div><p><span class="verse"><a name="1">1</a>א  והיה אם שמוע תשמע בקול יהוה אלהיך לשמר לעשות את כל מצותיו אשר אנכי מצוך היום--ונתנך יהוה אלהיך עליון על כל גויי הארץ</span> <span class="verse"><a name="2">2</a>ב  ובאו עליך כל הברכות האלה והשיגך  כי תשמע בקול יהוה אלהיך</span> <span class="verse"><a name="3">3</a>ג  ברוך אתה בעיר וברוך אתה בשדה</span> <span class="verse"><a name="4">4</a>ד  ברוך פרי בטנך ופרי אדמתך ופרי בהמתך--שגר אלפיך ועשתרות צאנך</span> <span class="verse"><a name="5">5</a>ה  ברוך טנאך ומשארתך</span> <span class="verse"><a name="6">6</a>ו  ברוך אתה בבאך וברוך אתה בצאתך</span> <span class="verse"><a name="7">7</a>ז  יתן יהוה את איביך הקמים עליך נגפים לפניך  בדרך אחד יצאו אליך ובשבעה דרכים ינוסו לפניך</span> <span class="verse"><a name="8">8</a>ח  יצו יהוה אתך את הברכה באסמיך ובכל משלח ידך וברכך--בארץ אשר יהוה אלהיך נתן לך</span> <span class="verse"><a name="9">9</a>ט  יקימך יהוה לו לעם קדוש כאשר נשבע לך  כי תשמר את מצות יהוה אלהיך והלכת בדרכיו</span> <span class="verse"><a name="10">10</a>י  וראו כל עמי הארץ כי שם יהוה נקרא עליך ויראו ממך</span> <span class="verse"><a name="11">11</a>יא  והותרך יהוה לטובה בפרי בטנך ובפרי בהמתך ובפרי אדמתך--על האדמה אשר נשבע יהוה לאבתיך לתת לך</span> <span class="verse"><a name="12">12</a>יב  יפתח יהוה לך את אוצרו הטוב את השמים לתת מטר ארצך בעתו ולברך את כל מעשה ידך והלוית גוים רבים ואתה לא תלוה</span> <span class="verse"><a name="13">13</a>יג  ונתנך יהוה לראש ולא לזנב והיית רק למעלה ולא תהיה למטה  כי תשמע אל מצות יהוה אלהיך אשר אנכי מצוך היום--לשמר ולעשות</span> <span class="verse"><a name="14">14</a>יד  ולא תסור מכל הדברים אשר אנכי מצוה אתכם היום--ימין ושמאול  ללכת אחרי אלהים אחרים--לעבדם  {פ}</span> <span class="verse"><a name="15">15</a>טו  והיה אם לא תשמע בקול יהוה אלהיך לשמר לעשות את כל מצותיו וחקתיו אשר אנכי מצוך היום--ובאו עליך כל הקללות האלה והשיגוך</span> <span class="verse"><a name="16">16</a>טז  ארור אתה בעיר וארור אתה בשדה</span> <span class="verse"><a name="17">17</a>יז  ארור טנאך ומשארתך</span> <span class="verse"><a name="18">18</a>יח  ארור פרי בטנך ופרי אדמתך--שגר אלפיך ועשתרת צאנך</span> <span class="verse"><a name="19">19</a>יט  ארור אתה בבאך וארור אתה בצאתך</span> <span class="verse"><a name="20">20</a>כ  ישלח יהוה בך את המארה את המהומה ואת המגערת בכל משלח ידך אשר תעשה--עד השמדך ועד אבדך מהר מפני רע מעלליך אשר עזבתני</span> <span class="verse"><a name="21">21</a>כא  ידבק יהוה בך את הדבר--עד כלתו אתך מעל האדמה אשר אתה בא שמה לרשתה</span> <span class="verse"><a name="22">22</a>כב  יככה יהוה בשחפת ובקדחת ובדלקת ובחרחר ובחרב ובשדפון ובירקון ורדפוך עד אבדך</span> <span class="verse"><a name="23">23</a>כג  והיו שמיך אשר על ראשך נחשת והארץ אשר תחתיך ברזל</span> <span class="verse"><a name="24">24</a>כד  יתן יהוה את מטר ארצך אבק ועפר  מן השמים ירד עליך עד השמדך</span> <span class="verse"><a name="25">25</a>כה  יתנך יהוה נגף לפני איביך--בדרך אחד תצא אליו ובשבעה דרכים תנוס לפניו והיית לזעוה לכל ממלכות הארץ</span> <span class="verse"><a name="26">26</a>כו  והיתה נבלתך למאכל לכל עוף השמים ולבהמת הארץ ואין מחריד</span> <span class="verse"><a name="27">27</a>כז  יככה יהוה בשחין מצרים ובעפלים (ובטחרים) ובגרב ובחרס--אשר לא תוכל להרפא</span> <span class="verse"><a name="28">28</a>כח  יככה יהוה בשגעון ובעורון ובתמהון לבב</span> <span class="verse"><a name="29">29</a>כט  והיית ממשש בצהרים כאשר ימשש העור באפלה ולא תצליח את דרכיך והיית אך עשוק וגזול כל הימים--ואין מושיע</span> <span class="verse"><a name="30">30</a>ל  אשה תארש ואיש אחר ישגלנה (ישכבנה)--בית תבנה ולא תשב בו כרם תטע ולא תחללנו</span> <span class="verse"><a name="31">31</a>לא  שורך טבוח לעיניך ולא תאכל ממנו--חמרך גזול מלפניך ולא ישוב לך צאנך נתנות לאיביך ואין לך מושיע</span> <span class="verse"><a name="32">32</a>לב  בניך ובנתיך נתנים לעם אחר ועיניך ראות וכלות אליהם כל היום ואין לאל ידך</span> <span class="verse"><a name="33">33</a>לג  פרי אדמתך וכל יגיעך יאכל עם אשר לא ידעת והיית רק עשוק ורצוץ--כל הימים</span> <span class="verse"><a name="34">34</a>לד  והיית משגע ממראה עיניך אשר תראה</span> <span class="verse"><a name="35">35</a>לה  יככה יהוה בשחין רע על הברכים ועל השקים אשר לא תוכל להרפא--מכף רגלך ועד קדקדך</span> <span class="verse"><a name="36">36</a>לו  יולך יהוה אתך ואת מלכך אשר תקים עליך אל גוי אשר לא ידעת אתה ואבתיך ועבדת שם אלהים אחרים עץ ואבן</span> <span class="verse"><a name="37">37</a>לז  והיית לשמה למשל ולשנינה--בכל העמים אשר ינהגך יהוה שמה</span> <span class="verse"><a name="38">38</a>לח  זרע רב תוציא השדה ומעט תאסף כי יחסלנו הארבה</span> <span class="verse"><a name="39">39</a>לט  כרמים תטע ועבדת ויין לא תשתה ולא תאגר כי תאכלנו התלעת</span> <span class="verse"><a name="40">40</a>מ  זיתים יהיו לך בכל גבולך ושמן לא תסוך כי ישל זיתך</span> <span class="verse"><a name="41">41</a>מא  בנים ובנות תוליד ולא יהיו לך כי ילכו בשבי</span> <span class="verse"><a name="42">42</a>מב  כל עצך ופרי אדמתך יירש הצלצל</span> <span class="verse"><a name="43">43</a>מג  הגר אשר בקרבך יעלה עליך מעלה מעלה ואתה תרד מטה מטה</span> <span class="verse"><a name="44">44</a>מד  הוא ילוך ואתה לא תלונו הוא יהיה לראש ואתה תהיה לזנב</span> <span class="verse"><a name="45">45</a>מה  ובאו עליך כל הקללות האלה ורדפוך והשיגוך עד השמדך  כי לא שמעת בקול יהוה אלהיך--לשמר מצותיו וחקתיו אשר צוך</span> <span class="verse"><a name="46">46</a>מו  והיו בך לאות ולמופת ובזרעך עד עולם</span> <span class="verse"><a name="47">47</a>מז  תחת אשר לא עבדת את יהוה אלהיך בשמחה ובטוב לבב--מרב כל</span> <span class="verse"><a name="48">48</a>מח  ועבדת את איביך אשר ישלחנו יהוה בך ברעב ובצמא ובעירם ובחסר כל ונתן על ברזל על צוארך עד השמידו אתך</span> <span class="verse"><a name="49">49</a>מט  ישא יהוה עליך גוי מרחק מקצה הארץ כאשר ידאה הנשר  גוי אשר לא תשמע לשנו</span> <span class="verse"><a name="50">50</a>נ  גוי עז פנים אשר לא ישא פנים לזקן ונער לא יחן</span> <span class="verse"><a name="51">51</a>נא  ואכל פרי בהמתך ופרי אדמתך עד השמדך אשר לא ישאיר לך דגן תירוש ויצהר שגר אלפיך ועשתרת צאנך--עד האבידו אתך</span> <span class="verse"><a name="52">52</a>נב  והצר לך בכל שעריך עד רדת חמתיך הגבהת והבצרות אשר אתה בטח בהן בכל ארצך והצר לך בכל שעריך בכל ארצך אשר נתן יהוה אלהיך לך</span> <span class="verse"><a name="53">53</a>נג  ואכלת פרי בטנך בשר בניך ובנתיך אשר נתן לך יהוה אלהיך--במצור ובמצוק אשר יציק לך איבך</span> <span class="verse"><a name="54">54</a>נד  האיש הרך בך והענג מאד--תרע עינו באחיו ובאשת חיקו וביתר בניו אשר יותיר</span> <span class="verse"><a name="55">55</a>נה  מתת לאחד מהם מבשר בניו אשר יאכל מבלי השאיר לו כל--במצור ובמצוק אשר יציק לך איבך בכל שעריך</span> <span class="verse"><a name="56">56</a>נו  הרכה בך והענגה אשר לא נסתה כף רגלה הצג על הארץ מהתענג ומרך--תרע עינה באיש חיקה ובבנה ובבתה</span> <span class="verse"><a name="57">57</a>נז  ובשליתה היוצת מבין רגליה ובבניה אשר תלד כי תאכלם בחסר כל בסתר--במצור ובמצוק אשר יציק לך איבך בשעריך</span> <span class="verse"><a name="58">58</a>נח  אם לא תשמר לעשות את כל דברי התורה הזאת הכתבים בספר הזה  ליראה את השם הנכבד והנורא הזה--את יהוה אלהיך</span> <span class="verse"><a name="59">59</a>נט  והפלא יהוה את מכתך ואת מכות זרעך  מכות גדלת ונאמנות וחלים רעים ונאמנים</span> <span class="verse"><a name="60">60</a>ס  והשיב בך את כל מדוה מצרים אשר יגרת מפניהם ודבקו בך</span> <span class="verse"><a name="61">61</a>סא  גם כל חלי וכל מכה אשר לא כתוב בספר התורה הזאת--יעלם יהוה עליך עד השמדך</span> <span class="verse"><a name="62">62</a>סב  ונשארתם במתי מעט תחת אשר הייתם ככוכבי השמים לרב  כי לא שמעת בקול יהוה אלהיך</span> <span class="verse"><a name="63">63</a>סג  והיה כאשר שש יהוה עליכם להיטיב אתכם ולהרבות אתכם--כן ישיש יהוה עליכם להאביד אתכם ולהשמיד אתכם ונסחתם מעל האדמה אשר אתה בא שמה לרשתה</span> <span class="verse"><a name="64">64</a>סד  והפיצך יהוה בכל העמים מקצה הארץ ועד קצה הארץ ועבדת שם אלהים אחרים אשר לא ידעת אתה ואבתיך--עץ ואבן</span> <span class="verse"><a name="65">65</a>סה  ובגוים ההם לא תרגיע ולא יהיה מנוח לכף רגלך ונתן יהוה לך שם לב רגז וכליון עינים ודאבון נפש</span> <span class="verse"><a name="66">66</a>סו  והיו חייך תלאים לך מנגד ופחדת לילה ויומם ולא תאמין בחייך</span> <span class="verse"><a name="67">67</a>סז  בבקר תאמר מי יתן ערב ובערב תאמר מי יתן בקר--מפחד לבבך אשר תפחד וממראה עיניך אשר תראה</span> <span class="verse"><a name="68">68</a>סח  והשיבך יהוה מצרים באניות בדרך אשר אמרתי לך לא תסיף עוד לראתה והתמכרתם שם לאיביך לעבדים ולשפחות ואין קנה  {ס}  [ (Deuteronomy 28:69)  סט  אלה דברי הברית אשר צוה יהוה את משה לכרת את בני ישראל--בארץ מואב  מלבד הברית אשר כרת אתם בחרב  {פ}  ]</span> </p></div</div></div></body></html>