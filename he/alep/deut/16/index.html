<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 16</strong></div><p><span class="verse"><a name="1">1</a>א  שמור את חדש האביב ועשית פסח ליהוה אלהיך  כי בחדש האביב הוציאך יהוה אלהיך ממצרים--לילה</span> <span class="verse"><a name="2">2</a>ב  וזבחת פסח ליהוה אלהיך צאן ובקר במקום אשר יבחר יהוה לשכן שמו שם</span> <span class="verse"><a name="3">3</a>ג  לא תאכל עליו חמץ שבעת ימים תאכל עליו מצות לחם עני  כי בחפזון יצאת מארץ מצרים--למען תזכר את יום צאתך מארץ מצרים כל ימי חייך</span> <span class="verse"><a name="4">4</a>ד  ולא יראה לך שאר בכל גבלך שבעת ימים ולא ילין מן הבשר אשר תזבח בערב ביום הראשון--לבקר</span> <span class="verse"><a name="5">5</a>ה  לא תוכל לזבח את הפסח באחד שעריך אשר יהוה אלהיך נתן לך</span> <span class="verse"><a name="6">6</a>ו  כי אם אל המקום אשר יבחר יהוה אלהיך לשכן שמו--שם תזבח את הפסח בערב  כבוא השמש מועד צאתך ממצרים</span> <span class="verse"><a name="7">7</a>ז  ובשלת ואכלת במקום אשר יבחר יהוה אלהיך בו ופנית בבקר והלכת לאהליך</span> <span class="verse"><a name="8">8</a>ח  ששת ימים תאכל מצות וביום השביעי עצרת ליהוה אלהיך--לא תעשה מלאכה  {ס}</span> <span class="verse"><a name="9">9</a>ט  שבעה שבעת תספר לך  מהחל חרמש בקמה תחל לספר שבעה שבעות</span> <span class="verse"><a name="10">10</a>י  ועשית חג שבעות ליהוה אלהיך--מסת נדבת ידך אשר תתן  כאשר יברכך יהוה אלהיך</span> <span class="verse"><a name="11">11</a>יא  ושמחת לפני יהוה אלהיך אתה ובנך ובתך ועבדך ואמתך והלוי אשר בשעריך והגר והיתום והאלמנה אשר בקרבך--במקום אשר יבחר יהוה אלהיך לשכן שמו שם</span> <span class="verse"><a name="12">12</a>יב  וזכרת כי עבד היית במצרים ושמרת ועשית את החקים האלה  {פ}</span> <span class="verse"><a name="13">13</a>יג  חג הסכת תעשה לך שבעת ימים  באספך--מגרנך ומיקבך</span> <span class="verse"><a name="14">14</a>יד  ושמחת בחגך  אתה ובנך ובתך ועבדך ואמתך והלוי והגר והיתום והאלמנה אשר בשעריך</span> <span class="verse"><a name="15">15</a>טו  שבעת ימים תחג ליהוה אלהיך במקום אשר יבחר יהוה  כי יברכך יהוה אלהיך בכל תבואתך ובכל מעשה ידיך והיית אך שמח</span> <span class="verse"><a name="16">16</a>טז  שלוש פעמים בשנה יראה כל זכורך את פני יהוה אלהיך במקום אשר יבחר--בחג המצות ובחג השבעות ובחג הסכות ולא יראה את פני יהוה ריקם</span> <span class="verse"><a name="17">17</a>יז  איש כמתנת ידו כברכת יהוה אלהיך אשר נתן לך  {ס}</span> <span class="verse"><a name="18">18</a>יח  שפטים ושטרים תתן לך בכל שעריך אשר יהוה אלהיך נתן לך לשבטיך ושפטו את העם משפט צדק</span> <span class="verse"><a name="19">19</a>יט  לא תטה משפט לא תכיר פנים ולא תקח שחד--כי השחד יעור עיני חכמים ויסלף דברי צדיקם</span> <span class="verse"><a name="20">20</a>כ  צדק צדק תרדף--למען תחיה וירשת את הארץ אשר יהוה אלהיך נתן לך  {ס}</span> <span class="verse"><a name="21">21</a>כא  לא תטע לך אשרה כל עץ  אצל מזבח יהוה אלהיך--אשר תעשה לך</span> <span class="verse"><a name="22">22</a>כב  ולא תקים לך מצבה אשר שנא יהוה אלהיך  {ס}</span> </p></div</div></div></body></html>