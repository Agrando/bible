<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 22</strong></div><p><span class="verse"><a name="1">1</a>א  לא תראה את שור אחיך או את שיו נדחים והתעלמת מהם  השב תשיבם לאחיך</span> <span class="verse"><a name="2">2</a>ב  ואם לא קרוב אחיך אליך ולא ידעתו--ואספתו אל תוך ביתך והיה עמך עד דרש אחיך אתו והשבתו לו</span> <span class="verse"><a name="3">3</a>ג  וכן תעשה לחמרו וכן תעשה לשמלתו וכן תעשה לכל אבדת אחיך אשר תאבד ממנו ומצאתה  לא תוכל להתעלם  {ס}</span> <span class="verse"><a name="4">4</a>ד  לא תראה את חמור אחיך או שורו נפלים בדרך והתעלמת מהם  הקם תקים עמו  {ס}</span> <span class="verse"><a name="5">5</a>ה  לא יהיה כלי גבר על אשה ולא ילבש גבר שמלת אשה  כי תועבת יהוה אלהיך כל עשה אלה  {פ}</span> <span class="verse"><a name="6">6</a>ו  כי יקרא קן צפור לפניך בדרך בכל עץ או על הארץ אפרחים או ביצים והאם רבצת על האפרחים או על הביצים--לא תקח האם על הבנים</span> <span class="verse"><a name="7">7</a>ז  שלח תשלח את האם ואת הבנים תקח לך למען ייטב לך והארכת ימים  {ס}</span> <span class="verse"><a name="8">8</a>ח  כי תבנה בית חדש ועשית מעקה לגגך ולא תשים דמים בביתך כי יפל הנפל ממנו</span> <span class="verse"><a name="9">9</a>ט  לא תזרע כרמך כלאים  פן תקדש המלאה הזרע אשר תזרע ותבואת הכרם  {ס}</span> <span class="verse"><a name="10">10</a>י  לא תחרש בשור ובחמר יחדו</span> <span class="verse"><a name="11">11</a>יא  לא תלבש שעטנז צמר ופשתים יחדו  {ס}</span> <span class="verse"><a name="12">12</a>יב  גדלים תעשה לך על ארבע כנפות כסותך אשר תכסה בה  {ס}</span> <span class="verse"><a name="13">13</a>יג  כי יקח איש אשה ובא אליה ושנאה</span> <span class="verse"><a name="14">14</a>יד  ושם לה עלילת דברים והוצא עליה שם רע ואמר את האשה הזאת לקחתי ואקרב אליה ולא מצאתי לה בתולים</span> <span class="verse"><a name="15">15</a>טו  ולקח אבי הנער ואמה והוציאו את בתולי הנער אל זקני העיר--השערה</span> <span class="verse"><a name="16">16</a>טז  ואמר אבי הנער אל הזקנים  את בתי נתתי לאיש הזה לאשה--וישנאה</span> <span class="verse"><a name="17">17</a>יז  והנה הוא שם עלילת דברים לאמר לא מצאתי לבתך בתולים ואלה בתולי בתי ופרשו השמלה לפני זקני העיר</span> <span class="verse"><a name="18">18</a>יח  ולקחו זקני העיר ההוא את האיש ויסרו אתו</span> <span class="verse"><a name="19">19</a>יט  וענשו אתו מאה כסף ונתנו לאבי הנערה--כי הוציא שם רע על בתולת ישראל ולו תהיה לאשה לא יוכל לשלחה כל ימיו  {ס}</span> <span class="verse"><a name="20">20</a>כ  ואם אמת היה הדבר הזה  לא נמצאו בתולים לנער</span> <span class="verse"><a name="21">21</a>כא  והוציאו את הנער אל פתח בית אביה וסקלוה אנשי עירה באבנים ומתה--כי עשתה נבלה בישראל לזנות בית אביה ובערת הרע מקרבך  {ס}</span> <span class="verse"><a name="22">22</a>כב  כי ימצא איש שכב עם אשה בעלת בעל ומתו גם שניהם--האיש השכב עם האשה והאשה ובערת הרע מישראל  {ס}</span> <span class="verse"><a name="23">23</a>כג  כי יהיה נער בתולה מארשה לאיש ומצאה איש בעיר ושכב עמה</span> <span class="verse"><a name="24">24</a>כד  והוצאתם את שניהם אל שער העיר ההוא וסקלתם אתם באבנים ומתו--את הנער על דבר אשר לא צעקה בעיר ואת האיש על דבר אשר ענה את אשת רעהו ובערת הרע מקרבך  {ס}</span> <span class="verse"><a name="25">25</a>כה  ואם בשדה ימצא האיש את הנער המארשה והחזיק בה האיש ושכב עמה  ומת האיש אשר שכב עמה--לבדו</span> <span class="verse"><a name="26">26</a>כו  ולנער לא תעשה דבר אין לנער חטא מות  כי כאשר יקום איש על רעהו ורצחו נפש--כן הדבר הזה</span> <span class="verse"><a name="27">27</a>כז  כי בשדה מצאה צעקה הנער המארשה ואין מושיע לה  {ס}</span> <span class="verse"><a name="28">28</a>כח  כי ימצא איש נער בתולה אשר לא ארשה ותפשה ושכב עמה ונמצאו</span> <span class="verse"><a name="29">29</a>כט  ונתן האיש השכב עמה לאבי הנער--חמשים כסף ולו תהיה לאשה תחת אשר ענה--לא יוכל שלחה כל ימיו  {ס}</span> </p></div</div></div></body></html>