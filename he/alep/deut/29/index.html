<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 29</strong></div><p><span class="verse"><a name="1">1</a>א  ויקרא משה אל כל ישראל ויאמר אלהם  אתם ראיתם את כל אשר עשה יהוה לעיניכם בארץ מצרים לפרעה ולכל עבדיו ולכל ארצו</span> <span class="verse"><a name="2">2</a>ב  המסות הגדלת אשר ראו עיניך--האתת והמפתים הגדלים ההם</span> <span class="verse"><a name="3">3</a>ג  ולא נתן יהוה לכם לב לדעת ועינים לראות ואזנים לשמע עד היום הזה</span> <span class="verse"><a name="4">4</a>ד  ואולך אתכם ארבעים שנה במדבר לא בלו שלמתיכם מעליכם ונעלך לא בלתה מעל רגלך</span> <span class="verse"><a name="5">5</a>ה  לחם לא אכלתם ויין ושכר לא שתיתם--למען תדעו כי אני יהוה אלהיכם</span> <span class="verse"><a name="6">6</a>ו  ותבאו אל המקום הזה ויצא סיחן מלך חשבון ועוג מלך הבשן לקראתנו למלחמה--ונכם</span> <span class="verse"><a name="7">7</a>ז  ונקח את ארצם ונתנה לנחלה לראובני ולגדי--ולחצי שבט המנשי</span> <span class="verse"><a name="8">8</a>ח  ושמרתם את דברי הברית הזאת ועשיתם אתם--למען תשכילו את כל אשר תעשון  {פ}</span> <span class="verse"><a name="9">9</a>ט  אתם נצבים היום כלכם לפני יהוה אלהיכם  ראשיכם שבטיכם זקניכם ושטריכם כל איש ישראל</span> <span class="verse"><a name="10">10</a>י  טפכם נשיכם--וגרך אשר בקרב מחניך  מחטב עציך עד שאב מימיך</span> <span class="verse"><a name="11">11</a>יא  לעברך בברית יהוה אלהיך--ובאלתו  אשר יהוה אלהיך כרת עמך היום</span> <span class="verse"><a name="12">12</a>יב  למען הקים אתך היום לו לעם והוא יהיה לך לאלהים--כאשר דבר לך וכאשר נשבע לאבתיך לאברהם ליצחק וליעקב</span> <span class="verse"><a name="13">13</a>יג  ולא אתכם לבדכם--אנכי כרת את הברית הזאת ואת האלה הזאת</span> <span class="verse"><a name="14">14</a>יד  כי את אשר ישנו פה עמנו עמד היום לפני יהוה אלהינו ואת אשר איננו פה עמנו היום</span> <span class="verse"><a name="15">15</a>טו  כי אתם ידעתם את אשר ישבנו בארץ מצרים ואת אשר עברנו בקרב הגוים אשר עברתם</span> <span class="verse"><a name="16">16</a>טז  ותראו את שקוציהם ואת גלליהם--עץ ואבן כסף וזהב אשר עמהם</span> <span class="verse"><a name="17">17</a>יז  פן יש בכם איש או אשה או משפחה או שבט אשר לבבו פנה היום מעם יהוה אלהינו ללכת לעבד את אלהי הגוים ההם  פן יש בכם שרש פרה ראש--ולענה</span> <span class="verse"><a name="18">18</a>יח  והיה בשמעו את דברי האלה הזאת והתברך בלבבו לאמר שלום יהיה לי--כי בשררות לבי אלך  למען ספות הרוה את הצמאה</span> <span class="verse"><a name="19">19</a>יט  לא יאבה יהוה סלח לו--כי אז יעשן אף יהוה וקנאתו באיש ההוא ורבצה בו כל האלה הכתובה בספר הזה ומחה יהוה את שמו מתחת השמים</span> <span class="verse"><a name="20">20</a>כ  והבדילו יהוה לרעה מכל שבטי ישראל--ככל אלות הברית הכתובה בספר התורה הזה</span> <span class="verse"><a name="21">21</a>כא  ואמר הדור האחרון בניכם אשר יקומו מאחריכם והנכרי אשר יבא מארץ רחוקה וראו את מכות הארץ ההוא ואת תחלאיה אשר חלה יהוה בה</span> <span class="verse"><a name="22">22</a>כב  גפרית ומלח שרפה כל ארצה--לא תזרע ולא תצמח ולא יעלה בה כל עשב  כמהפכת סדם ועמרה אדמה וצביים אשר הפך יהוה באפו ובחמתו</span> <span class="verse"><a name="23">23</a>כג  ואמרו כל הגוים על מה עשה יהוה ככה לארץ הזאת מה חרי האף הגדול הזה</span> <span class="verse"><a name="24">24</a>כד  ואמרו--על אשר עזבו את ברית יהוה אלהי אבתם  אשר כרת עמם בהוציאו אתם מארץ מצרים</span> <span class="verse"><a name="25">25</a>כה  וילכו ויעבדו אלהים אחרים וישתחוו להם  אלהים אשר לא ידעום ולא חלק להם</span> <span class="verse"><a name="26">26</a>כו  ויחר אף יהוה בארץ ההוא להביא עליה את כל הקללה הכתובה בספר הזה</span> <span class="verse"><a name="27">27</a>כז  ויתשם יהוה מעל אדמתם באף ובחמה ובקצף גדול ויש big ל /big כם אל ארץ אחרת כיום הזה</span> <span class="verse"><a name="28">28</a>כח  הנסתרת--ליהוה אלהינו והנגלת לנו ולבנינו עד עולם--לעשות את כל דברי התורה הזאת  {ס}</span> </p></div</div></div></body></html>