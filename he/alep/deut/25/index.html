<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 25</strong></div><p><span class="verse"><a name="1">1</a>א  כי יהיה ריב בין אנשים ונגשו אל המשפט ושפטום והצדיקו את הצדיק והרשיעו את הרשע</span> <span class="verse"><a name="2">2</a>ב  והיה אם בן הכות הרשע--והפילו השפט והכהו לפניו כדי רשעתו במספר</span> <span class="verse"><a name="3">3</a>ג  ארבעים יכנו לא יסיף  פן יסיף להכתו על אלה מכה רבה ונקלה אחיך לעיניך</span> <span class="verse"><a name="4">4</a>ד  לא תחסם שור בדישו  {ס}</span> <span class="verse"><a name="5">5</a>ה  כי ישבו אחים יחדו ומת אחד מהם ובן אין לו--לא תהיה אשת המת החוצה לאיש זר  יבמה יבא עליה ולקחה לו לאשה ויבמה</span> <span class="verse"><a name="6">6</a>ו  והיה הבכור אשר תלד--יקום על שם אחיו המת ולא ימחה שמו מישראל</span> <span class="verse"><a name="7">7</a>ז  ואם לא יחפץ האיש לקחת את יבמתו ועלתה יבמתו השערה אל הזקנים ואמרה מאן יבמי להקים לאחיו שם בישראל--לא אבה יבמי</span> <span class="verse"><a name="8">8</a>ח  וקראו לו זקני עירו ודברו אליו ועמד ואמר לא חפצתי לקחתה</span> <span class="verse"><a name="9">9</a>ט  ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו</span> <span class="verse"><a name="10">10</a>י  ונקרא שמו בישראל  בית חלוץ הנעל  {ס}</span> <span class="verse"><a name="11">11</a>יא  כי ינצו אנשים יחדו איש ואחיו וקרבה אשת האחד להציל את אישה מיד מכהו ושלחה ידה והחזיקה במבשיו</span> <span class="verse"><a name="12">12</a>יב  וקצתה את כפה  לא תחוס עינך  {ס}</span> <span class="verse"><a name="13">13</a>יג  לא יהיה לך בכיסך אבן ואבן  גדולה וקטנה</span> <span class="verse"><a name="14">14</a>יד  לא יהיה לך בביתך איפה ואיפה  גדולה וקטנה</span> <span class="verse"><a name="15">15</a>טו  אבן שלמה וצדק יהיה לך איפה שלמה וצדק יהיה לך--למען יאריכו ימיך על האדמה אשר יהוה אלהיך נתן לך</span> <span class="verse"><a name="16">16</a>טז  כי תועבת יהוה אלהיך כל עשה אלה  כל עשה עול  {פ}</span> <span class="verse"><a name="17">17</a>יז  זכור את אשר עשה לך עמלק בדרך בצאתכם ממצרים</span> <span class="verse"><a name="18">18</a>יח  אשר קרך בדרך ויזנב בך כל הנחשלים אחריך--ואתה עיף ויגע ולא ירא אלהים</span> <span class="verse"><a name="19">19</a>יט  והיה בהניח יהוה אלהיך לך מכל איביך מסביב בארץ אשר יהוה אלהיך נתן לך נחלה לרשתה--תמחה את זכר עמלק מתחת השמים לא תשכח  {פ}</span> </p></div</div></div></body></html>