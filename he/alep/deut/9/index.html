<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 9</strong></div><p><span class="verse"><a name="1">1</a>א  שמע ישראל אתה עבר היום את הירדן לבא לרשת גוים גדלים ועצמים ממך--ערים גדלת ובצרת בשמים</span> <span class="verse"><a name="2">2</a>ב  עם גדול ורם בני ענקים  אשר אתה ידעת ואתה שמעת--מי יתיצב לפני בני ענק</span> <span class="verse"><a name="3">3</a>ג  וידעת היום כי יהוה אלהיך הוא העבר לפניך אש אכלה--הוא ישמידם והוא יכניעם לפניך והורשתם והאבדתם מהר כאשר דבר יהוה לך</span> <span class="verse"><a name="4">4</a>ד  אל תאמר בלבבך בהדף יהוה אלהיך אתם מלפניך לאמר בצדקתי הביאני יהוה לרשת את הארץ הזאת  וברשעת הגוים האלה יהוה מורישם מפניך</span> <span class="verse"><a name="5">5</a>ה  לא בצדקתך ובישר לבבך אתה בא לרשת את ארצם  כי ברשעת הגוים האלה יהוה אלהיך מורישם מפניך ולמען הקים את הדבר אשר נשבע יהוה לאבתיך לאברהם ליצחק וליעקב</span> <span class="verse"><a name="6">6</a>ו  וידעת כי לא בצדקתך יהוה אלהיך נתן לך את הארץ הטובה הזאת--לרשתה  כי עם קשה ערף אתה</span> <span class="verse"><a name="7">7</a>ז  זכר אל תשכח את אשר הקצפת את יהוה אלהיך במדבר  למן היום אשר יצאת מארץ מצרים עד באכם עד המקום הזה ממרים הייתם עם יהוה</span> <span class="verse"><a name="8">8</a>ח  ובחרב הקצפתם את יהוה ויתאנף יהוה בכם להשמיד אתכם</span> <span class="verse"><a name="9">9</a>ט  בעלתי ההרה לקחת לוחת האבנים לוחת הברית אשר כרת יהוה עמכם ואשב בהר ארבעים יום וארבעים לילה--לחם לא אכלתי ומים לא שתיתי</span> <span class="verse"><a name="10">10</a>י  ויתן יהוה אלי את שני לוחת האבנים--כתבים באצבע אלהים ועליהם ככל הדברים אשר דבר יהוה עמכם בהר מתוך האש--ביום הקהל</span> <span class="verse"><a name="11">11</a>יא  ויהי מקץ ארבעים יום וארבעים לילה נתן יהוה אלי את שני לחת האבנים--לחות הברית</span> <span class="verse"><a name="12">12</a>יב  ויאמר יהוה אלי קום רד מהר מזה--כי שחת עמך אשר הוצאת ממצרים  סרו מהר מן הדרך אשר צויתם--עשו להם מסכה</span> <span class="verse"><a name="13">13</a>יג  ויאמר יהוה אלי לאמר  ראיתי את העם הזה והנה עם קשה ערף הוא</span> <span class="verse"><a name="14">14</a>יד  הרף ממני ואשמידם ואמחה את שמם מתחת השמים ואעשה אותך לגוי עצום ורב ממנו</span> <span class="verse"><a name="15">15</a>טו  ואפן וארד מן ההר וההר בער באש ושני לוחת הברית על שתי ידי</span> <span class="verse"><a name="16">16</a>טז  וארא והנה חטאתם ליהוה אלהיכם--עשיתם לכם עגל מסכה  סרתם מהר--מן הדרך אשר צוה יהוה אתכם</span> <span class="verse"><a name="17">17</a>יז  ואתפש בשני הלחת ואשלכם מעל שתי ידי ואשברם לעיניכם</span> <span class="verse"><a name="18">18</a>יח  ואתנפל לפני יהוה כראשנה ארבעים יום וארבעים לילה--לחם לא אכלתי ומים לא שתיתי  על כל חטאתכם אשר חטאתם לעשות הרע בעיני יהוה להכעיסו</span> <span class="verse"><a name="19">19</a>יט  כי יגרתי מפני האף והחמה אשר קצף יהוה עליכם להשמיד אתכם וישמע יהוה אלי גם בפעם ההוא</span> <span class="verse"><a name="20">20</a>כ  ובאהרן התאנף יהוה מאד--להשמידו ואתפלל גם בעד אהרן בעת ההוא</span> <span class="verse"><a name="21">21</a>כא  ואת חטאתכם אשר עשיתם את העגל לקחתי ואשרף אתו באש ואכת אתו טחון היטב עד אשר דק לעפר ואשלך את עפרו אל הנחל הירד מן ההר</span> <span class="verse"><a name="22">22</a>כב  ובתבערה ובמסה ובקברת התאוה--מקצפים הייתם את יהוה</span> <span class="verse"><a name="23">23</a>כג  ובשלח יהוה אתכם מקדש ברנע לאמר עלו ורשו את הארץ אשר נתתי לכם ותמרו את פי יהוה אלהיכם ולא האמנתם לו ולא שמעתם בקלו</span> <span class="verse"><a name="24">24</a>כד  ממרים הייתם עם יהוה מיום דעתי אתכם</span> <span class="verse"><a name="25">25</a>כה  ואתנפל לפני יהוה את ארבעים היום ואת ארבעים הלילה--אשר התנפלתי  כי אמר יהוה להשמיד אתכם</span> <span class="verse"><a name="26">26</a>כו  ואתפלל אל יהוה ואמר אדני יהוה אל תשחת עמך ונחלתך אשר פדית בגדלך--אשר הוצאת ממצרים ביד חזקה</span> <span class="verse"><a name="27">27</a>כז  זכר לעבדיך--לאברהם ליצחק וליעקב  אל תפן אל קשי העם הזה ואל רשעו ואל חטאתו</span> <span class="verse"><a name="28">28</a>כח  פן יאמרו הארץ אשר הוצאתנו משם מבלי יכלת יהוה להביאם אל הארץ אשר דבר להם ומשנאתו אותם הוציאם להמתם במדבר</span> <span class="verse"><a name="29">29</a>כט  והם עמך ונחלתך אשר הוצאת בכחך הגדל ובזרעך הנטויה  {פ}</span> </p></div</div></div></body></html>