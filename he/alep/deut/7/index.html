<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 7</strong></div><p><span class="verse"><a name="1">1</a>א  כי יביאך יהוה אלהיך אל הארץ אשר אתה בא שמה לרשתה ונשל גוים רבים מפניך החתי והגרגשי והאמרי והכנעני והפרזי והחוי והיבוסי--שבעה גוים רבים ועצומים ממך</span> <span class="verse"><a name="2">2</a>ב  ונתנם יהוה אלהיך לפניך--והכיתם  החרם תחרים אתם לא תכרת להם ברית ולא תחנם</span> <span class="verse"><a name="3">3</a>ג  ולא תתחתן בם  בתך לא תתן לבנו ובתו לא תקח לבנך</span> <span class="verse"><a name="4">4</a>ד  כי יסיר את בנך מאחרי ועבדו אלהים אחרים וחרה אף יהוה בכם והשמידך מהר</span> <span class="verse"><a name="5">5</a>ה  כי אם כה תעשו להם--מזבחתיהם תתצו ומצבתם תשברו ואשירהם תגדעון ופסיליהם תשרפון באש</span> <span class="verse"><a name="6">6</a>ו  כי עם קדוש אתה ליהוה אלהיך  בך בחר יהוה אלהיך להיות לו לעם סגלה מכל העמים אשר על פני האדמה</span> <span class="verse"><a name="7">7</a>ז  לא מרבכם מכל העמים חשק יהוה בכם--ויבחר בכם  כי אתם המעט מכל העמים</span> <span class="verse"><a name="8">8</a>ח  כי מאהבת יהוה אתכם ומשמרו את השבעה אשר נשבע לאבתיכם הוציא יהוה אתכם ביד חזקה ויפדך מבית עבדים מיד פרעה מלך מצרים</span> <span class="verse"><a name="9">9</a>ט  וידעת כי יהוה אלהיך הוא האלהים  האל הנאמן--שמר הברית והחסד לאהביו ולשמרי מצותו לאלף דור</span> <span class="verse"><a name="10">10</a>י  ומשלם לשנאיו אל פניו להאבידו  לא יאחר לשנאו אל פניו ישלם לו</span> <span class="verse"><a name="11">11</a>יא  ושמרת את המצוה ואת החקים ואת המשפטים אשר אנכי מצוך היום--לעשותם  {פ}</span> <span class="verse"><a name="12">12</a>יב  והיה עקב תשמעון את המשפטים האלה ושמרתם ועשיתם אתם--ושמר יהוה אלהיך לך את הברית ואת החסד אשר נשבע לאבתיך</span> <span class="verse"><a name="13">13</a>יג  ואהבך וברכך והרבך וברך פרי בטנך ופרי אדמתך דגנך ותירשך ויצהרך שגר אלפיך ועשתרת צאנך על האדמה אשר נשבע לאבתיך לתת לך</span> <span class="verse"><a name="14">14</a>יד  ברוך תהיה מכל העמים  לא יהיה בך עקר ועקרה ובבהמתך</span> <span class="verse"><a name="15">15</a>טו  והסיר יהוה ממך כל חלי וכל מדוי מצרים הרעים אשר ידעת לא ישימם בך ונתנם בכל שנאיך</span> <span class="verse"><a name="16">16</a>טז  ואכלת את כל העמים אשר יהוה אלהיך נתן לך--לא תחוס עינך עליהם ולא תעבד את אלהיהם כי מוקש הוא לך  {ס}</span> <span class="verse"><a name="17">17</a>יז  כי תאמר בלבבך רבים הגוים האלה ממני איכה אוכל להורישם</span> <span class="verse"><a name="18">18</a>יח  לא תירא מהם  זכר תזכר את אשר עשה יהוה אלהיך לפרעה ולכל מצרים</span> <span class="verse"><a name="19">19</a>יט  המסת הגדלת אשר ראו עיניך והאתת והמפתים והיד החזקה והזרע הנטויה אשר הוצאך יהוה אלהיך כן יעשה יהוה אלהיך לכל העמים אשר אתה ירא מפניהם</span> <span class="verse"><a name="20">20</a>כ  וגם את הצרעה ישלח יהוה אלהיך בם  עד אבד הנשארים והנסתרים--מפניך</span> <span class="verse"><a name="21">21</a>כא  לא תערץ מפניהם  כי יהוה אלהיך בקרבך אל גדול ונורא</span> <span class="verse"><a name="22">22</a>כב  ונשל יהוה אלהיך את הגוים האל מפניך--מעט מעט  לא תוכל כלתם מהר פן תרבה עליך חית השדה</span> <span class="verse"><a name="23">23</a>כג  ונתנם יהוה אלהיך לפניך והמם מהומה גדלה עד השמדם</span> <span class="verse"><a name="24">24</a>כד  ונתן מלכיהם בידך והאבדת את שמם מתחת השמים  לא יתיצב איש בפניך עד השמדך אתם</span> <span class="verse"><a name="25">25</a>כה  פסילי אלהיהם תשרפון באש לא תחמד כסף וזהב עליהם ולקחת לך--פן תוקש בו כי תועבת יהוה אלהיך הוא</span> <span class="verse"><a name="26">26</a>כו  ולא תביא תועבה אל ביתך והיית חרם כמהו שקץ תשקצנו ותעב תתעבנו כי חרם הוא  {פ}</span> </p></div</div></div></body></html>