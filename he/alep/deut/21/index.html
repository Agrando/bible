<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 21</strong></div><p><span class="verse"><a name="1">1</a>א  כי ימצא חלל באדמה אשר יהוה אלהיך נתן לך לרשתה נפל בשדה  לא נודע מי הכהו</span> <span class="verse"><a name="2">2</a>ב  ויצאו זקניך ושפטיך ומדדו אל הערים אשר סביבת החלל</span> <span class="verse"><a name="3">3</a>ג  והיה העיר הקרבה אל החלל--ולקחו זקני העיר ההוא עגלת בקר אשר לא עבד בה אשר לא משכה בעל</span> <span class="verse"><a name="4">4</a>ד  והורדו זקני העיר ההוא את העגלה אל נחל איתן אשר לא יעבד בו ולא יזרע וערפו שם את העגלה בנחל</span> <span class="verse"><a name="5">5</a>ה  ונגשו הכהנים בני לוי--כי בם בחר יהוה אלהיך לשרתו ולברך בשם יהוה ועל פיהם יהיה כל ריב וכל נגע</span> <span class="verse"><a name="6">6</a>ו  וכל זקני העיר ההוא הקרבים אל החלל--ירחצו את ידיהם על העגלה הערופה בנחל</span> <span class="verse"><a name="7">7</a>ז  וענו ואמרו  ידינו לא שפכה (שפכו) את הדם הזה ועינינו לא ראו</span> <span class="verse"><a name="8">8</a>ח  כפר לעמך ישראל אשר פדית יהוה ואל תתן דם נקי בקרב עמך ישראל ונכפר להם הדם</span> <span class="verse"><a name="9">9</a>ט  ואתה תבער הדם הנקי--מקרבך  כי תעשה הישר בעיני יהוה  {ס}</span> <span class="verse"><a name="10">10</a>י  כי תצא למלחמה על איביך ונתנו יהוה אלהיך בידך--ושבית שביו</span> <span class="verse"><a name="11">11</a>יא  וראית בשביה אשת יפת תאר וחשקת בה ולקחת לך לאשה</span> <span class="verse"><a name="12">12</a>יב  והבאתה אל תוך ביתך וגלחה את ראשה ועשתה את צפרניה</span> <span class="verse"><a name="13">13</a>יג  והסירה את שמלת שביה מעליה וישבה בביתך ובכתה את אביה ואת אמה ירח ימים ואחר כן תבוא אליה ובעלתה והיתה לך לאשה</span> <span class="verse"><a name="14">14</a>יד  והיה אם לא חפצת בה ושלחתה לנפשה ומכר לא תמכרנה בכסף לא תתעמר בה תחת אשר עניתה  {ס}</span> <span class="verse"><a name="15">15</a>טו  כי תהיין לאיש שתי נשים האחת אהובה והאחת שנואה וילדו לו בנים האהובה והשנואה והיה הבן הבכר לשניאה</span> <span class="verse"><a name="16">16</a>טז  והיה ביום הנחילו את בניו את אשר יהיה לו--לא יוכל לבכר את בן האהובה על פני בן השנואה הבכר</span> <span class="verse"><a name="17">17</a>יז  כי את הבכר בן השנואה יכיר לתת לו פי שנים בכל אשר ימצא לו  כי הוא ראשית אנו לו משפט הבכרה  {ס}</span> <span class="verse"><a name="18">18</a>יח  כי יהיה לאיש בן סורר ומורה--איננו שמע בקול אביו ובקול אמו ויסרו אתו ולא ישמע אליהם</span> <span class="verse"><a name="19">19</a>יט  ותפשו בו אביו ואמו והוציאו אתו אל זקני עירו ואל שער מקמו</span> <span class="verse"><a name="20">20</a>כ  ואמרו אל זקני עירו בננו זה סורר ומרה--איננו שמע בקלנו זולל וסבא</span> <span class="verse"><a name="21">21</a>כא  ורגמהו כל אנשי עירו באבנים ומת ובערת הרע מקרבך וכל ישראל ישמעו ויראו  {ס}</span> <span class="verse"><a name="22">22</a>כב  וכי יהיה באיש חטא משפט מות--והומת  ותלית אתו על עץ</span> <span class="verse"><a name="23">23</a>כג  לא תלין נבלתו על העץ כי קבור תקברנו ביום ההוא--כי קללת אלהים תלוי ולא תטמא את אדמתך אשר יהוה אלהיך נתן לך נחלה  {ס}</span> </p></div</div></div></body></html>