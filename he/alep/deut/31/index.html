<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 31</strong></div><p><span class="verse"><a name="1">1</a>א  וילך משה וידבר את הדברים האלה אל כל ישראל</span> <span class="verse"><a name="2">2</a>ב  ויאמר אלהם בן מאה ועשרים שנה אנכי היום--לא אוכל עוד לצאת ולבוא ויהוה אמר אלי לא תעבר את הירדן הזה</span> <span class="verse"><a name="3">3</a>ג  יהוה אלהיך הוא עבר לפניך הוא ישמיד את הגוים האלה מלפניך--וירשתם יהושע הוא עבר לפניך כאשר דבר יהוה</span> <span class="verse"><a name="4">4</a>ד  ועשה יהוה להם כאשר עשה לסיחון ולעוג מלכי האמרי ולארצם--אשר השמיד אתם</span> <span class="verse"><a name="5">5</a>ה  ונתנם יהוה לפניכם ועשיתם להם--ככל המצוה אשר צויתי אתכם</span> <span class="verse"><a name="6">6</a>ו  חזקו ואמצו אל תיראו ואל תערצו מפניהם  כי יהוה אלהיך הוא ההלך עמך--לא ירפך ולא יעזבך  {ס}</span> <span class="verse"><a name="7">7</a>ז  ויקרא משה ליהושע ויאמר אליו לעיני כל ישראל חזק ואמץ--כי אתה תבוא את העם הזה אל הארץ אשר נשבע יהוה לאבתם לתת להם ואתה תנחילנה אותם</span> <span class="verse"><a name="8">8</a>ח  ויהוה הוא ההלך לפניך הוא יהיה עמך--לא ירפך ולא יעזבך לא תירא ולא תחת</span> <span class="verse"><a name="9">9</a>ט  ויכתב משה את התורה הזאת ויתנה אל הכהנים בני לוי הנשאים את ארון ברית יהוה ואל כל זקני ישראל</span> <span class="verse"><a name="10">10</a>י  ויצו משה אותם לאמר  מקץ שבע שנים במעד שנת השמטה--בחג הסכות</span> <span class="verse"><a name="11">11</a>יא  בבוא כל ישראל לראות את פני יהוה אלהיך במקום אשר יבחר  תקרא את התורה הזאת נגד כל ישראל--באזניהם</span> <span class="verse"><a name="12">12</a>יב  הקהל את העם האנשים והנשים והטף וגרך אשר בשעריך--למען ישמעו ולמען ילמדו ויראו את יהוה אלהיכם ושמרו לעשות את כל דברי התורה הזאת</span> <span class="verse"><a name="13">13</a>יג  ובניהם אשר לא ידעו ישמעו ולמדו--ליראה את יהוה אלהיכם  כל הימים אשר אתם חיים על האדמה אשר אתם עברים את הירדן שמה לרשתה  {פ}</span> <span class="verse"><a name="14">14</a>יד  ויאמר יהוה אל משה הן קרבו ימיך למות--קרא את יהושע והתיצבו באהל מועד ואצונו וילך משה ויהושע ויתיצבו באהל מועד</span> <span class="verse"><a name="15">15</a>טו  וירא יהוה באהל בעמוד ענן ויעמד עמוד הענן על פתח האהל</span> <span class="verse"><a name="16">16</a>טז  ויאמר יהוה אל משה הנך שכב עם אבתיך וקם העם הזה וזנה אחרי אלהי נכר הארץ אשר הוא בא שמה בקרבו ועזבני והפר את בריתי אשר כרתי אתו</span> <span class="verse"><a name="17">17</a>יז  וחרה אפי בו ביום ההוא ועזבתים והסתרתי פני מהם והיה לאכל ומצאהו רעות רבות וצרות ואמר ביום ההוא הלא על כי אין אלהי בקרבי מצאוני הרעות האלה</span> <span class="verse"><a name="18">18</a>יח  ואנכי הסתר אסתיר פני ביום ההוא על כל הרעה אשר עשה  כי פנה אל אלהים אחרים</span> <span class="verse"><a name="19">19</a>יט  ועתה כתבו לכם את השירה הזאת ולמדה את בני ישראל שימה בפיהם  למען תהיה לי השירה הזאת לעד--בבני ישראל</span> <span class="verse"><a name="20">20</a>כ  כי אביאנו אל האדמה אשר נשבעתי לאבתיו זבת חלב ודבש ואכל ושבע ודשן ופנה אל אלהים אחרים ועבדום ונאצוני והפר את בריתי</span> <span class="verse"><a name="21">21</a>כא  והיה כי תמצאן אתו רעות רבות וצרות וענתה השירה הזאת לפניו לעד כי לא תשכח מפי זרעו  כי ידעתי את יצרו אשר הוא עשה היום בטרם אביאנו אל הארץ אשר נשבעתי</span> <span class="verse"><a name="22">22</a>כב  ויכתב משה את השירה הזאת ביום ההוא וילמדה את בני ישראל</span> <span class="verse"><a name="23">23</a>כג  ויצו את יהושע בן נון ויאמר חזק ואמץ--כי אתה תביא את בני ישראל אל הארץ אשר נשבעתי להם ואנכי אהיה עמך</span> <span class="verse"><a name="24">24</a>כד  ויהי ככלות משה לכתב את דברי התורה הזאת--על ספר  עד תמם</span> <span class="verse"><a name="25">25</a>כה  ויצו משה את הלוים נשאי ארון ברית יהוה לאמר</span> <span class="verse"><a name="26">26</a>כו  לקח את ספר התורה הזה ושמתם אתו מצד ארון ברית יהוה אלהיכם והיה שם בך לעד</span> <span class="verse"><a name="27">27</a>כז  כי אנכי ידעתי את מריך ואת ערפך הקשה הן בעודני חי עמכם היום ממרים היתם עם יהוה ואף כי אחרי מותי</span> <span class="verse"><a name="28">28</a>כח  הקהילו אלי את כל זקני שבטיכם ושטריכם ואדברה באזניהם את הדברים האלה ואעידה בם את השמים ואת הארץ</span> <span class="verse"><a name="29">29</a>כט  כי ידעתי אחרי מותי כי השחת תשחתון וסרתם מן הדרך אשר צויתי אתכם וקראת אתכם הרעה באחרית הימים--כי תעשו את הרע בעיני יהוה להכעיסו במעשה ידיכם</span> <span class="verse"><a name="30">30</a>ל  וידבר משה באזני כל קהל ישראל את דברי השירה הזאת--עד תמם  {ש}</span> </p></div</div></div></body></html>