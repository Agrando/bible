<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/deut/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/deut">Deuteronomy</a> &gt <strong>Chapter 20</strong></div><p><span class="verse"><a name="1">1</a>א  כי תצא למלחמה על איבך וראית סוס ורכב עם רב ממך--לא תירא מהם  כי יהוה אלהיך עמך המעלך מארץ מצרים</span> <span class="verse"><a name="2">2</a>ב  והיה כקרבכם אל המלחמה ונגש הכהן ודבר אל העם</span> <span class="verse"><a name="3">3</a>ג  ואמר אלהם שמע ישראל אתם קרבים היום למלחמה על איביכם אל ירך לבבכם אל תיראו ואל תחפזו ואל תערצו--מפניהם</span> <span class="verse"><a name="4">4</a>ד  כי יהוה אלהיכם ההלך עמכם--להלחם לכם עם איביכם להושיע אתכם</span> <span class="verse"><a name="5">5</a>ה  ודברו השטרים אל העם לאמר מי האיש אשר בנה בית חדש ולא חנכו ילך וישב לביתו  פן ימות במלחמה ואיש אחר יחנכנו</span> <span class="verse"><a name="6">6</a>ו  ומי האיש אשר נטע כרם ולא חללו--ילך וישב לביתו  פן ימות במלחמה ואיש אחר יחללנו</span> <span class="verse"><a name="7">7</a>ז  ומי האיש אשר ארש אשה ולא לקחה--ילך וישב לביתו  פן ימות במלחמה ואיש אחר יקחנה</span> <span class="verse"><a name="8">8</a>ח  ויספו השטרים לדבר אל העם ואמרו מי האיש הירא ורך הלבב ילך וישב לביתו ולא ימס את לבב אחיו כלבבו</span> <span class="verse"><a name="9">9</a>ט  והיה ככלת השטרים לדבר אל העם ופקדו שרי צבאות בראש העם  {ס}</span> <span class="verse"><a name="10">10</a>י  כי תקרב אל עיר להלחם עליה--וקראת אליה לשלום</span> <span class="verse"><a name="11">11</a>יא  והיה אם שלום תענך ופתחה לך  והיה כל העם הנמצא בה יהיו לך למס--ועבדוך</span> <span class="verse"><a name="12">12</a>יב  ואם לא תשלים עמך ועשתה עמך מלחמה--וצרת עליה</span> <span class="verse"><a name="13">13</a>יג  ונתנה יהוה אלהיך בידך והכית את כל זכורה לפי חרב</span> <span class="verse"><a name="14">14</a>יד  רק הנשים והטף והבהמה וכל אשר יהיה בעיר כל שללה--תבז לך ואכלת את שלל איביך אשר נתן יהוה אלהיך לך</span> <span class="verse"><a name="15">15</a>טו  כן תעשה לכל הערים הרחקת ממך מאד אשר לא מערי הגוים האלה הנה</span> <span class="verse"><a name="16">16</a>טז  רק מערי העמים האלה אשר יהוה אלהיך נתן לך נחלה--לא תחיה כל נשמה</span> <span class="verse"><a name="17">17</a>יז  כי החרם תחרימם החתי והאמרי הכנעני והפרזי החוי והיבוסי--כאשר צוך יהוה אלהיך</span> <span class="verse"><a name="18">18</a>יח  למען אשר לא ילמדו אתכם לעשות ככל תועבתם אשר עשו לאלהיהם וחטאתם ליהוה אלהיכם  {ס}</span> <span class="verse"><a name="19">19</a>יט  כי תצור אל עיר ימים רבים להלחם עליה לתפשה לא תשחית את עצה לנדח עליו גרזן--כי ממנו תאכל ואתו לא תכרת  כי האדם עץ השדה לבא מפניך במצור</span> <span class="verse"><a name="20">20</a>כ  רק עץ אשר תדע כי לא עץ מאכל הוא--אתו תשחית וכרת ובנית מצור על העיר אשר הוא עשה עמך מלחמה--עד רדתה  {פ}</span> </p></div</div></div></body></html>