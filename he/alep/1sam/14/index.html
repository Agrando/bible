<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 14</strong></div><p><span class="verse"><a name="1">1</a>א  ויהי היום ויאמר יונתן בן שאול אל הנער נשא כליו לכה ונעברה אל מצב פלשתים אשר מעבר הלז ולאביו לא הגיד</span> <span class="verse"><a name="2">2</a>ב  ושאול יושב בקצה הגבעה תחת הרמון אשר במגרון והעם אשר עמו כשש מאות איש</span> <span class="verse"><a name="3">3</a>ג  ואחיה בן אחטוב אחי איכבוד בן פינחס בן עלי כהן יהוה בשלו--נשא אפוד והעם לא ידע כי הלך יונתן</span> <span class="verse"><a name="4">4</a>ד  ובין המעברות אשר בקש יונתן לעבר על מצב פלשתים--שן הסלע מהעבר מזה ושן הסלע מהעבר מזה ושם האחד בוצץ ושם האחד סנה</span> <span class="verse"><a name="5">5</a>ה  השן האחד מצוק מצפון מול מכמש והאחד מנגב מול גבע  {ס}</span> <span class="verse"><a name="6">6</a>ו  ויאמר יהונתן אל הנער נשא כליו לכה ונעברה אל מצב הערלים האלה--אולי יעשה יהוה לנו  כי אין ליהוה מעצור להושיע ברב או במעט</span> <span class="verse"><a name="7">7</a>ז  ויאמר לו נשא כליו עשה כל אשר בלבבך נטה לך הנני עמך כלבבך  {ס}</span> <span class="verse"><a name="8">8</a>ח  ויאמר יהונתן הנה אנחנו עברים אל האנשים ונגלינו אליהם</span> <span class="verse"><a name="9">9</a>ט  אם כה יאמרו אלינו דמו עד הגיענו אליכם--ועמדנו תחתינו ולא נעלה אליהם</span> <span class="verse"><a name="10">10</a>י  ואם כה יאמרו עלו עלינו ועלינו--כי נתנם יהוה בידנו  וזה לנו האות</span> <span class="verse"><a name="11">11</a>יא  ויגלו שניהם אל מצב פלשתים ויאמרו פלשתים--הנה עברים יצאים מן החרים אשר התחבאו שם</span> <span class="verse"><a name="12">12</a>יב  ויענו אנשי המצבה את יונתן ואת נשא כליו ויאמרו עלו אלינו ונודיעה אתכם דבר  {פ} br   br ויאמר יונתן אל נשא כליו עלה אחרי--כי נתנם יהוה ביד ישראל</span> <span class="verse"><a name="13">13</a>יג  ויעל יונתן על ידיו ועל רגליו ונשא כליו אחריו ויפלו לפני יונתן ונשא כליו ממותת אחריו</span> <span class="verse"><a name="14">14</a>יד  ותהי המכה הראשנה אשר הכה יונתן ונשא כליו--כעשרים איש  כבחצי מענה צמד שדה</span> <span class="verse"><a name="15">15</a>טו  ותהי חרדה במחנה בשדה ובכל העם--המצב והמשחית חרדו גם המה ותרגז הארץ ותהי לחרדת אלהים</span> <span class="verse"><a name="16">16</a>טז  ויראו הצפים לשאול בגבעת בנימן והנה ההמון נמוג וילך והלם  {פ}</span> <span class="verse"><a name="17">17</a>יז  ויאמר שאול לעם אשר אתו פקדו נא וראו מי הלך מעמנו ויפקדו והנה אין יונתן ונשא כליו</span> <span class="verse"><a name="18">18</a>יח  ויאמר שאול לאחיה הגישה ארון האלהים  כי היה ארון האלהים ביום ההוא--ובני ישראל</span> <span class="verse"><a name="19">19</a>יט  ויהי עד דבר שאול אל הכהן וההמון אשר במחנה פלשתים וילך הלוך ורב  {פ} br   br ויאמר שאול אל הכהן אסף ידך</span> <span class="verse"><a name="20">20</a>כ  ויזעק שאול וכל העם אשר אתו ויבאו עד המלחמה והנה היתה חרב איש ברעהו--מהומה גדולה מאד</span> <span class="verse"><a name="21">21</a>כא  והעברים היו לפלשתים כאתמול שלשום אשר עלו עמם במחנה סביב וגם המה להיות עם ישראל אשר עם שאול ויונתן</span> <span class="verse"><a name="22">22</a>כב  וכל איש ישראל המתחבאים בהר אפרים שמעו כי נסו פלשתים וידבקו גם המה אחריהם במלחמה</span> <span class="verse"><a name="23">23</a>כג  ויושע יהוה ביום ההוא את ישראל והמלחמה--עברה את בית און</span> <span class="verse"><a name="24">24</a>כד  ואיש ישראל נגש ביום ההוא ויאל שאול את העם לאמר ארור האיש אשר יאכל לחם עד הערב ונקמתי מאיבי ולא טעם כל העם לחם  {ס}</span> <span class="verse"><a name="25">25</a>כה  וכל הארץ באו ביער ויהי דבש על פני השדה</span> <span class="verse"><a name="26">26</a>כו  ויבא העם אל היער והנה הלך דבש ואין משיג ידו אל פיו כי ירא העם את השבעה</span> <span class="verse"><a name="27">27</a>כז  ויונתן לא שמע בהשביע אביו את העם וישלח את קצה המטה אשר בידו ויטבל אותה ביערת הדבש וישב ידו אל פיו ותראנה (ותארנה) עיניו</span> <span class="verse"><a name="28">28</a>כח  ויען איש מהעם ויאמר השבע השביע אביך את העם לאמר ארור האיש אשר יאכל לחם היום ויעף העם</span> <span class="verse"><a name="29">29</a>כט  ויאמר יונתן עכר אבי את הארץ  ראו נא כי ארו עיני--כי טעמתי מעט דבש הזה</span> <span class="verse"><a name="30">30</a>ל  אף כי לוא אכל אכל היום העם משלל איביו אשר מצא  כי עתה לא רבתה מכה בפלשתים</span> <span class="verse"><a name="31">31</a>לא  ויכו ביום ההוא בפלשתים ממכמש אילנה ויעף העם מאד</span> <span class="verse"><a name="32">32</a>לב  ויעש (ויעט) העם אל שלל (השלל) ויקחו צאן ובקר ובני בקר וישחטו ארצה ויאכל העם על הדם</span> <span class="verse"><a name="33">33</a>לג  ויגידו לשאול לאמר הנה העם חטאים ליהוה לאכל על הדם ויאמר בגדתם גלו אלי היום אבן גדולה</span> <span class="verse"><a name="34">34</a>לד  ויאמר שאול פצו בעם ואמרתם להם הגישו אלי איש שורו ואיש שיהו ושחטתם בזה ואכלתם ולא תחטאו ליהוה לאכל אל הדם ויגשו כל העם איש שורו בידו הלילה--וישחטו שם</span> <span class="verse"><a name="35">35</a>לה  ויבן שאול מזבח ליהוה אתו החל לבנות מזבח ליהוה  {פ}</span> <span class="verse"><a name="36">36</a>לו  ויאמר שאול נרדה אחרי פלשתים לילה ונבזה בהם עד אור הבקר ולא נשאר בהם איש ויאמרו כל הטוב בעיניך עשה  {ס}  ויאמר הכהן נקרבה הלם אל האלהים</span> <span class="verse"><a name="37">37</a>לז  וישאל שאול באלהים הארד אחרי פלשתים התתנם ביד ישראל ולא ענהו ביום ההוא</span> <span class="verse"><a name="38">38</a>לח  ויאמר שאול--גשו הלם כל פנות העם ודעו וראו--במה היתה החטאת הזאת היום</span> <span class="verse"><a name="39">39</a>לט  כי חי יהוה המושיע את ישראל--כי אם ישנו ביונתן בני כי מות ימות ואין ענהו מכל העם</span> <span class="verse"><a name="40">40</a>מ  ויאמר אל כל ישראל אתם תהיו לעבר אחד ואני ויונתן בני נהיה לעבר אחד ויאמרו העם אל שאול הטוב בעיניך עשה  {ס}</span> <span class="verse"><a name="41">41</a>מא  ויאמר שאול אל יהוה אלהי ישראל--הבה תמים וילכד יונתן ושאול והעם יצאו</span> <span class="verse"><a name="42">42</a>מב  ויאמר שאול--הפילו ביני ובין יונתן בני וילכד יונתן</span> <span class="verse"><a name="43">43</a>מג  ויאמר שאול אל יונתן הגידה לי מה עשיתה ויגד לו יונתן ויאמר טעם טעמתי בקצה המטה אשר בידי מעט דבש--הנני אמות  {ס}</span> <span class="verse"><a name="44">44</a>מד  ויאמר שאול כה יעשה אלהים וכה יוסף  כי מות תמות יונתן</span> <span class="verse"><a name="45">45</a>מה  ויאמר העם אל שאול היונתן ימות אשר עשה הישועה הגדולה הזאת בישראל--חלילה חי יהוה אם יפל משערת ראשו ארצה כי עם אלהים עשה היום הזה ויפדו העם את יונתן ולא מת  {ס}</span> <span class="verse"><a name="46">46</a>מו  ויעל שאול מאחרי פלשתים ופלשתים הלכו למקומם</span> <span class="verse"><a name="47">47</a>מז  ושאול לכד המלוכה על ישראל וילחם סביב בכל איביו במואב ובבני עמון ובאדום ובמלכי צובה ובפלשתים ובכל אשר יפנה ירשיע</span> <span class="verse"><a name="48">48</a>מח  ויעש חיל ויך את עמלק ויצל את ישראל מיד שסהו  {פ}</span> <span class="verse"><a name="49">49</a>מט  ויהיו בני שאול יונתן וישוי ומלכישוע ושם שתי בנתיו--שם הבכירה מרב ושם הקטנה מיכל</span> <span class="verse"><a name="50">50</a>נ  ושם אשת שאול אחינעם בת אחימעץ ושם שר צבאו אבינר בן נר דוד שאול</span> <span class="verse"><a name="51">51</a>נא  וקיש אבי שאול ונר אבי אבנר בן אביאל  {ס}</span> <span class="verse"><a name="52">52</a>נב  ותהי המלחמה חזקה על פלשתים כל ימי שאול וראה שאול כל איש גבור וכל בן חיל ויאספהו אליו  {פ}</span> </p></div</div></div></body></html>