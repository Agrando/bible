<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 19</strong></div><p><span class="verse"><a name="1">1</a>א  וידבר שאול אל יונתן בנו ואל כל עבדיו להמית את דוד ויהונתן בן שאול חפץ בדוד מאד</span> <span class="verse"><a name="2">2</a>ב  ויגד יהונתן לדוד לאמר מבקש שאול אבי להמיתך ועתה השמר נא בבקר וישבת בסתר ונחבאת</span> <span class="verse"><a name="3">3</a>ג  ואני אצא ועמדתי ליד אבי בשדה אשר אתה שם ואני אדבר בך אל אבי וראיתי מה והגדתי לך  {ס}</span> <span class="verse"><a name="4">4</a>ד  וידבר יהונתן בדוד טוב אל שאול אביו ויאמר אליו אל יחטא המלך בעבדו בדוד כי לוא חטא לך וכי מעשיו טוב לך מאד</span> <span class="verse"><a name="5">5</a>ה  וישם את נפשו בכפו ויך את הפלשתי ויעש יהוה תשועה גדולה לכל ישראל--ראית ותשמח ולמה תחטא בדם נקי להמית את דוד חנם</span> <span class="verse"><a name="6">6</a>ו  וישמע שאול בקול יהונתן וישבע שאול חי יהוה אם יומת</span> <span class="verse"><a name="7">7</a>ז  ויקרא יהונתן לדוד ויגד לו יהונתן את כל הדברים האלה ויבא יהונתן את דוד אל שאול ויהי לפניו כאתמול שלשום  {ס}</span> <span class="verse"><a name="8">8</a>ח  ותוסף המלחמה להיות ויצא דוד וילחם בפלשתים ויך בהם מכה גדולה וינסו מפניו</span> <span class="verse"><a name="9">9</a>ט  ותהי רוח יהוה רעה אל שאול והוא בביתו ישב וחניתו בידו ודוד מנגן ביד</span> <span class="verse"><a name="10">10</a>י  ויבקש שאול להכות בחנית בדוד ובקיר ויפטר מפני שאול ויך את החנית בקיר ודוד נס וימלט בלילה הוא  {פ}</span> <span class="verse"><a name="11">11</a>יא  וישלח שאול מלאכים אל בית דוד לשמרו ולהמיתו בבקר ותגד לדוד מיכל אשתו לאמר אם אינך ממלט את נפשך הלילה מחר אתה מומת</span> <span class="verse"><a name="12">12</a>יב  ותרד מיכל את דוד בעד החלון וילך ויברח וימלט</span> <span class="verse"><a name="13">13</a>יג  ותקח מיכל את התרפים ותשם אל המטה ואת כביר העזים שמה מראשתיו ותכס בבגד  {ס}</span> <span class="verse"><a name="14">14</a>יד  וישלח שאול מלאכים לקחת את דוד ותאמר חלה הוא  {ס}</span> <span class="verse"><a name="15">15</a>טו  וישלח שאול את המלאכים לראות את דוד לאמר  העלו אתו במטה אלי להמתו</span> <span class="verse"><a name="16">16</a>טז  ויבאו המלאכים והנה התרפים אל המטה וכביר העזים מראשתיו  {ס}</span> <span class="verse"><a name="17">17</a>יז  ויאמר שאול אל מיכל למה ככה רמיתני ותשלחי את איבי וימלט ותאמר מיכל אל שאול הוא אמר אלי שלחני למה אמיתך</span> <span class="verse"><a name="18">18</a>יח  ודוד ברח וימלט ויבא אל שמואל הרמתה ויגד לו את כל אשר עשה לו שאול וילך הוא ושמואל וישבו בנוית (בניות)</span> <span class="verse"><a name="19">19</a>יט  ויגד לשאול לאמר  הנה דוד בנוית (בניות) ברמה</span> <span class="verse"><a name="20">20</a>כ  וישלח שאול מלאכים לקחת את דוד וירא את להקת הנביאים נבאים ושמואל עמד נצב עליהם ותהי על מלאכי שאול רוח אלהים ויתנבאו גם המה</span> <span class="verse"><a name="21">21</a>כא  ויגדו לשאול וישלח מלאכים אחרים ויתנבאו גם המה  {ס}  ויסף שאול וישלח מלאכים שלשים ויתנבאו גם המה</span> <span class="verse"><a name="22">22</a>כב  וילך גם הוא הרמתה ויבא עד בור הגדול אשר בשכו וישאל ויאמר איפה שמואל ודוד ויאמר הנה בנוית (בניות) ברמה</span> <span class="verse"><a name="23">23</a>כג  וילך שם אל נוית (ניות) ברמה ותהי עליו גם הוא רוח אלהים וילך הלוך ויתנבא עד באו בנוית (בניות) ברמה</span> <span class="verse"><a name="24">24</a>כד  ויפשט גם הוא בגדיו ויתנבא גם הוא לפני שמואל ויפל ערם כל היום ההוא וכל הלילה על כן יאמרו--הגם שאול בנביאם  {פ}</span> </p></div</div></div></body></html>