<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 24</strong></div><p><span class="verse"><a name="1">1</a>א  ויהי כאשר שב שאול מאחרי פלשתים ויגדו לו לאמר הנה דוד במדבר עין גדי  {ס}</span> <span class="verse"><a name="2">2</a>ב  ויקח שאול שלשת אלפים איש בחור--מכל ישראל וילך לבקש את דוד ואנשיו על פני צורי היעלים</span> <span class="verse"><a name="3">3</a>ג  ויבא אל גדרות הצאן על הדרך ושם מערה ויבא שאול להסך את רגליו ודוד ואנשיו בירכתי המערה ישבים</span> <span class="verse"><a name="4">4</a>ד  ויאמרו אנשי דוד אליו הנה היום אשר אמר יהוה אליך הנה אנכי נתן את איביך (איבך) בידך ועשית לו כאשר יטב בעיניך ויקם דוד ויכרת את כנף המעיל אשר לשאול--בלט</span> <span class="verse"><a name="5">5</a>ה  ויהי אחרי כן ויך לב דוד אתו--על אשר כרת את כנף אשר לשאול</span> <span class="verse"><a name="6">6</a>ו  ויאמר לאנשיו חלילה לי מיהוה אם אעשה את הדבר הזה לאדני למשיח יהוה--לשלח ידי בו  כי משיח יהוה הוא</span> <span class="verse"><a name="7">7</a>ז  וישסע דוד את אנשיו בדברים ולא נתנם לקום אל שאול ושאול קם מהמערה וילך בדרך  {ס}</span> <span class="verse"><a name="8">8</a>ח  ויקם דוד אחרי כן ויצא מן המערה (מהמערה) ויקרא אחרי שאול לאמר אדני המלך ויבט שאול אחריו ויקד דוד אפים ארצה וישתחו  {ס}</span> <span class="verse"><a name="9">9</a>ט  ויאמר דוד לשאול למה תשמע את דברי אדם לאמר  הנה דוד מבקש רעתך</span> <span class="verse"><a name="10">10</a>י  הנה היום הזה ראו עיניך את אשר נתנך יהוה היום בידי במערה ואמר להרגך ותחס עליך ואמר לא אשלח ידי באדני--כי משיח יהוה הוא</span> <span class="verse"><a name="11">11</a>יא  ואבי ראה--גם ראה את כנף מעילך בידי  כי בכרתי את כנף מעילך ולא הרגתיך דע וראה כי אין בידי רעה ופשע ולא חטאתי לך--ואתה צדה את נפשי לקחתה</span> <span class="verse"><a name="12">12</a>יב  ישפט יהוה ביני ובינך ונקמני יהוה ממך וידי לא תהיה בך</span> <span class="verse"><a name="13">13</a>יג  כאשר יאמר משל הקדמני מרשעים יצא רשע וידי לא תהיה בך</span> <span class="verse"><a name="14">14</a>יד  אחרי מי יצא מלך ישראל אחרי מי אתה רדף  אחרי כלב מת אחרי פרעש אחד</span> <span class="verse"><a name="15">15</a>טו  והיה יהוה לדין ושפט ביני ובינך וירא וירב את ריבי וישפטני מידך  {פ}</span> <span class="verse"><a name="16">16</a>טז  ויהי ככלות דוד לדבר את הדברים האלה אל שאול ויאמר שאול הקלך זה בני דוד וישא שאול קלו ויבך</span> <span class="verse"><a name="17">17</a>יז  ויאמר אל דוד צדיק אתה ממני  כי אתה גמלתני הטובה ואני גמלתיך הרעה</span> <span class="verse"><a name="18">18</a>יח  ואת (ואתה) הגדת היום את אשר עשיתה אתי טובה--את אשר סגרני יהוה בידך ולא הרגתני</span> <span class="verse"><a name="19">19</a>יט  וכי ימצא איש את איבו ושלחו בדרך טובה ויהוה ישלמך טובה תחת היום הזה אשר עשיתה לי</span> <span class="verse"><a name="20">20</a>כ  ועתה הנה ידעתי כי מלך תמלוך וקמה בידך ממלכת ישראל</span> <span class="verse"><a name="21">21</a>כא  ועתה השבעה לי ביהוה אם תכרית את זרעי אחרי ואם תשמיד את שמי מבית אבי</span> <span class="verse"><a name="22">22</a>כב  וישבע דוד לשאול וילך שאול אל ביתו ודוד ואנשיו עלו על המצודה  {ס}</span> </p></div</div></div></body></html>