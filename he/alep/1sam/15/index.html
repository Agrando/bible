<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 15</strong></div><p><span class="verse"><a name="1">1</a>א  ויאמר שמואל אל שאול אתי שלח יהוה למשחך למלך על עמו על ישראל ועתה שמע לקול דברי יהוה  {ס}</span> <span class="verse"><a name="2">2</a>ב  כה אמר יהוה צבאות פקדתי את אשר עשה עמלק לישראל--אשר שם לו בדרך בעלתו ממצרים</span> <span class="verse"><a name="3">3</a>ג  עתה לך והכיתה את עמלק והחרמתם את כל אשר לו ולא תחמל עליו והמתה מאיש עד אשה מעלל ועד יונק משור ועד שה מגמל ועד חמור  {ס}</span> <span class="verse"><a name="4">4</a>ד  וישמע שאול את העם ויפקדם בטלאים מאתים אלף רגלי ועשרת אלפים את איש יהודה</span> <span class="verse"><a name="5">5</a>ה  ויבא שאול עד עיר עמלק וירב בנחל</span> <span class="verse"><a name="6">6</a>ו  ויאמר שאול אל הקיני לכו סרו רדו מתוך עמלקי פן אספך עמו ואתה עשיתה חסד עם כל בני ישראל בעלותם ממצרים ויסר קיני מתוך עמלק</span> <span class="verse"><a name="7">7</a>ז  ויך שאול את עמלק מחוילה בואך שור אשר על פני מצרים</span> <span class="verse"><a name="8">8</a>ח  ויתפש את אגג מלך עמלק חי ואת כל העם החרים לפי חרב</span> <span class="verse"><a name="9">9</a>ט  ויחמל שאול והעם על אגג ועל מיטב הצאן והבקר והמשנים ועל הכרים ועל כל הטוב ולא אבו החרימם וכל המלאכה נמבזה ונמס אתה החרימו  {פ}</span> <span class="verse"><a name="10">10</a>י  ויהי דבר יהוה אל שמואל לאמר</span> <span class="verse"><a name="11">11</a>יא  נחמתי כי המלכתי את שאול למלך--כי שב מאחרי ואת דברי לא הקים ויחר לשמואל ויזעק אל יהוה כל הלילה</span> <span class="verse"><a name="12">12</a>יב  וישכם שמואל לקראת שאול בבקר ויגד לשמואל לאמר בא שאול הכרמלה והנה מציב לו יד ויסב ויעבר וירד הגלגל</span> <span class="verse"><a name="13">13</a>יג  ויבא שמואל אל שאול ויאמר לו שאול ברוך אתה ליהוה--הקימתי את דבר יהוה</span> <span class="verse"><a name="14">14</a>יד  ויאמר שמואל ומה קול הצאן הזה באזני וקול הבקר אשר אנכי שמע</span> <span class="verse"><a name="15">15</a>טו  ויאמר שאול מעמלקי הביאום אשר חמל העם על מיטב הצאן והבקר למען זבח ליהוה אלהיך ואת היותר החרמנו  {פ}</span> <span class="verse"><a name="16">16</a>טז  ויאמר שמואל אל שאול הרף ואגידה לך את אשר דבר יהוה אלי הלילה ויאמרו (ויאמר) לו דבר  {ס}</span> <span class="verse"><a name="17">17</a>יז  ויאמר שמואל--הלוא אם קטן אתה בעיניך ראש שבטי ישראל אתה וימשחך יהוה למלך על ישראל</span> <span class="verse"><a name="18">18</a>יח  וישלחך יהוה בדרך ויאמר לך והחרמתה את החטאים את עמלק ונלחמת בו עד כלותם אתם</span> <span class="verse"><a name="19">19</a>יט  ולמה לא שמעת בקול יהוה ותעט אל השלל ותעש הרע בעיני יהוה  {ס}</span> <span class="verse"><a name="20">20</a>כ  ויאמר שאול אל שמואל אשר שמעתי בקול יהוה ואלך בדרך אשר שלחני יהוה ואביא את אגג מלך עמלק ואת עמלק החרמתי</span> <span class="verse"><a name="21">21</a>כא  ויקח העם מהשלל צאן ובקר ראשית החרם לזבח ליהוה אלהיך בגלגל  {ס}</span> <span class="verse"><a name="22">22</a>כב  ויאמר שמואל החפץ ליהוה בעלות וזבחים כשמע בקול יהוה  הנה שמע מזבח טוב להקשיב מחלב אילים</span> <span class="verse"><a name="23">23</a>כג  כי חטאת קסם מרי ואון ותרפים הפצר  יען מאסת את דבר יהוה וימאסך ממלך  {ס}</span> <span class="verse"><a name="24">24</a>כד  ויאמר שאול אל שמואל חטאתי כי עברתי את פי יהוה ואת דבריך  כי יראתי את העם ואשמע בקולם</span> <span class="verse"><a name="25">25</a>כה  ועתה שא נא את חטאתי ושוב עמי ואשתחוה ליהוה</span> <span class="verse"><a name="26">26</a>כו  ויאמר שמואל אל שאול לא אשוב עמך  כי מאסתה את דבר יהוה וימאסך יהוה מהיות מלך על ישראל  {ס}</span> <span class="verse"><a name="27">27</a>כז  ויסב שמואל ללכת ויחזק בכנף מעילו ויקרע  {ס}</span> <span class="verse"><a name="28">28</a>כח  ויאמר אליו שמואל קרע יהוה את ממלכות ישראל מעליך היום ונתנה לרעך הטוב ממך  {ס}</span> <span class="verse"><a name="29">29</a>כט  וגם נצח ישראל לא ישקר ולא ינחם  כי לא אדם הוא להנחם</span> <span class="verse"><a name="30">30</a>ל  ויאמר חטאתי--עתה כבדני נא נגד זקני עמי ונגד ישראל ושוב עמי והשתחויתי ליהוה אלהיך</span> <span class="verse"><a name="31">31</a>לא  וישב שמואל אחרי שאול וישתחו שאול ליהוה  {ס}</span> <span class="verse"><a name="32">32</a>לב  ויאמר שמואל הגישו אלי את אגג מלך עמלק וילך אליו אגג מעדנת ויאמר אגג אכן סר מר המות  {ס}</span> <span class="verse"><a name="33">33</a>לג  ויאמר שמואל--כאשר שכלה נשים חרבך כן תשכל מנשים אמך וישסף שמואל את אגג לפני יהוה בגלגל  {ס}</span> <span class="verse"><a name="34">34</a>לד  וילך שמואל הרמתה ושאול עלה אל ביתו גבעת שאול</span> <span class="verse"><a name="35">35</a>לה  ולא יסף שמואל לראות את שאול עד יום מותו כי התאבל שמואל אל שאול ויהוה נחם כי המליך את שאול על ישראל  {פ}</span> </p></div</div></div></body></html>