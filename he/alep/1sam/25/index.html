<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 25</strong></div><p><span class="verse"><a name="1">1</a>א  וימת שמואל--ויקבצו כל ישראל ויספדו לו ויקברהו בביתו ברמה ויקם דוד וירד אל מדבר פארן  {פ}</span> <span class="verse"><a name="2">2</a>ב  ואיש במעון ומעשהו בכרמל והאיש גדול מאד ולו צאן שלשת אלפים ואלף עזים ויהי בגזז את צאנו בכרמל</span> <span class="verse"><a name="3">3</a>ג  ושם האיש נבל ושם אשתו אבגיל והאשה טובת שכל ויפת תאר והאיש קשה ורע מעללים והוא כלבו (כלבי)</span> <span class="verse"><a name="4">4</a>ד  וישמע דוד במדבר  כי גזז נבל את צאנו</span> <span class="verse"><a name="5">5</a>ה  וישלח דוד עשרה נערים ויאמר דוד לנערים עלו כרמלה ובאתם אל נבל ושאלתם לו בשמי לשלום</span> <span class="verse"><a name="6">6</a>ו  ואמרתם כה לחי ואתה שלום וביתך שלום וכל אשר לך שלום</span> <span class="verse"><a name="7">7</a>ז  ועתה שמעתי כי גזזים לך עתה הרעים אשר לך היו עמנו--לא הכלמנום ולא נפקד להם מאומה כל ימי היותם בכרמל</span> <span class="verse"><a name="8">8</a>ח  שאל את נעריך ויגידו לך וימצאו הנערים חן בעיניך--כי על יום טוב בנו תנה נא את אשר תמצא ידך לעבדיך ולבנך לדוד</span> <span class="verse"><a name="9">9</a>ט  ויבאו נערי דוד וידברו אל נבל ככל הדברים האלה בשם דוד וינוחו</span> <span class="verse"><a name="10">10</a>י  ויען נבל את עבדי דוד ויאמר מי דוד ומי בן ישי היום רבו עבדים המתפרצים איש מפני אדניו</span> <span class="verse"><a name="11">11</a>יא  ולקחתי את לחמי ואת מימי ואת טבחתי אשר טבחתי לגזזי ונתתי לאנשים אשר לא ידעתי אי מזה המה</span> <span class="verse"><a name="12">12</a>יב  ויהפכו נערי דוד לדרכם וישבו ויבאו ויגדו לו ככל הדברים האלה</span> <span class="verse"><a name="13">13</a>יג  ויאמר דוד לאנשיו חגרו איש את חרבו ויחגרו איש את חרבו ויחגר גם דוד את חרבו ויעלו אחרי דוד כארבע מאות איש ומאתים ישבו על הכלים</span> <span class="verse"><a name="14">14</a>יד  ולאביגיל אשת נבל הגיד נער אחד מהנערים לאמר  הנה שלח דוד מלאכים מהמדבר לברך את אדנינו ויעט בהם</span> <span class="verse"><a name="15">15</a>טו  והאנשים טבים לנו מאד ולא הכלמנו ולא פקדנו מאומה כל ימי התהלכנו אתם בהיותנו בשדה</span> <span class="verse"><a name="16">16</a>טז  חומה היו עלינו גם לילה גם יומם כל ימי היותנו עמם רעים הצאן</span> <span class="verse"><a name="17">17</a>יז  ועתה דעי וראי מה תעשי--כי כלתה הרעה אל אדנינו ועל כל ביתו והוא בן בליעל מדבר אליו</span> <span class="verse"><a name="18">18</a>יח  ותמהר אבוגיל (אביגיל) ותקח מאתים לחם ושנים נבלי יין וחמש צאן עשוות (עשויות) וחמש סאים קלי ומאה צמקים ומאתים דבלים ותשם על החמרים</span> <span class="verse"><a name="19">19</a>יט  ותאמר לנעריה עברו לפני הנני אחריכם באה ולאישה נבל לא הגידה</span> <span class="verse"><a name="20">20</a>כ  והיה היא רכבת על החמור וירדת בסתר ההר והנה דוד ואנשיו ירדים לקראתה ותפגש אתם</span> <span class="verse"><a name="21">21</a>כא  ודוד אמר אך לשקר שמרתי את כל אשר לזה במדבר ולא נפקד מכל אשר לו מאומה וישב לי רעה תחת טובה</span> <span class="verse"><a name="22">22</a>כב  כה יעשה אלהים לאיבי דוד וכה יסיף  אם אשאיר מכל אשר לו עד הבקר משתין בקיר</span> <span class="verse"><a name="23">23</a>כג  ותרא אביגיל את דוד ותמהר ותרד מעל החמור ותפל לאפי דוד על פניה ותשתחו ארץ</span> <span class="verse"><a name="24">24</a>כד  ותפל על רגליו ותאמר בי אני אדני העון ותדבר נא אמתך באזניך ושמע את דברי אמתך</span> <span class="verse"><a name="25">25</a>כה  אל נא ישים אדני את לבו אל איש הבליעל הזה על נבל כי כשמו כן הוא--נבל שמו ונבלה עמו ואני אמתך--לא ראיתי את נערי אדני אשר שלחת</span> <span class="verse"><a name="26">26</a>כו  ועתה אדני חי יהוה וחי נפשך אשר מנעך יהוה מבוא בדמים והושע ידך לך ועתה יהיו כנבל איביך והמבקשים אל אדני רעה</span> <span class="verse"><a name="27">27</a>כז  ועתה הברכה הזאת אשר הביא שפחתך לאדני ונתנה לנערים המתהלכים ברגלי אדני</span> <span class="verse"><a name="28">28</a>כח  שא נא לפשע אמתך  כי עשה יעשה יהוה לאדני בית נאמן כי מלחמות יהוה אדני נלחם ורעה לא תמצא בך מימיך</span> <span class="verse"><a name="29">29</a>כט  ויקם אדם לרדפך ולבקש את נפשך והיתה נפש אדני צרורה בצרור החיים את יהוה אלהיך ואת נפש איביך יקלענה בתוך כף הקלע</span> <span class="verse"><a name="30">30</a>ל  והיה כי יעשה יהוה לאדני ככל אשר דבר את הטובה עליך--וצוך לנגיד על ישראל</span> <span class="verse"><a name="31">31</a>לא  ולא תהיה זאת לך לפוקה ולמכשול לב לאדני ולשפך דם חנם ולהושיע אדני לו והיטב יהוה לאדני וזכרת את אמתך  {ס}</span> <span class="verse"><a name="32">32</a>לב  ויאמר דוד לאביגל  ברוך יהוה אלהי ישראל אשר שלחך היום הזה לקראתי</span> <span class="verse"><a name="33">33</a>לג  וברוך טעמך וברוכה את  אשר כלתני היום הזה מבוא בדמים והשע ידי לי</span> <span class="verse"><a name="34">34</a>לד  ואולם חי יהוה אלהי ישראל אשר מנעני מהרע אתך  כי לולי מהרת ותבאתי (ותבאת) לקראתי--כי אם נותר לנבל עד אור הבקר משתין בקיר</span> <span class="verse"><a name="35">35</a>לה  ויקח דוד מידה את אשר הביאה לו ולה אמר עלי לשלום לביתך--ראי שמעתי בקולך ואשא פניך</span> <span class="verse"><a name="36">36</a>לו  ותבא אביגיל אל נבל והנה לו משתה בביתו כמשתה המלך ולב נבל טוב עליו והוא שכר עד מאד ולא הגידה לו דבר קטן וגדול--עד אור הבקר</span> <span class="verse"><a name="37">37</a>לז  ויהי בבקר בצאת היין מנבל ותגד לו אשתו את הדברים האלה וימת לבו בקרבו והוא היה לאבן</span> <span class="verse"><a name="38">38</a>לח  ויהי כעשרת הימים ויגף יהוה את נבל וימת</span> <span class="verse"><a name="39">39</a>לט  וישמע דוד כי מת נבל ויאמר ברוך יהוה אשר רב את ריב חרפתי מיד נבל ואת עבדו חשך מרעה ואת רעת נבל השיב יהוה בראשו וישלח דוד וידבר באביגיל לקחתה לו לאשה</span> <span class="verse"><a name="40">40</a>מ  ויבאו עבדי דוד אל אביגיל--הכרמלה וידברו אליה לאמר דוד שלחנו אליך לקחתך לו לאשה</span> <span class="verse"><a name="41">41</a>מא  ותקם ותשתחו אפים ארצה ותאמר הנה אמתך לשפחה לרחץ רגלי עבדי אדני</span> <span class="verse"><a name="42">42</a>מב  ותמהר ותקם אביגיל ותרכב על החמור וחמש נערתיה ההלכות לרגלה ותלך אחרי מלאכי דוד ותהי לו לאשה</span> <span class="verse"><a name="43">43</a>מג  ואת אחינעם לקח דוד מיזרעאל ותהיין גם שתיהן לו לנשים  {ס}</span> <span class="verse"><a name="44">44</a>מד  ושאול נתן את מיכל בתו--אשת דוד  לפלטי בן ליש אשר מגלים</span> </p></div</div></div></body></html>