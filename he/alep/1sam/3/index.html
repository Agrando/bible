<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 3</strong></div><p><span class="verse"><a name="1">1</a>א  והנער שמואל משרת את יהוה לפני עלי ודבר יהוה היה יקר בימים ההם--אין חזון נפרץ  {ס}</span> <span class="verse"><a name="2">2</a>ב  ויהי ביום ההוא ועלי שכב במקומו ועינו החלו כהות לא יוכל לראות</span> <span class="verse"><a name="3">3</a>ג  ונר אלהים טרם יכבה ושמואל שכב בהיכל יהוה אשר שם ארון אלהים  {פ}</span> <span class="verse"><a name="4">4</a>ד  ויקרא יהוה אל שמואל ויאמר הנני</span> <span class="verse"><a name="5">5</a>ה  וירץ אל עלי ויאמר הנני כי קראת לי ויאמר לא קראתי שוב שכב וילך וישכב  {ס}</span> <span class="verse"><a name="6">6</a>ו  ויסף יהוה קרא עוד שמואל ויקם שמואל וילך אל עלי ויאמר הנני כי קראת לי ויאמר לא קראתי בני שוב שכב</span> <span class="verse"><a name="7">7</a>ז  ושמואל טרם ידע את יהוה וטרם יגלה אליו דבר יהוה</span> <span class="verse"><a name="8">8</a>ח  ויסף יהוה קרא שמואל בשלישת ויקם וילך אל עלי ויאמר הנני כי קראת לי ויבן עלי כי יהוה קרא לנער</span> <span class="verse"><a name="9">9</a>ט  ויאמר עלי לשמואל לך שכב והיה אם יקרא אליך ואמרת דבר יהוה כי שמע עבדך וילך שמואל וישכב במקומו</span> <span class="verse"><a name="10">10</a>י  ויבא יהוה ויתיצב ויקרא כפעם בפעם שמואל שמואל ויאמר שמואל דבר כי שמע עבדך  {פ}</span> <span class="verse"><a name="11">11</a>יא  ויאמר יהוה אל שמואל הנה אנכי עשה דבר בישראל  אשר כל שמעו--תצלינה שתי אזניו</span> <span class="verse"><a name="12">12</a>יב  ביום ההוא אקים אל עלי את כל אשר דברתי אל ביתו--החל וכלה</span> <span class="verse"><a name="13">13</a>יג  והגדתי לו כי שפט אני את ביתו עד עולם--בעון אשר ידע כי מקללים להם בניו ולא כהה בם</span> <span class="verse"><a name="14">14</a>יד  ולכן נשבעתי לבית עלי  אם יתכפר עון בית עלי בזבח ובמנחה--עד עולם</span> <span class="verse"><a name="15">15</a>טו  וישכב שמואל עד הבקר ויפתח את דלתות בית יהוה ושמואל ירא מהגיד את המראה אל עלי</span> <span class="verse"><a name="16">16</a>טז  ויקרא עלי את שמואל ויאמר שמואל בני ויאמר הנני</span> <span class="verse"><a name="17">17</a>יז  ויאמר מה הדבר אשר דבר אליך--אל נא תכחד ממני  כה יעשה לך אלהים וכה יוסיף אם תכחד ממני דבר מכל הדבר אשר דבר אליך</span> <span class="verse"><a name="18">18</a>יח  ויגד לו שמואל את כל הדברים ולא כחד ממנו ויאמר--יהוה הוא הטוב בעינו יעשה  {פ}</span> <span class="verse"><a name="19">19</a>יט  ויגדל שמואל ויהוה היה עמו ולא הפיל מכל דבריו ארצה</span> <span class="verse"><a name="20">20</a>כ  וידע כל ישראל מדן ועד באר שבע  כי נאמן שמואל לנביא ליהוה  {ס}</span> <span class="verse"><a name="21">21</a>כא  ויסף יהוה להראה בשלה  כי נגלה יהוה אל שמואל בשלו בדבר יהוה  {פ}</span> </p></div</div></div></body></html>