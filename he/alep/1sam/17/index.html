<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 17</strong></div><p><span class="verse"><a name="1">1</a>א  ויאספו פלשתים את מחניהם למלחמה ויאספו שכה אשר ליהודה ויחנו בין שוכה ובין עזקה באפס דמים</span> <span class="verse"><a name="2">2</a>ב  ושאול ואיש ישראל נאספו ויחנו בעמק האלה ויערכו מלחמה לקראת פלשתים</span> <span class="verse"><a name="3">3</a>ג  ופלשתים עמדים אל ההר מזה וישראל עמדים אל ההר מזה והגיא ביניהם</span> <span class="verse"><a name="4">4</a>ד  ויצא איש הבנים ממחנות פלשתים גלית שמו מגת  גבהו שש אמות וזרת</span> <span class="verse"><a name="5">5</a>ה  וכובע נחשת על ראשו ושריון קשקשים הוא לבוש ומשקל השריון--חמשת אלפים שקלים נחשת</span> <span class="verse"><a name="6">6</a>ו  ומצחת נחשת על רגליו וכידון נחשת בין כתפיו</span> <span class="verse"><a name="7">7</a>ז  וחץ (ועץ) חניתו כמנור ארגים ולהבת חניתו שש מאות שקלים ברזל ונשא הצנה הלך לפניו</span> <span class="verse"><a name="8">8</a>ח  ויעמד ויקרא אל מערכת ישראל ויאמר להם למה תצאו לערך מלחמה  הלוא אנכי הפלשתי ואתם עבדים לשאול--ברו לכם איש וירד אלי</span> <span class="verse"><a name="9">9</a>ט  אם יוכל להלחם אתי והכני--והיינו לכם לעבדים ואם אני אוכל לו והכיתיו--והייתם לנו לעבדים ועבדתם אתנו</span> <span class="verse"><a name="10">10</a>י  ויאמר הפלשתי אני חרפתי את מערכות ישראל היום הזה תנו לי איש ונלחמה יחד</span> <span class="verse"><a name="11">11</a>יא  וישמע שאול וכל ישראל את דברי הפלשתי האלה ויחתו ויראו מאד  {פ}</span> <span class="verse"><a name="12">12</a>יב  ודוד בן איש אפרתי הזה מבית לחם יהודה ושמו ישי ולו שמנה בנים והאיש בימי שאול זקן בא באנשים</span> <span class="verse"><a name="13">13</a>יג  וילכו שלשת בני ישי הגדלים--הלכו אחרי שאול למלחמה ושם שלשת בניו אשר הלכו במלחמה--אליאב הבכור ומשנהו אבינדב והשלשי שמה</span> <span class="verse"><a name="14">14</a>יד  ודוד הוא הקטן ושלשה הגדלים הלכו אחרי שאול  {ס}</span> <span class="verse"><a name="15">15</a>טו  ודוד הלך ושב מעל שאול לרעות את צאן אביו בית לחם</span> <span class="verse"><a name="16">16</a>טז  ויגש הפלשתי השכם והערב ויתיצב ארבעים יום  {פ}</span> <span class="verse"><a name="17">17</a>יז  ויאמר ישי לדוד בנו קח נא לאחיך איפת הקליא הזה ועשרה לחם הזה והרץ המחנה לאחיך</span> <span class="verse"><a name="18">18</a>יח  ואת עשרת חרצי החלב האלה תביא לשר האלף ואת אחיך תפקד לשלום ואת ערבתם תקח</span> <span class="verse"><a name="19">19</a>יט  ושאול והמה וכל איש ישראל בעמק האלה נלחמים עם פלשתים  {ס}</span> <span class="verse"><a name="20">20</a>כ  וישכם דוד בבקר ויטש את הצאן על שמר וישא וילך כאשר צוהו ישי ויבא המעגלה והחיל היצא אל המערכה והרעו במלחמה</span> <span class="verse"><a name="21">21</a>כא  ותערך ישראל ופלשתים מערכה לקראת מערכה</span> <span class="verse"><a name="22">22</a>כב  ויטש דוד את הכלים מעליו על יד שומר הכלים וירץ המערכה ויבא וישאל לאחיו לשלום</span> <span class="verse"><a name="23">23</a>כג  והוא מדבר עמם והנה איש הבנים עולה גלית הפלשתי שמו מגת ממערות (ממערכות) פלשתים וידבר כדברים האלה וישמע דוד</span> <span class="verse"><a name="24">24</a>כד  וכל איש ישראל בראותם את האיש וינסו מפניו וייראו מאד</span> <span class="verse"><a name="25">25</a>כה  ויאמר איש ישראל הראיתם האיש העלה הזה--כי לחרף את ישראל עלה והיה האיש אשר יכנו יעשרנו המלך עשר גדול ואת בתו יתן לו ואת בית אביו יעשה חפשי בישראל  {פ}</span> <span class="verse"><a name="26">26</a>כו  ויאמר דוד אל האנשים העמדים עמו לאמר מה יעשה לאיש אשר יכה את הפלשתי הלז והסיר חרפה מעל ישראל  כי מי הפלשתי הערל הזה כי חרף מערכות אלהים חיים</span> <span class="verse"><a name="27">27</a>כז  ויאמר לו העם כדבר הזה לאמר  כה יעשה לאיש אשר יכנו</span> <span class="verse"><a name="28">28</a>כח  וישמע אליאב אחיו הגדול בדברו אל האנשים ויחר אף אליאב בדוד ויאמר למה זה ירדת ועל מי נטשת מעט הצאן ההנה במדבר--אני ידעתי את זדנך ואת רע לבבך כי למען ראות המלחמה ירדת</span> <span class="verse"><a name="29">29</a>כט  ויאמר דוד מה עשיתי עתה הלוא דבר הוא</span> <span class="verse"><a name="30">30</a>ל  ויסב מאצלו אל מול אחר ויאמר כדבר הזה וישבהו העם דבר כדבר הראשון</span> <span class="verse"><a name="31">31</a>לא  וישמעו הדברים אשר דבר דוד ויגדו לפני שאול ויקחהו</span> <span class="verse"><a name="32">32</a>לב  ויאמר דוד אל שאול אל יפל לב אדם עליו עבדך ילך ונלחם עם הפלשתי הזה</span> <span class="verse"><a name="33">33</a>לג  ויאמר שאול אל דוד לא תוכל ללכת אל הפלשתי הזה להלחם עמו  כי נער אתה והוא איש מלחמה מנעריו  {ס}</span> <span class="verse"><a name="34">34</a>לד  ויאמר דוד אל שאול רעה היה עבדך לאביו בצאן ובא הארי ואת הדוב ונשא שה מהעדר</span> <span class="verse"><a name="35">35</a>לה  ויצאתי אחריו והכתיו והצלתי מפיו ויקם עלי--והחזקתי בזקנו והכתיו והמיתיו</span> <span class="verse"><a name="36">36</a>לו  גם את הארי גם הדב הכה עבדך והיה הפלשתי הערל הזה כאחד מהם כי חרף מערכת אלהים חיים  {ס}</span> <span class="verse"><a name="37">37</a>לז  ויאמר דוד יהוה אשר הצלני מיד הארי ומיד הדב הוא יצילני מיד הפלשתי הזה  {ס}  ויאמר שאול אל דוד לך ויהוה יהיה עמך</span> <span class="verse"><a name="38">38</a>לח  וילבש שאול את דוד מדיו ונתן קובע נחשת על ראשו וילבש אתו שריון</span> <span class="verse"><a name="39">39</a>לט  ויחגר דוד את חרבו מעל למדיו ויאל ללכת כי לא נסה ויאמר דוד אל שאול לא אוכל ללכת באלה כי לא נסיתי ויסרם דוד מעליו</span> <span class="verse"><a name="40">40</a>מ  ויקח מקלו בידו ויבחר לו חמשה חלקי אבנים מן הנחל וישם אתם בכלי הרעים אשר לו ובילקוט--וקלעו בידו ויגש אל הפלשתי</span> <span class="verse"><a name="41">41</a>מא  וילך הפלשתי הלך וקרב אל דוד והאיש נשא הצנה לפניו</span> <span class="verse"><a name="42">42</a>מב  ויבט הפלשתי ויראה את דוד ויבזהו  כי היה נער ואדמני עם יפה מראה</span> <span class="verse"><a name="43">43</a>מג  ויאמר הפלשתי אל דוד הכלב אנכי כי אתה בא אלי במקלות ויקלל הפלשתי את דוד באלהיו</span> <span class="verse"><a name="44">44</a>מד  ויאמר הפלשתי אל דוד  לכה אלי--ואתנה את בשרך לעוף השמים ולבהמת השדה  {ס}</span> <span class="verse"><a name="45">45</a>מה  ויאמר דוד אל הפלשתי אתה בא אלי בחרב ובחנית ובכידון ואנכי בא אליך בשם יהוה צבאות אלהי מערכות ישראל אשר חרפת</span> <span class="verse"><a name="46">46</a>מו  היום הזה יסגרך יהוה בידי והכיתך והסרתי את ראשך מעליך ונתתי פגר מחנה פלשתים היום הזה לעוף השמים ולחית הארץ וידעו כל הארץ כי יש אלהים לישראל</span> <span class="verse"><a name="47">47</a>מז  וידעו כל הקהל הזה כי לא בחרב ובחנית יהושיע יהוה  כי ליהוה המלחמה ונתן אתכם בידנו  {ס}</span> <span class="verse"><a name="48">48</a>מח  והיה כי קם הפלשתי וילך ויקרב לקראת דוד וימהר דוד וירץ המערכה לקראת הפלשתי</span> <span class="verse"><a name="49">49</a>מט  וישלח דוד את ידו אל הכלי ויקח משם אבן ויקלע ויך את הפלשתי אל מצחו ותטבע האבן במצחו ויפל על פניו ארצה</span> <span class="verse"><a name="50">50</a>נ  ויחזק דוד מן הפלשתי בקלע ובאבן ויך את הפלשתי וימתהו וחרב אין ביד דוד</span> <span class="verse"><a name="51">51</a>נא  וירץ דוד ויעמד אל הפלשתי ויקח את חרבו וישלפה מתערה וימתתהו ויכרת בה את ראשו ויראו הפלשתים כי מת גבורם וינסו</span> <span class="verse"><a name="52">52</a>נב  ויקמו אנשי ישראל ויהודה וירעו וירדפו את הפלשתים עד בואך גיא ועד שערי עקרון ויפלו חללי פלשתים בדרך שערים ועד גת ועד עקרון</span> <span class="verse"><a name="53">53</a>נג  וישבו בני ישראל מדלק אחרי פלשתים וישסו את מחניהם</span> <span class="verse"><a name="54">54</a>נד  ויקח דוד את ראש הפלשתי ויבאהו ירושלם ואת כליו שם באהלו  {ס}</span> <span class="verse"><a name="55">55</a>נה  וכראות שאול את דוד יצא לקראת הפלשתי אמר אל אבנר שר הצבא בן מי זה הנער אבנר ויאמר אבנר חי נפשך המלך אם ידעתי</span> <span class="verse"><a name="56">56</a>נו  ויאמר המלך  שאל אתה בן מי זה העלם  {ס}</span> <span class="verse"><a name="57">57</a>נז  וכשוב דוד מהכות את הפלשתי ויקח אתו אבנר ויבאהו לפני שאול וראש הפלשתי בידו</span> <span class="verse"><a name="58">58</a>נח  ויאמר אליו שאול בן מי אתה הנער ויאמר דוד בן עבדך ישי בית הלחמי</span> </p></div</div></div></body></html>