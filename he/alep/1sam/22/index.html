<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 22</strong></div><p><span class="verse"><a name="1">1</a>א  וילך דוד משם וימלט אל מערת עדלם וישמעו אחיו וכל בית אביו וירדו אליו שמה</span> <span class="verse"><a name="2">2</a>ב  ויתקבצו אליו כל איש מצוק וכל איש אשר לו נשא וכל איש מר נפש ויהי עליהם לשר ויהיו עמו כארבע מאות איש</span> <span class="verse"><a name="3">3</a>ג  וילך דוד משם מצפה מואב ויאמר אל מלך מואב יצא נא אבי ואמי אתכם עד אשר אדע מה יעשה לי אלהים</span> <span class="verse"><a name="4">4</a>ד  וינחם את פני מלך מואב וישבו עמו כל ימי היות דוד במצודה  {ס}</span> <span class="verse"><a name="5">5</a>ה  ויאמר גד הנביא אל דוד לא תשב במצודה--לך ובאת לך ארץ יהודה וילך דוד ויבא יער חרת  {ס}</span> <span class="verse"><a name="6">6</a>ו  וישמע שאול--כי נודע דוד ואנשים אשר אתו ושאול יושב בגבעה תחת האשל ברמה וחניתו בידו וכל עבדיו נצבים עליו</span> <span class="verse"><a name="7">7</a>ז  ויאמר שאול לעבדיו הנצבים עליו שמעו נא בני ימיני  גם לכלכם יתן בן ישי שדות וכרמים--לכלכם ישים שרי אלפים ושרי מאות</span> <span class="verse"><a name="8">8</a>ח  כי קשרתם כלכם עלי ואין גלה את אזני בכרת בני עם בן ישי ואין חלה מכם עלי וגלה את אזני  כי הקים בני את עבדי עלי לארב כיום הזה  {ס}</span> <span class="verse"><a name="9">9</a>ט  ויען דאג האדמי והוא נצב על עבדי שאול--ויאמר  ראיתי את בן ישי בא נבה אל אחימלך בן אחטוב</span> <span class="verse"><a name="10">10</a>י  וישאל לו ביהוה וצידה נתן לו ואת חרב גלית הפלשתי--נתן לו</span> <span class="verse"><a name="11">11</a>יא  וישלח המלך לקרא את אחימלך בן אחיטוב הכהן ואת כל בית אביו הכהנים--אשר בנב ויבאו כלם אל המלך  {ס}</span> <span class="verse"><a name="12">12</a>יב  ויאמר שאול שמע נא בן אחיטוב ויאמר הנני אדני</span> <span class="verse"><a name="13">13</a>יג  ויאמר אלו שאול למה קשרתם עלי אתה ובן ישי--בתתך לו לחם וחרב ושאול לו באלהים לקום אלי לארב כיום הזה  {ס}</span> <span class="verse"><a name="14">14</a>יד  ויען אחימלך את המלך ויאמר  ומי בכל עבדיך כדוד נאמן וחתן המלך וסר אל משמעתך ונכבד בביתך</span> <span class="verse"><a name="15">15</a>טו  היום החלתי לשאול (לשאל) לו באלהים חלילה לי  אל ישם המלך בעבדו דבר בכל בית אבי--כי לא ידע עבדך בכל זאת דבר קטן או גדול</span> <span class="verse"><a name="16">16</a>טז  ויאמר המלך מות תמות אחימלך  אתה וכל בית אביך</span> <span class="verse"><a name="17">17</a>יז  ויאמר המלך לרצים הנצבים עליו סבו והמיתו כהני יהוה כי גם ידם עם דוד וכי ידעו כי ברח הוא ולא גלו את אזנו (אזני) ולא אבו עבדי המלך לשלח את ידם לפגע בכהני יהוה  {ס}</span> <span class="verse"><a name="18">18</a>יח  ויאמר המלך לדויג (לדואג) סב אתה ופגע בכהנים ויסב דויג (דואג) האדמי ויפגע הוא בכהנים וימת ביום ההוא שמנים וחמשה איש נשא אפוד בד</span> <span class="verse"><a name="19">19</a>יט  ואת נב עיר הכהנים הכה לפי חרב מאיש ועד אשה מעולל ועד יונק ושור וחמור ושה לפי חרב</span> <span class="verse"><a name="20">20</a>כ  וימלט בן אחד לאחימלך בן אחטוב ושמו אביתר ויברח אחרי דוד</span> <span class="verse"><a name="21">21</a>כא  ויגד אביתר לדוד  כי הרג שאול את כהני יהוה</span> <span class="verse"><a name="22">22</a>כב  ויאמר דוד לאביתר ידעתי ביום ההוא כי שם דויג (דואג) האדמי כי הגד יגיד לשאול  אנכי סבתי בכל נפש בית אביך</span> <span class="verse"><a name="23">23</a>כג  שבה אתי אל תירא כי אשר יבקש את נפשי יבקש את נפשך  כי משמרת אתה עמדי  {ס}</span> </p></div</div></div></body></html>