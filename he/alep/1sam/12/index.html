<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 12</strong></div><p><span class="verse"><a name="1">1</a>א  ויאמר שמואל אל כל ישראל הנה שמעתי בקלכם לכל אשר אמרתם לי ואמליך עליכם מלך</span> <span class="verse"><a name="2">2</a>ב  ועתה הנה המלך מתהלך לפניכם ואני זקנתי ושבתי ובני הנם אתכם ואני התהלכתי לפניכם מנערי עד היום הזה</span> <span class="verse"><a name="3">3</a>ג  הנני ענו בי נגד יהוה ונגד משיחו את שור מי לקחתי וחמור מי לקחתי ואת מי עשקתי את מי רצותי ומיד מי לקחתי כפר ואעלים עיני בו ואשיב לכם</span> <span class="verse"><a name="4">4</a>ד  ויאמרו לא עשקתנו ולא רצותנו ולא לקחת מיד איש מאומה</span> <span class="verse"><a name="5">5</a>ה  ויאמר אליהם עד יהוה בכם ועד משיחו היום הזה--כי לא מצאתם בידי מאומה ויאמר עד  {פ}</span> <span class="verse"><a name="6">6</a>ו  ויאמר שמואל אל העם  יהוה אשר עשה את משה ואת אהרן ואשר העלה את אבתיכם מארץ מצרים</span> <span class="verse"><a name="7">7</a>ז  ועתה התיצבו ואשפטה אתכם--לפני יהוה  את כל צדקות יהוה אשר עשה אתכם ואת אבותיכם</span> <span class="verse"><a name="8">8</a>ח  כאשר בא יעקב מצרים--ויזעקו אבותיכם אל יהוה וישלח יהוה את משה ואת אהרן ויוציאו את אבתיכם ממצרים וישבום במקום הזה</span> <span class="verse"><a name="9">9</a>ט  וישכחו את יהוה אלהיהם וימכר אתם ביד סיסרא שר צבא חצור וביד פלשתים וביד מלך מואב וילחמו בם</span> <span class="verse"><a name="10">10</a>י  ויזעקו אל יהוה ויאמר (ויאמרו) חטאנו כי עזבנו את יהוה ונעבד את הבעלים ואת העשתרות ועתה הצילנו מיד איבינו--ונעבדך</span> <span class="verse"><a name="11">11</a>יא  וישלח יהוה את ירבעל ואת בדן ואת יפתח ואת שמואל ויצל אתכם מיד איביכם מסביב ותשבו בטח</span> <span class="verse"><a name="12">12</a>יב  ותראו כי נחש מלך בני עמון בא עליכם ותאמרו לי לא כי מלך ימלך עלינו  ויהוה אלהיכם מלככם</span> <span class="verse"><a name="13">13</a>יג  ועתה הנה המלך אשר בחרתם--אשר שאלתם והנה נתן יהוה עליכם מלך</span> <span class="verse"><a name="14">14</a>יד  אם תיראו את יהוה ועבדתם אתו ושמעתם בקולו ולא תמרו את פי יהוה--והיתם גם אתם וגם המלך אשר מלך עליכם אחר יהוה אלהיכם</span> <span class="verse"><a name="15">15</a>טו  ואם לא תשמעו בקול יהוה ומריתם את פי יהוה--והיתה יד יהוה בכם ובאבתיכם</span> <span class="verse"><a name="16">16</a>טז  גם עתה התיצבו וראו את הדבר הגדול הזה אשר יהוה עשה לעיניכם</span> <span class="verse"><a name="17">17</a>יז  הלוא קציר חטים היום--אקרא אל יהוה ויתן קלות ומטר ודעו וראו כי רעתכם רבה אשר עשיתם בעיני יהוה לשאול לכם מלך  {ס}</span> <span class="verse"><a name="18">18</a>יח  ויקרא שמואל אל יהוה ויתן יהוה קלת ומטר ביום ההוא ויירא כל העם מאד את יהוה ואת שמואל</span> <span class="verse"><a name="19">19</a>יט  ויאמרו כל העם אל שמואל התפלל בעד עבדיך אל יהוה אלהיך--ואל נמות  כי יספנו על כל חטאתינו רעה לשאל לנו מלך</span> <span class="verse"><a name="20">20</a>כ  ויאמר שמואל אל העם אל תיראו--אתם עשיתם את כל הרעה הזאת אך אל תסורו מאחרי יהוה ועבדתם את יהוה בכל לבבכם</span> <span class="verse"><a name="21">21</a>כא  ולא תסורו  כי אחרי התהו אשר לא יועילו ולא יצילו--כי תהו המה</span> <span class="verse"><a name="22">22</a>כב  כי לא יטש יהוה את עמו--בעבור שמו הגדול  כי הואיל יהוה לעשות אתכם לו לעם</span> <span class="verse"><a name="23">23</a>כג  גם אנכי חלילה לי מחטא ליהוה--מחדל להתפלל בעדכם והוריתי אתכם בדרך הטובה והישרה</span> <span class="verse"><a name="24">24</a>כד  אך יראו את יהוה ועבדתם אתו באמת--בכל לבבכם  כי ראו את אשר הגדל עמכם</span> <span class="verse"><a name="25">25</a>כה  ואם הרע תרעו--גם אתם גם מלככם תספו  {פ}</span> </p></div</div></div></body></html>