<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/1sam/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/1sam">1 Samuel</a> &gt <strong>Chapter 18</strong></div><p><span class="verse"><a name="1">1</a>א  ויהי ככלתו לדבר אל שאול ונפש יהונתן נקשרה בנפש דוד ויאהבו (ויאהבהו) יהונתן כנפשו</span> <span class="verse"><a name="2">2</a>ב  ויקחהו שאול ביום ההוא ולא נתנו לשוב בית אביו</span> <span class="verse"><a name="3">3</a>ג  ויכרת יהונתן ודוד ברית באהבתו אתו כנפשו</span> <span class="verse"><a name="4">4</a>ד  ויתפשט יהונתן את המעיל אשר עליו ויתנהו לדוד ומדיו ועד חרבו ועד קשתו ועד חגרו</span> <span class="verse"><a name="5">5</a>ה  ויצא דוד בכל אשר ישלחנו שאול ישכיל וישמהו שאול על אנשי המלחמה וייטב בעיני כל העם וגם בעיני עבדי שאול  {פ}</span> <span class="verse"><a name="6">6</a>ו  ויהי בבואם בשוב דוד מהכות את הפלשתי ותצאנה הנשים מכל ערי ישראל לשור (לשיר) והמחלות לקראת שאול המלך--בתפים בשמחה ובשלשים</span> <span class="verse"><a name="7">7</a>ז  ותענינה הנשים המשחקות ותאמרן  הכה שאול באלפו ודוד ברבבתיו</span> <span class="verse"><a name="8">8</a>ח  ויחר לשאול מאד וירע בעיניו הדבר הזה ויאמר נתנו לדוד רבבות ולי נתנו האלפים ועוד לו אך המלוכה</span> <span class="verse"><a name="9">9</a>ט  ויהי שאול עון (עוין) את דוד מהיום ההוא והלאה  {ס}</span> <span class="verse"><a name="10">10</a>י  ויהי ממחרת ותצלח רוח אלהים רעה אל שאול ויתנבא בתוך הבית ודוד מנגן בידו כיום ביום והחנית ביד שאול</span> <span class="verse"><a name="11">11</a>יא  ויטל שאול את החנית ויאמר אכה בדוד ובקיר ויסב דוד מפניו פעמים</span> <span class="verse"><a name="12">12</a>יב  וירא שאול מלפני דוד  כי היה יהוה עמו ומעם שאול סר</span> <span class="verse"><a name="13">13</a>יג  ויסרהו שאול מעמו וישמהו לו שר אלף ויצא ויבא לפני העם  {ס}</span> <span class="verse"><a name="14">14</a>יד  ויהי דוד לכל דרכו משכיל ויהוה עמו</span> <span class="verse"><a name="15">15</a>טו  וירא שאול אשר הוא משכיל מאד ויגר מפניו</span> <span class="verse"><a name="16">16</a>טז  וכל ישראל ויהודה אהב את דוד  כי הוא יוצא ובא לפניהם  {פ}</span> <span class="verse"><a name="17">17</a>יז  ויאמר שאול אל דוד הנה בתי הגדולה מרב אתה אתן לך לאשה--אך היה לי לבן חיל והלחם מלחמות יהוה ושאול אמר אל תהי ידי בו ותהי בו יד פלשתים  {ס}</span> <span class="verse"><a name="18">18</a>יח  ויאמר דוד אל שאול מי אנכי ומי חיי משפחת אבי בישראל--כי אהיה חתן למלך</span> <span class="verse"><a name="19">19</a>יט  ויהי בעת תת את מרב בת שאול--לדוד והיא נתנה לעדריאל המחלתי לאשה</span> <span class="verse"><a name="20">20</a>כ  ותאהב מיכל בת שאול את דוד ויגדו לשאול וישר הדבר בעיניו</span> <span class="verse"><a name="21">21</a>כא  ויאמר שאול אתננה לו ותהי לו למוקש ותהי בו יד פלשתים ויאמר שאול אל דוד בשתים תתחתן בי היום</span> <span class="verse"><a name="22">22</a>כב  ויצו שאול את עבדו דברו אל דוד בלט לאמר הנה חפץ בך המלך וכל עבדיו אהבוך ועתה התחתן במלך</span> <span class="verse"><a name="23">23</a>כג  וידברו עבדי שאול באזני דוד את הדברים האלה ויאמר דוד הנקלה בעיניכם התחתן במלך ואנכי איש רש ונקלה</span> <span class="verse"><a name="24">24</a>כד  ויגדו עבדי שאול לו--לאמר  כדברים האלה דבר דוד</span> <span class="verse"><a name="25">25</a>כה  ויאמר שאול כה תאמרו לדוד אין חפץ למלך במהר כי במאה ערלות פלשתים להנקם באיבי המלך ושאול חשב להפיל את דוד ביד פלשתים</span> <span class="verse"><a name="26">26</a>כו  ויגדו עבדיו לדוד את הדברים האלה וישר הדבר בעיני דוד להתחתן במלך ולא מלאו הימים</span> <span class="verse"><a name="27">27</a>כז  ויקם דוד וילך הוא ואנשיו ויך בפלשתים מאתים איש ויבא דוד את ערלתיהם וימלאום למלך להתחתן במלך ויתן לו שאול את מיכל בתו לאשה  {ס}</span> <span class="verse"><a name="28">28</a>כח  וירא שאול וידע כי יהוה עם דוד ומיכל בת שאול אהבתהו</span> <span class="verse"><a name="29">29</a>כט  ויאסף שאול לרא מפני דוד--עוד ויהי שאול איב את דוד כל הימים  {פ}</span> <span class="verse"><a name="30">30</a>ל  ויצאו שרי פלשתים ויהי מדי צאתם שכל דוד מכל עבדי שאול וייקר שמו מאד  {ס}</span> </p></div</div></div></body></html>