<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/josh/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/josh">Joshua</a> &gt <strong>Chapter 9</strong></div><p><span class="verse"><a name="1">1</a>א  ויהי כשמע כל המלכים אשר בעבר הירדן בהר ובשפלה ובכל חוף הים הגדול אל מול הלבנון--החתי והאמרי הכנעני הפרזי החוי והיבוסי</span> <span class="verse"><a name="2">2</a>ב  ויתקבצו יחדו להלחם עם יהושע ועם ישראל--פה אחד  {פ}</span> <span class="verse"><a name="3">3</a>ג  וישבי גבעון שמעו את אשר עשה יהושע ליריחו--ולעי</span> <span class="verse"><a name="4">4</a>ד  ויעשו גם המה בערמה וילכו ויצטירו ויקחו שקים בלים לחמוריהם ונאדות יין בלים ומבקעים ומצררים</span> <span class="verse"><a name="5">5</a>ה  ונעלות בלות ומטלאות ברגליהם ושלמות בלות עליהם וכל לחם צידם יבש היה נקדים</span> <span class="verse"><a name="6">6</a>ו  וילכו אל יהושע אל המחנה הגלגל ויאמרו אליו ואל איש ישראל מארץ רחוקה באנו ועתה כרתו לנו ברית</span> <span class="verse"><a name="7">7</a>ז  ויאמרו (ויאמר) איש ישראל אל החוי  אולי בקרבי אתה יושב ואיך אכרות (אכרת) לך ברית</span> <span class="verse"><a name="8">8</a>ח  ויאמרו אל יהושע עבדיך אנחנו ויאמר אליהם יהושע מי אתם ומאין תבאו</span> <span class="verse"><a name="9">9</a>ט  ויאמרו אליו מארץ רחוקה מאד באו עבדיך לשם יהוה אלהיך  כי שמענו שמעו ואת כל אשר עשה במצרים</span> <span class="verse"><a name="10">10</a>י  ואת כל אשר עשה לשני מלכי האמרי אשר בעבר הירדן--לסיחון מלך חשבון ולעוג מלך הבשן אשר בעשתרות</span> <span class="verse"><a name="11">11</a>יא  ויאמרו אלינו זקינינו וכל ישבי ארצנו לאמר קחו בידכם צידה לדרך ולכו לקראתם ואמרתם אליהם עבדיכם אנחנו ועתה כרתו לנו ברית</span> <span class="verse"><a name="12">12</a>יב  זה לחמנו חם הצטידנו אתו מבתינו ביום צאתנו ללכת אליכם ועתה הנה יבש והיה נקדים</span> <span class="verse"><a name="13">13</a>יג  ואלה נאדות היין אשר מלאנו חדשים והנה התבקעו ואלה שלמותינו ונעלינו בלו מרב הדרך מאד</span> <span class="verse"><a name="14">14</a>יד  ויקחו האנשים מצידם ואת פי יהוה לא שאלו</span> <span class="verse"><a name="15">15</a>טו  ויעש להם יהושע שלום ויכרת להם ברית לחיותם וישבעו להם נשיאי העדה</span> <span class="verse"><a name="16">16</a>טז  ויהי מקצה שלשת ימים אחרי אשר כרתו להם ברית וישמעו כי קרבים הם אליו ובקרבו הם ישבים</span> <span class="verse"><a name="17">17</a>יז  ויסעו בני ישראל ויבאו אל עריהם--ביום השלישי ועריהם גבעון והכפירה ובארות וקרית יערים</span> <span class="verse"><a name="18">18</a>יח  ולא הכום בני ישראל כי נשבעו להם נשיאי העדה ביהוה אלהי ישראל וילנו כל העדה על הנשיאים</span> <span class="verse"><a name="19">19</a>יט  ויאמרו כל הנשיאים אל כל העדה אנחנו נשבענו להם ביהוה אלהי ישראל ועתה לא נוכל לנגע בהם</span> <span class="verse"><a name="20">20</a>כ  זאת נעשה להם והחיה אותם ולא יהיה עלינו קצף על השבועה אשר נשבענו להם</span> <span class="verse"><a name="21">21</a>כא  ויאמרו אליהם הנשיאים יחיו ויהיו חטבי עצים ושאבי מים לכל העדה כאשר דברו להם הנשיאים</span> <span class="verse"><a name="22">22</a>כב  ויקרא להם יהושע וידבר אליהם לאמר  למה רמיתם אתנו לאמר רחוקים אנחנו מכם מאד ואתם בקרבנו ישבים</span> <span class="verse"><a name="23">23</a>כג  ועתה ארורים אתם ולא יכרת מכם עבד וחטבי עצים ושאבי מים--לבית אלהי</span> <span class="verse"><a name="24">24</a>כד  ויענו את יהושע ויאמרו כי הגד הגד לעבדיך את אשר צוה יהוה אלהיך את משה עבדו לתת לכם את כל הארץ ולהשמיד את כל ישבי הארץ מפניכם ונירא מאד לנפשתינו מפניכם ונעשה את הדבר הזה</span> <span class="verse"><a name="25">25</a>כה  ועתה הננו בידך  כטוב וכישר בעיניך לעשות לנו עשה</span> <span class="verse"><a name="26">26</a>כו  ויעש להם כן ויצל אותם מיד בני ישראל ולא הרגום</span> <span class="verse"><a name="27">27</a>כז  ויתנם יהושע ביום ההוא חטבי עצים ושאבי מים--לעדה ולמזבח יהוה עד היום הזה אל המקום אשר יבחר  {פ}</span> </p></div</div></div></body></html>