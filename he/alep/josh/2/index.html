<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/josh/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/josh">Joshua</a> &gt <strong>Chapter 2</strong></div><p><span class="verse"><a name="1">1</a>א  וישלח יהושע בן נון מן השטים שנים אנשים מרגלים חרש לאמר לכו ראו את הארץ ואת יריחו וילכו ויבאו בית אשה זונה ושמה רחב--וישכבו שמה</span> <span class="verse"><a name="2">2</a>ב  ויאמר למלך יריחו לאמר  הנה אנשים באו הנה הלילה מבני ישראל--לחפר את הארץ</span> <span class="verse"><a name="3">3</a>ג  וישלח מלך יריחו אל רחב לאמר  הוציאי האנשים הבאים אליך אשר באו לביתך--כי לחפר את כל הארץ באו</span> <span class="verse"><a name="4">4</a>ד  ותקח האשה את שני האנשים ותצפנו ותאמר כן באו אלי האנשים ולא ידעתי מאין המה</span> <span class="verse"><a name="5">5</a>ה  ויהי השער לסגור בחשך והאנשים יצאו--לא ידעתי אנה הלכו האנשים רדפו מהר אחריהם כי תשיגום</span> <span class="verse"><a name="6">6</a>ו  והיא העלתם הגגה ותטמנם בפשתי העץ הערכות לה על הגג</span> <span class="verse"><a name="7">7</a>ז  והאנשים רדפו אחריהם דרך הירדן על המעברות והשער סגרו--אחרי כאשר יצאו הרדפים אחריהם</span> <span class="verse"><a name="8">8</a>ח  והמה טרם ישכבון והיא עלתה עליהם על הגג</span> <span class="verse"><a name="9">9</a>ט  ותאמר אל האנשים--ידעתי כי נתן יהוה לכם את הארץ וכי נפלה אימתכם עלינו וכי נמגו כל ישבי הארץ מפניכם</span> <span class="verse"><a name="10">10</a>י  כי שמענו את אשר הוביש יהוה את מי ים סוף מפניכם בצאתכם ממצרים ואשר עשיתם לשני מלכי האמרי אשר בעבר הירדן לסיחן ולעוג--אשר החרמתם אותם</span> <span class="verse"><a name="11">11</a>יא  ונשמע וימס לבבנו ולא קמה עוד רוח באיש מפניכם  כי יהוה אלהיכם--הוא אלהים בשמים ממעל ועל הארץ מתחת</span> <span class="verse"><a name="12">12</a>יב  ועתה השבעו נא לי ביהוה כי עשיתי עמכם חסד ועשיתם גם אתם עם בית אבי חסד ונתתם לי אות אמת</span> <span class="verse"><a name="13">13</a>יג  והחיתם את אבי ואת אמי ואת אחי ואת אחותי (אחיותי) ואת כל אשר להם והצלתם את נפשתינו ממות</span> <span class="verse"><a name="14">14</a>יד  ויאמרו לה האנשים נפשנו תחתיכם למות אם לא תגידו את דברנו זה והיה בתת יהוה לנו את הארץ ועשינו עמך חסד ואמת</span> <span class="verse"><a name="15">15</a>טו  ותורדם בחבל בעד החלון  כי ביתה בקיר החומה ובחומה היא יושבת</span> <span class="verse"><a name="16">16</a>טז  ותאמר להם ההרה לכו פן יפגעו בכם הרדפים ונחבתם שמה שלשת ימים עד שוב הרדפים ואחר תלכו לדרככם</span> <span class="verse"><a name="17">17</a>יז  ויאמרו אליה האנשים  נקים אנחנו משבעתך הזה אשר השבעתנו</span> <span class="verse"><a name="18">18</a>יח  הנה אנחנו באים בארץ את תקות חוט השני הזה תקשרי בחלון אשר הורדתנו בו ואת אביך ואת אמך ואת אחיך ואת כל בית אביך תאספי אליך הביתה</span> <span class="verse"><a name="19">19</a>יט  והיה כל אשר יצא מדלתי ביתך החוצה דמו בראשו--ואנחנו נקים וכל אשר יהיה אתך בבית--דמו בראשנו אם יד תהיה בו</span> <span class="verse"><a name="20">20</a>כ  ואם תגידי את דברנו זה--והיינו נקים משבעתך אשר השבעתנו</span> <span class="verse"><a name="21">21</a>כא  ותאמר כדבריכם כן הוא ותשלחם וילכו ותקשר את תקות השני בחלון</span> <span class="verse"><a name="22">22</a>כב  וילכו ויבאו ההרה וישבו שם שלשת ימים עד שבו הרדפים ויבקשו הרדפים בכל הדרך ולא מצאו</span> <span class="verse"><a name="23">23</a>כג  וישבו שני האנשים וירדו מההר ויעברו ויבאו אל יהושע בן נון ויספרו לו--את כל המצאות אותם</span> <span class="verse"><a name="24">24</a>כד  ויאמרו אל יהושע כי נתן יהוה בידנו את כל הארץ וגם נמגו כל ישבי הארץ מפנינו  {ס}</span> </p></div</div></div></body></html>