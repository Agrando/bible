<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/josh/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/josh">Joshua</a> &gt <strong>Chapter 3</strong></div><p><span class="verse"><a name="1">1</a>א  וישכם יהושע בבקר ויסעו מהשטים ויבאו עד הירדן--הוא וכל בני ישראל וילנו שם טרם יעברו</span> <span class="verse"><a name="2">2</a>ב  ויהי מקצה שלשת ימים ויעברו השטרים בקרב המחנה</span> <span class="verse"><a name="3">3</a>ג  ויצוו את העם לאמר כראתכם את ארון ברית יהוה אלהיכם והכהנים הלוים נשאים אתו--ואתם תסעו ממקומכם והלכתם אחריו</span> <span class="verse"><a name="4">4</a>ד  אך רחוק יהיה ביניכם ובניו כאלפים אמה במדה  אל תקרבו אליו למען אשר תדעו את הדרך אשר תלכו בה--כי לא עברתם בדרך מתמול שלשום  {פ}</span> <span class="verse"><a name="5">5</a>ה  ויאמר יהושע אל העם התקדשו  כי מחר יעשה יהוה בקרבכם--נפלאות</span> <span class="verse"><a name="6">6</a>ו  ויאמר יהושע אל הכהנים לאמר שאו את ארון הברית ועברו לפני העם וישאו את ארון הברית וילכו לפני העם  {ס}</span> <span class="verse"><a name="7">7</a>ז  ויאמר יהוה אל יהושע היום הזה אחל גדלך בעיני כל ישראל  אשר ידעון כי כאשר הייתי עם משה אהיה עמך</span> <span class="verse"><a name="8">8</a>ח  ואתה תצוה את הכהנים נשאי ארון הברית לאמר  כבאכם עד קצה מי הירדן בירדן תעמדו  {פ}</span> <span class="verse"><a name="9">9</a>ט  ויאמר יהושע אל בני ישראל  גשו הנה--ושמעו את דברי יהוה אלהיכם</span> <span class="verse"><a name="10">10</a>י  ויאמר יהושע--בזאת תדעון כי אל חי בקרבכם והורש יוריש מפניכם את הכנעני ואת החתי ואת החוי ואת הפרזי ואת הגרגשי והאמרי והיבוסי</span> <span class="verse"><a name="11">11</a>יא  הנה ארון הברית אדון כל הארץ עבר לפניכם בירדן</span> <span class="verse"><a name="12">12</a>יב  ועתה קחו לכם שני עשר איש משבטי ישראל--איש אחד איש אחד לשבט</span> <span class="verse"><a name="13">13</a>יג  והיה כנוח כפות רגלי הכהנים נשאי ארון יהוה אדון כל הארץ במי הירדן מי הירדן יכרתון המים הירדים מלמעלה ויעמדו נד אחד</span> <span class="verse"><a name="14">14</a>יד  ויהי בנסע העם מאהליהם לעבר את הירדן והכהנים נשאי הארון הברית--לפני העם</span> <span class="verse"><a name="15">15</a>טו  וכבוא נשאי הארון עד הירדן ורגלי הכהנים נשאי הארון נטבלו בקצה המים והירדן מלא על כל גדותיו כל ימי קציר</span> <span class="verse"><a name="16">16</a>טז  ויעמדו המים הירדים מלמעלה קמו נד אחד הרחק מאד באדם (מאדם) העיר אשר מצד צרתן והירדים על ים הערבה ים המלח תמו נכרתו והעם עברו נגד יריחו</span> <span class="verse"><a name="17">17</a>יז  ויעמדו הכהנים נשאי הארון ברית יהוה בחרבה בתוך הירדן--הכן וכל ישראל עברים בחרבה עד אשר תמו כל הגוי לעבר את הירדן</span> </p></div</div></div></body></html>