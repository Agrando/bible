<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/josh/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/josh">Joshua</a> &gt <strong>Chapter 19</strong></div><p><span class="verse"><a name="1">1</a>א  ויצא הגורל השני לשמעון--למטה בני שמעון למשפחותם ויהי נחלתם בתוך נחלת בני יהודה</span> <span class="verse"><a name="2">2</a>ב  ויהי להם בנחלתם--באר שבע ושבע ומולדה</span> <span class="verse"><a name="3">3</a>ג  וחצר שועל ובלה ועצם</span> <span class="verse"><a name="4">4</a>ד  ואלתולד ובתול וחרמה</span> <span class="verse"><a name="5">5</a>ה  וצקלג ובית המרכבות וחצר סוסה</span> <span class="verse"><a name="6">6</a>ו  ובית לבאות ושרוחן  ערים שלש עשרה וחצריהן</span> <span class="verse"><a name="7">7</a>ז  עין רמון ועתר ועשן  ערים ארבע וחצריהן</span> <span class="verse"><a name="8">8</a>ח  וכל החצרים אשר סביבות הערים האלה עד בעלת באר ראמת נגב  זאת נחלת מטה בני שמעון--למשפחתם</span> <span class="verse"><a name="9">9</a>ט  מחבל בני יהודה נחלת בני שמעון  כי היה חלק בני יהודה רב מהם וינחלו בני שמעון בתוך נחלתם  {פ}</span> <span class="verse"><a name="10">10</a>י  ויעל הגורל השלישי לבני זבולן למשפחתם ויהי גבול נחלתם עד שריד</span> <span class="verse"><a name="11">11</a>יא  ועלה גבולם לימה ומרעלה ופגע בדבשת ופגע אל הנחל אשר על פני יקנעם</span> <span class="verse"><a name="12">12</a>יב  ושב משריד קדמה מזרח השמש על גבול כסלת תבר ויצא אל הדברת ועלה יפיע</span> <span class="verse"><a name="13">13</a>יג  ומשם עבר קדמה מזרחה גתה חפר עתה קצין ויצא רמון המתאר הנעה</span> <span class="verse"><a name="14">14</a>יד  ונסב אתו הגבול מצפון חנתן והיו תצאתיו גי יפתח אל</span> <span class="verse"><a name="15">15</a>טו  וקטת ונהלל ושמרון וידאלה ובית לחם  ערים שתים עשרה וחצריהן</span> <span class="verse"><a name="16">16</a>טז  זאת נחלת בני זבולן למשפחותם--הערים האלה וחצריהן  {פ}</span> <span class="verse"><a name="17">17</a>יז  ליששכר--יצא הגורל הרביעי  לבני יששכר למשפחותם</span> <span class="verse"><a name="18">18</a>יח  ויהי גבולם--יזרעאלה והכסולת ושונם</span> <span class="verse"><a name="19">19</a>יט  וחפרים ושיאן ואנחרת</span> <span class="verse"><a name="20">20</a>כ  והרבית וקשיון ואבץ</span> <span class="verse"><a name="21">21</a>כא  ורמת ועין גנים ועין חדה ובית פצץ</span> <span class="verse"><a name="22">22</a>כב  ופגע הגבול בתבור ושחצומה (ושחצימה) ובית שמש והיו תצאות גבולם הירדן  ערים שש עשרה וחצריהן</span> <span class="verse"><a name="23">23</a>כג  זאת נחלת מטה בני יששכר--למשפחתם  הערים וחצריהן  {פ}</span> <span class="verse"><a name="24">24</a>כד  ויצא הגורל החמישי למטה בני אשר למשפחותם</span> <span class="verse"><a name="25">25</a>כה  ויהי גבולם--חלקת וחלי ובטן ואכשף</span> <span class="verse"><a name="26">26</a>כו  ואלמלך ועמעד ומשאל ופגע בכרמל הימה ובשיחור לבנת</span> <span class="verse"><a name="27">27</a>כז  ושב מזרח השמש בית דגן ופגע בזבלון ובגי יפתח אל צפונה בית העמק ונעיאל ויצא אל כבול משמאל</span> <span class="verse"><a name="28">28</a>כח  ועברן ורחב וחמון וקנה עד צידון רבה</span> <span class="verse"><a name="29">29</a>כט  ושב הגבול הרמה ועד עיר מבצר צר ושב הגבול חסה ויהיו (והיו) תצאתיו הימה מחבל אכזיבה</span> <span class="verse"><a name="30">30</a>ל  ועמה ואפק ורחב  ערים עשרים ושתים וחצריהן</span> <span class="verse"><a name="31">31</a>לא  זאת נחלת מטה בני אשר--למשפחתם  הערים האלה וחצריהן  {פ}</span> <span class="verse"><a name="32">32</a>לב  לבני נפתלי יצא הגורל הששי--לבני נפתלי למשפחתם</span> <span class="verse"><a name="33">33</a>לג  ויהי גבולם מחלף מאלון בצעננים ואדמי הנקב ויבנאל--עד לקום ויהי תצאתיו הירדן</span> <span class="verse"><a name="34">34</a>לד  ושב הגבול ימה אזנות תבור ויצא משם חוקקה ופגע בזבלון מנגב ובאשר פגע מים וביהודה הירדן מזרח השמש</span> <span class="verse"><a name="35">35</a>לה  וערי מבצר--הצדים צר וחמת רקת וכנרת</span> <span class="verse"><a name="36">36</a>לו  ואדמה והרמה וחצור</span> <span class="verse"><a name="37">37</a>לז  וקדש ואדרעי ועין חצור</span> <span class="verse"><a name="38">38</a>לח  ויראון ומגדל אל חרם ובית ענת ובית שמש  ערים תשע עשרה וחצריהן</span> <span class="verse"><a name="39">39</a>לט  זאת נחלת מטה בני נפתלי--למשפחתם  הערים וחצריהן  {פ}</span> <span class="verse"><a name="40">40</a>מ  למטה בני דן למשפחתם יצא הגורל השביעי</span> <span class="verse"><a name="41">41</a>מא  ויהי גבול נחלתם--צרעה ואשתאול ועיר שמש</span> <span class="verse"><a name="42">42</a>מב  ושעלבין ואילון ויתלה</span> <span class="verse"><a name="43">43</a>מג  ואילון ותמנתה ועקרון</span> <span class="verse"><a name="44">44</a>מד  ואלתקה וגבתון ובעלת</span> <span class="verse"><a name="45">45</a>מה  ויהד ובני ברק וגת רמון</span> <span class="verse"><a name="46">46</a>מו  ומי הירקון והרקון עם הגבול מול יפו</span> <span class="verse"><a name="47">47</a>מז  ויצא גבול בני דן מהם ויעלו בני דן וילחמו עם לשם וילכדו אותה ויכו אותה לפי חרב וירשו אותה וישבו בה ויקראו ללשם דן כשם דן אביהם</span> <span class="verse"><a name="48">48</a>מח  זאת נחלת מטה בני דן--למשפחתם  הערים האלה וחצריהן  {ס}</span> <span class="verse"><a name="49">49</a>מט  ויכלו לנחל את הארץ לגבולתיה ויתנו בני ישראל נחלה ליהושע בן נון בתוכם</span> <span class="verse"><a name="50">50</a>נ  על פי יהוה נתנו לו את העיר אשר שאל--את תמנת סרח בהר אפרים ויבנה את העיר וישב בה</span> <span class="verse"><a name="51">51</a>נא  אלה הנחלת אשר נחלו אלעזר הכהן ויהושע בן נון וראשי האבות למטות בני ישראל בגורל בשלה לפני יהוה--פתח אהל מועד ויכלו מחלק את הארץ  {פ}</span> </p></div</div></div></body></html>