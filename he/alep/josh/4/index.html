<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/josh/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/josh">Joshua</a> &gt <strong>Chapter 4</strong></div><p><span class="verse"><a name="1">1</a>א  ויהי כאשר תמו כל הגוי לעבור את הירדן  {פ}  ויאמר יהוה אל יהושע לאמר</span> <span class="verse"><a name="2">2</a>ב  קחו לכם מן העם שנים עשר אנשים--איש אחד איש אחד משבט</span> <span class="verse"><a name="3">3</a>ג  וצוו אותם לאמר שאו לכם מזה מתוך הירדן ממצב רגלי הכהנים הכין שתים עשרה אבנים והעברתם אותם עמכם והנחתם אותם במלון אשר תלינו בו הלילה  {ס}</span> <span class="verse"><a name="4">4</a>ד  ויקרא יהושע אל שנים העשר איש אשר הכין מבני ישראל--איש אחד איש אחד משבט</span> <span class="verse"><a name="5">5</a>ה  ויאמר להם יהושע עברו לפני ארון יהוה אלהיכם אל תוך הירדן והרימו לכם איש אבן אחת על שכמו למספר שבטי בני ישראל</span> <span class="verse"><a name="6">6</a>ו  למען תהיה זאת אות--בקרבכם  כי ישאלון בניכם מחר לאמר מה האבנים האלה לכם</span> <span class="verse"><a name="7">7</a>ז  ואמרתם להם אשר נכרתו מימי הירדן מפני ארון ברית יהוה--בעברו בירדן נכרתו מי הירדן והיו האבנים האלה לזכרון לבני ישראל--עד עולם</span> <span class="verse"><a name="8">8</a>ח  ויעשו כן בני ישראל כאשר צוה יהושע וישאו שתי עשרה אבנים מתוך הירדן כאשר דבר יהוה אל יהושע למספר שבטי בני ישראל ויעברום עמם אל המלון וינחום שם</span> <span class="verse"><a name="9">9</a>ט  ושתים עשרה אבנים הקים יהושע בתוך הירדן--תחת מצב רגלי הכהנים נשאי ארון הברית ויהיו שם עד היום הזה</span> <span class="verse"><a name="10">10</a>י  והכהנים נשאי הארון עמדים בתוך הירדן עד תם כל הדבר אשר צוה יהוה את יהושע לדבר אל העם ככל אשר צוה משה את יהושע וימהרו העם ויעברו</span> <span class="verse"><a name="11">11</a>יא  ויהי כאשר תם כל העם לעבור ויעבר ארון יהוה והכהנים לפני העם</span> <span class="verse"><a name="12">12</a>יב  ויעברו בני ראובן ובני גד וחצי שבט המנשה חמשים לפני בני ישראל--כאשר דבר אליהם משה</span> <span class="verse"><a name="13">13</a>יג  כארבעים אלף חלוצי הצבא--עברו לפני יהוה למלחמה אל ערבות יריחו  {ס}</span> <span class="verse"><a name="14">14</a>יד  ביום ההוא גדל יהוה את יהושע בעיני כל ישראל ויראו אתו כאשר יראו את משה כל ימי חייו  {פ}</span> <span class="verse"><a name="15">15</a>טו  ויאמר יהוה אל יהושע לאמר</span> <span class="verse"><a name="16">16</a>טז  צוה את הכהנים נשאי ארון העדות ויעלו מן הירדן</span> <span class="verse"><a name="17">17</a>יז  ויצו יהושע את הכהנים לאמר  עלו מן הירדן</span> <span class="verse"><a name="18">18</a>יח  ויהי בעלות (כעלות) הכהנים נשאי ארון ברית יהוה מתוך הירדן נתקו כפות רגלי הכהנים אל החרבה וישבו מי הירדן למקומם וילכו כתמול שלשום על כל גדותיו</span> <span class="verse"><a name="19">19</a>יט  והעם עלו מן הירדן בעשור לחדש הראשון ויחנו בגלגל בקצה מזרח יריחו</span> <span class="verse"><a name="20">20</a>כ  ואת שתים עשרה האבנים האלה אשר לקחו מן הירדן--הקים יהושע בגלגל</span> <span class="verse"><a name="21">21</a>כא  ויאמר אל בני ישראל לאמר  אשר ישאלון בניכם מחר את אבותם לאמר מה האבנים האלה</span> <span class="verse"><a name="22">22</a>כב  והודעתם את בניכם לאמר  ביבשה עבר ישראל את הירדן הזה</span> <span class="verse"><a name="23">23</a>כג  אשר הוביש יהוה אלהיכם את מי הירדן מפניכם--עד עברכם  כאשר עשה יהוה אלהיכם לים סוף אשר הוביש מפנינו עד עברנו</span> <span class="verse"><a name="24">24</a>כד  למען דעת כל עמי הארץ את יד יהוה כי חזקה היא--למען יראתם את יהוה אלהיכם כל הימים  {פ}</span> </p></div</div></div></body></html>