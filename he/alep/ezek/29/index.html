<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 29</strong></div><p><span class="verse"><a name="1">1</a>א  בשנה העשרית בעשרי בשנים עשר לחדש--היה דבר יהוה אלי לאמר</span> <span class="verse"><a name="2">2</a>ב  בן אדם--שים פניך על פרעה מלך מצרים והנבא עליו ועל מצרים כלה</span> <span class="verse"><a name="3">3</a>ג  דבר ואמרת כה אמר אדני יהוה הנני עליך פרעה מלך מצרים התנים הגדול הרבץ בתוך יאריו  אשר אמר לי יארי ואני עשיתני</span> <span class="verse"><a name="4">4</a>ד  ונתתי חחיים (חחים) בלחייך והדבקתי דגת יאריך בקשקשתיך והעליתיך מתוך יאריך ואת כל דגת יאריך בקשקשתיך תדבק</span> <span class="verse"><a name="5">5</a>ה  ונטשתיך המדברה אותך ואת כל דגת יאריך על פני השדה תפול לא תאסף ולא תקבץ--לחית הארץ ולעוף השמים נתתיך לאכלה</span> <span class="verse"><a name="6">6</a>ו  וידעו כל ישבי מצרים כי אני יהוה יען היותם משענת קנה לבית ישראל</span> <span class="verse"><a name="7">7</a>ז  בתפשם בך בכפך (בכף) תרוץ ובקעת להם כל כתף ובהשענם עליך תשבר והעמדת להם כל מתנים  {ס}</span> <span class="verse"><a name="8">8</a>ח  לכן כה אמר אדני יהוה הנני מביא עליך חרב והכרתי ממך אדם ובהמה</span> <span class="verse"><a name="9">9</a>ט  והיתה ארץ מצרים לשממה וחרבה וידעו כי אני יהוה  יען אמר יאר לי ואני עשיתי</span> <span class="verse"><a name="10">10</a>י  לכן הנני אליך ואל יאריך ונתתי את ארץ מצרים לחרבות חרב שממה ממגדל סונה ועד גבול כוש</span> <span class="verse"><a name="11">11</a>יא  לא תעבר בה רגל אדם ורגל בהמה לא תעבר בה ולא תשב ארבעים שנה</span> <span class="verse"><a name="12">12</a>יב  ונתתי את ארץ מצרים שממה בתוך ארצות נשמות ועריה בתוך ערים מחרבות תהיין שממה ארבעים שנה והפצתי את מצרים בגוים וזריתים בארצות  {ס}</span> <span class="verse"><a name="13">13</a>יג  כי כה אמר אדני יהוה  מקץ ארבעים שנה אקבץ את מצרים מן העמים אשר נפצו שמה</span> <span class="verse"><a name="14">14</a>יד  ושבתי את שבות מצרים והשבתי אתם ארץ פתרוס על ארץ מכורתם והיו שם ממלכה שפלה</span> <span class="verse"><a name="15">15</a>טו  מן הממלכות תהיה שפלה ולא תתנשא עוד על הגוים והמעטתים--לבלתי רדות בגוים</span> <span class="verse"><a name="16">16</a>טז  ולא יהיה עוד לבית ישראל למבטח מזכיר עון בפנותם אחריהם וידעו כי אני אדני יהוה  {פ}</span> <span class="verse"><a name="17">17</a>יז  ויהי בעשרים ושבע שנה בראשון באחד לחדש היה דבר יהוה אלי לאמר</span> <span class="verse"><a name="18">18</a>יח  בן אדם נבוכדראצר מלך בבל העביד את חילו עבדה גדולה אל צר--כל ראש מקרח וכל כתף מרוטה ושכר לא היה לו ולחילו מצר על העבדה אשר עבד עליה  {ס}</span> <span class="verse"><a name="19">19</a>יט  לכן כה אמר אדני יהוה הנני נתן לנבוכדראצר מלך בבל את ארץ מצרים ונשא המנה ושלל שללה ובזז בזה והיתה שכר לחילו</span> <span class="verse"><a name="20">20</a>כ  פעלתו אשר עבד בה נתתי לו את ארץ מצרים אשר עשו לי נאם אדני יהוה</span> <span class="verse"><a name="21">21</a>כא  ביום ההוא אצמיח קרן לבית ישראל ולך אתן פתחון פה בתוכם וידעו כי אני יהוה  {פ}</span> </p></div</div></div></body></html>