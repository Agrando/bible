<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 11</strong></div><p><span class="verse"><a name="1">1</a>א  ותשא אתי רוח ותבא אתי אל שער בית יהוה הקדמוני הפונה קדימה והנה בפתח השער עשרים וחמשה איש ואראה בתוכם את יאזניה בן עזר ואת פלטיהו בן בניהו--שרי העם  {פ}</span> <span class="verse"><a name="2">2</a>ב  ויאמר אלי  בן אדם--אלה האנשים החשבים און והיעצים עצת רע בעיר הזאת</span> <span class="verse"><a name="3">3</a>ג  האמרים לא בקרוב בנות בתים היא הסיר ואנחנו הבשר  {ס}</span> <span class="verse"><a name="4">4</a>ד  לכן הנבא עליהם  הנבא בן אדם</span> <span class="verse"><a name="5">5</a>ה  ותפל עלי רוח יהוה ויאמר אלי אמר כה אמר יהוה כן אמרתם בית ישראל ומעלות רוחכם אני ידעתיה</span> <span class="verse"><a name="6">6</a>ו  הרביתם חלליכם בעיר הזאת ומלאתם חוצתיה חלל  {פ}</span> <span class="verse"><a name="7">7</a>ז  לכן כה אמר אדני יהוה חלליכם אשר שמתם בתוכה המה הבשר והיא הסיר ואתכם הוציא מתוכה</span> <span class="verse"><a name="8">8</a>ח  חרב יראתם וחרב אביא עליכם נאם אדני יהוה</span> <span class="verse"><a name="9">9</a>ט  והוצאתי אתכם מתוכה ונתתי אתכם ביד זרים ועשיתי בכם שפטים</span> <span class="verse"><a name="10">10</a>י  בחרב תפלו על גבול ישראל אשפוט אתכם וידעתם כי אני יהוה</span> <span class="verse"><a name="11">11</a>יא  היא לא תהיה לכם לסיר ואתם תהיו בתוכה לבשר אל גבול ישראל אשפט אתכם</span> <span class="verse"><a name="12">12</a>יב  וידעתם כי אני יהוה אשר בחקי לא הלכתם ומשפטי לא עשיתם וכמשפטי הגוים אשר סביבותיכם עשיתם</span> <span class="verse"><a name="13">13</a>יג  ויהי כהנבאי ופלטיהו בן בניה מת ואפל על פני ואזעק קול גדול ואמר אהה אדני יהוה--כלה אתה עשה את שארית ישראל  {פ}</span> <span class="verse"><a name="14">14</a>יד  ויהי דבר יהוה אלי לאמר</span> <span class="verse"><a name="15">15</a>טו  בן אדם אחיך אחיך אנשי גאלתך וכל בית ישראל כלה  אשר אמרו להם ישבי ירושלם רחקו מעל יהוה--לנו היא נתנה הארץ למורשה  {ס}</span> <span class="verse"><a name="16">16</a>טז  לכן אמר כה אמר אדני יהוה כי הרחקתים בגוים וכי הפיצותים בארצות ואהי להם למקדש מעט בארצות אשר באו שם  {ס}</span> <span class="verse"><a name="17">17</a>יז  לכן אמר כה אמר אדני יהוה וקבצתי אתכם מן העמים ואספתי אתכם מן הארצות אשר נפצותם בהם ונתתי לכם את אדמת ישראל</span> <span class="verse"><a name="18">18</a>יח  ובאו שמה והסירו את כל שקוציה ואת כל תועבותיה--ממנה</span> <span class="verse"><a name="19">19</a>יט  ונתתי להם לב אחד ורוח חדשה אתן בקרבכם והסרתי לב האבן מבשרם ונתתי להם לב בשר</span> <span class="verse"><a name="20">20</a>כ  למען בחקתי ילכו ואת משפטי ישמרו ועשו אתם והיו לי לעם--ואני אהיה להם לאלהים</span> <span class="verse"><a name="21">21</a>כא  ואל לב שקוציהם ותועבותיהם לבם הלך--דרכם בראשם נתתי נאם אדני יהוה</span> <span class="verse"><a name="22">22</a>כב  וישאו הכרובים את כנפיהם והאופנים לעמתם וכבוד אלהי ישראל עליהם מלמעלה</span> <span class="verse"><a name="23">23</a>כג  ויעל כבוד יהוה מעל תוך העיר ויעמד על ההר אשר מקדם לעיר</span> <span class="verse"><a name="24">24</a>כד  ורוח נשאתני ותבאני כשדימה אל הגולה במראה ברוח אלהים ויעל מעלי המראה אשר ראיתי</span> <span class="verse"><a name="25">25</a>כה  ואדבר אל הגולה את כל דברי יהוה אשר הראני  {פ}</span> </p></div</div></div></body></html>