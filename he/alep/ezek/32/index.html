<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 32</strong></div><p><span class="verse"><a name="1">1</a>א  ויהי בשתי עשרה שנה בשני עשר חדש באחד לחדש היה דבר יהוה אלי לאמר</span> <span class="verse"><a name="2">2</a>ב  בן אדם שא קינה על פרעה מלך מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח מים ברגליך ותרפס נהרותם  {ס}</span> <span class="verse"><a name="3">3</a>ג  כה אמר אדני יהוה ופרשתי עליך את רשתי בקהל עמים רבים והעלוך בחרמי</span> <span class="verse"><a name="4">4</a>ד  ונטשתיך בארץ על פני השדה אטילך והשכנתי עליך כל עוף השמים והשבעתי ממך חית כל הארץ</span> <span class="verse"><a name="5">5</a>ה  ונתתי את בשרך על ההרים ומלאתי הגאיות רמותך</span> <span class="verse"><a name="6">6</a>ו  והשקיתי ארץ צפתך מדמך אל ההרים ואפקים ימלאון ממך</span> <span class="verse"><a name="7">7</a>ז  וכסיתי בכבותך שמים והקדרתי את ככביהם שמש בענן אכסנו וירח לא יאיר אורו</span> <span class="verse"><a name="8">8</a>ח  כל מאורי אור בשמים אקדירם עליך ונתתי חשך על ארצך נאם אדני יהוה</span> <span class="verse"><a name="9">9</a>ט  והכעסתי--לב עמים רבים  בהביאי שברך בגוים על ארצות אשר לא ידעתם</span> <span class="verse"><a name="10">10</a>י  והשמותי עליך עמים רבים ומלכיהם ישערו עליך שער בעופפי חרבי על פניהם וחרדו לרגעים איש לנפשו ביום מפלתך  {פ}</span> <span class="verse"><a name="11">11</a>יא  כי כה אמר אדני יהוה  חרב מלך בבל תבואך</span> <span class="verse"><a name="12">12</a>יב  בחרבות גבורים אפיל המונך עריצי גוים כלם ושדדו את גאון מצרים ונשמד כל המונה</span> <span class="verse"><a name="13">13</a>יג  והאבדתי את כל בהמתה מעל מים רבים ולא תדלחם רגל אדם עוד ופרסות בהמה לא תדלחם</span> <span class="verse"><a name="14">14</a>יד  אז אשקיע מימיהם ונהרותם כשמן אוליך--נאם אדני יהוה</span> <span class="verse"><a name="15">15</a>טו  בתתי את ארץ מצרים שממה ונשמה ארץ ממלאה--בהכותי את כל יושבי בה וידעו כי אני יהוה</span> <span class="verse"><a name="16">16</a>טז  קינה היא וקוננוה בנות הגוים תקוננה אותה  על מצרים ועל כל המונה תקוננה אותה נאם אדני יהוה  {פ}</span> <span class="verse"><a name="17">17</a>יז  ויהי בשתי עשרה שנה בחמשה עשר לחדש היה דבר יהוה אלי לאמר</span> <span class="verse"><a name="18">18</a>יח  בן אדם--נהה על המון מצרים והורדהו אותה ובנות גוים אדרם אל ארץ תחתיות--את יורדי בור</span> <span class="verse"><a name="19">19</a>יט  ממי נעמת רדה והשכבה את ערלים</span> <span class="verse"><a name="20">20</a>כ  בתוך חללי חרב יפלו חרב נתנה משכו אותה וכל המוניה</span> <span class="verse"><a name="21">21</a>כא  ידברו לו אלי גבורים מתוך שאול--את עזריו ירדו שכבו הערלים חללי חרב</span> <span class="verse"><a name="22">22</a>כב  שם אשור וכל קהלה סביבותיו קברתיו כלם חללים הנפלים בחרב</span> <span class="verse"><a name="23">23</a>כג  אשר נתנו קברתיה בירכתי בור ויהי קהלה סביבות קברתה כלם חללים נפלים בחרב אשר נתנו חתית בארץ חיים</span> <span class="verse"><a name="24">24</a>כד  שם עילם וכל המונה סביבות קברתה כלם חללים הנפלים בחרב אשר ירדו ערלים אל ארץ תחתיות אשר נתנו חתיתם בארץ חיים וישאו כלמתם את יורדי בור</span> <span class="verse"><a name="25">25</a>כה  בתוך חללים נתנו משכב לה בכל המונה--סביבותיו קברתה כלם ערלים חללי חרב כי נתן חתיתם בארץ חיים וישאו כלמתם את יורדי בור בתוך חללים נתן</span> <span class="verse"><a name="26">26</a>כו  שם משך תבל וכל המונה סביבותיו קברותיה כלם ערלים מחללי חרב כי נתנו חתיתם בארץ חיים</span> <span class="verse"><a name="27">27</a>כז  ולא ישכבו את גבורים נפלים מערלים  אשר ירדו שאול בכלי מלחמתם ויתנו את חרבותם תחת ראשיהם ותהי עונתם על עצמותם--כי חתית גבורים בארץ חיים</span> <span class="verse"><a name="28">28</a>כח  ואתה בתוך ערלים תשבר ותשכב--את חללי חרב</span> <span class="verse"><a name="29">29</a>כט  שמה אדום מלכיה וכל נשיאיה אשר נתנו בגבורתם את חללי חרב  המה את ערלים ישכבו ואת ירדי בור</span> <span class="verse"><a name="30">30</a>ל  שמה נסיכי צפון כלם וכל צדני  אשר ירדו את חללים בחתיתם מגבורתם בושים וישכבו ערלים את חללי חרב וישאו כלמתם את יורדי בור</span> <span class="verse"><a name="31">31</a>לא  אותם יראה פרעה ונחם על כל המונה--חללי חרב פרעה וכל חילו נאם אדני יהוה</span> <span class="verse"><a name="32">32</a>לב  כי נתתי את חתיתו (חתיתי) בארץ חיים והשכב בתוך ערלים את חללי חרב פרעה וכל המונה--נאם אדני יהוה  {פ}</span> </p></div</div></div></body></html>