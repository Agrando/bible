<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 37</strong></div><p><span class="verse"><a name="1">1</a>א  היתה עלי יד יהוה ויוצאני ברוח יהוה ויניחני בתוך הבקעה והיא מלאה עצמות</span> <span class="verse"><a name="2">2</a>ב  והעבירני עליהם סביב סביב והנה רבות מאד על פני הבקעה והנה יבשות מאד</span> <span class="verse"><a name="3">3</a>ג  ויאמר אלי--בן אדם התחיינה העצמות האלה ואמר אדני יהוה אתה ידעת</span> <span class="verse"><a name="4">4</a>ד  ויאמר אלי הנבא על העצמות האלה ואמרת אליהם--העצמות היבשות שמעו דבר יהוה</span> <span class="verse"><a name="5">5</a>ה  כה אמר אדני יהוה לעצמות האלה  הנה אני מביא בכם רוח--וחייתם</span> <span class="verse"><a name="6">6</a>ו  ונתתי עליכם גידים והעלתי עליכם בשר וקרמתי עליכם עור ונתתי בכם רוח וחייתם וידעתם כי אני יהוה</span> <span class="verse"><a name="7">7</a>ז  ונבאתי כאשר צויתי ויהי קול כהנבאי והנה רעש ותקרבו עצמות עצם אל עצמו</span> <span class="verse"><a name="8">8</a>ח  וראיתי והנה עליהם גדים ובשר עלה ויקרם עליהם עור מלמעלה ורוח אין בהם</span> <span class="verse"><a name="9">9</a>ט  ויאמר אלי הנבא אל הרוח הנבא בן אדם ואמרת אל הרוח  {ס}  כה אמר אדני יהוה מארבע רוחות באי הרוח ופחי בהרוגים האלה ויחיו</span> <span class="verse"><a name="10">10</a>י  והנבאתי כאשר צוני ותבוא בהם הרוח ויחיו ויעמדו על רגליהם--חיל גדול מאד מאד</span> <span class="verse"><a name="11">11</a>יא  ויאמר אלי בן אדם העצמות האלה כל בית ישראל המה הנה אמרים יבשו עצמותינו ואבדה תקותנו--נגזרנו לנו</span> <span class="verse"><a name="12">12</a>יב  לכן הנבא ואמרת אליהם כה אמר אדני יהוה הנה אני פתח את קברותיכם והעליתי אתכם מקברותיכם עמי והבאתי אתכם אל אדמת ישראל</span> <span class="verse"><a name="13">13</a>יג  וידעתם כי אני יהוה  בפתחי את קברותיכם ובהעלותי אתכם מקברותיכם--עמי</span> <span class="verse"><a name="14">14</a>יד  ונתתי רוחי בכם וחייתם והנחתי אתכם על אדמתכם וידעתם כי אני יהוה דברתי ועשיתי--נאם יהוה  {פ}</span> <span class="verse"><a name="15">15</a>טו  ויהי דבר יהוה אלי לאמר</span> <span class="verse"><a name="16">16</a>טז  ואתה בן אדם קח לך עץ אחד וכתב עליו ליהודה ולבני ישראל חברו ולקח עץ אחד וכתוב עליו ליוסף עץ אפרים וכל בית ישראל חברו</span> <span class="verse"><a name="17">17</a>יז  וקרב אתם אחד אל אחד לך--לעץ אחד והיו לאחדים בידך</span> <span class="verse"><a name="18">18</a>יח  וכאשר יאמרו אליך בני עמך לאמר  הלוא תגיד לנו מה אלה לך</span> <span class="verse"><a name="19">19</a>יט  דבר אלהם כה אמר אדני יהוה הנה אני לקח את עץ יוסף אשר ביד אפרים ושבטי ישראל חברו ונתתי אותם עליו את עץ יהודה ועשיתם לעץ אחד והיו אחד בידי</span> <span class="verse"><a name="20">20</a>כ  והיו העצים אשר תכתב עליהם בידך--לעיניהם</span> <span class="verse"><a name="21">21</a>כא  ודבר אליהם כה אמר אדני יהוה הנה אני לקח את בני ישראל מבין הגוים אשר הלכו שם וקבצתי אתם מסביב והבאתי אותם אל אדמתם</span> <span class="verse"><a name="22">22</a>כב  ועשיתי אתם לגוי אחד בארץ בהרי ישראל ומלך אחד יהיה לכלם למלך ולא יהיה (יהיו) עוד לשני גוים ולא יחצו עוד לשתי ממלכות עוד</span> <span class="verse"><a name="23">23</a>כג  ולא יטמאו עוד בגלוליהם ובשקוציהם ובכל פשעיהם והושעתי אתם מכל מושבתיהם אשר חטאו בהם וטהרתי אותם והיו לי לעם ואני אהיה להם לאלהים</span> <span class="verse"><a name="24">24</a>כד  ועבדי דוד מלך עליהם ורועה אחד יהיה לכלם ובמשפטי ילכו וחקותי ישמרו ועשו אותם</span> <span class="verse"><a name="25">25</a>כה  וישבו על הארץ אשר נתתי לעבדי ליעקב אשר ישבו בה אבותיכם וישבו עליה המה ובניהם ובני בניהם עד עולם ודוד עבדי נשיא להם לעולם</span> <span class="verse"><a name="26">26</a>כו  וכרתי להם ברית שלום ברית עולם יהיה אותם ונתתים והרביתי אותם ונתתי את מקדשי בתוכם לעולם</span> <span class="verse"><a name="27">27</a>כז  והיה משכני עליהם והייתי להם לאלהים והמה יהיו לי לעם</span> <span class="verse"><a name="28">28</a>כח  וידעו הגוים כי אני יהוה מקדש את ישראל--בהיות מקדשי בתוכם לעולם  {פ}</span> </p></div</div></div></body></html>