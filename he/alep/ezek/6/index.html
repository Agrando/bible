<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 6</strong></div><p><span class="verse"><a name="1">1</a>א  ויהי דבר יהוה אלי לאמר</span> <span class="verse"><a name="2">2</a>ב  בן אדם שים פניך אל הרי ישראל והנבא אליהם</span> <span class="verse"><a name="3">3</a>ג  ואמרת--הרי ישראל שמעו דבר אדני יהוה  כה אמר אדני יהוה להרים ולגבעות לאפיקים ולגיאות (ולגיאיות) הנני אני מביא עליכם חרב ואבדתי במותיכם</span> <span class="verse"><a name="4">4</a>ד  ונשמו מזבחותיכם ונשברו חמניכם והפלתי חלליכם לפני גלוליכם</span> <span class="verse"><a name="5">5</a>ה  ונתתי את פגרי בני ישראל לפני גלוליהם וזריתי את עצמותיכם סביבות מזבחותיכם</span> <span class="verse"><a name="6">6</a>ו  בכל מושבותיכם הערים תחרבנה והבמות תישמנה--למען יחרבו ויאשמו מזבחותיכם ונשברו ונשבתו גלוליכם ונגדעו חמניכם ונמחו מעשיכם</span> <span class="verse"><a name="7">7</a>ז  ונפל חלל בתוככם וידעתם כי אני יהוה</span> <span class="verse"><a name="8">8</a>ח  והותרתי בהיות לכם פליטי חרב--בגוים  בהזרותיכם בארצות</span> <span class="verse"><a name="9">9</a>ט  וזכרו פליטיכם אותי בגוים אשר נשבו שם אשר נשברתי את לבם הזונה אשר סר מעלי ואת עיניהם הזנות אחרי גלוליהם ונקטו בפניהם אל הרעות אשר עשו לכל תועבתיהם</span> <span class="verse"><a name="10">10</a>י  וידעו כי אני יהוה לא אל חנם דברתי לעשות להם הרעה הזאת  {פ}</span> <span class="verse"><a name="11">11</a>יא  כה אמר אדני יהוה הכה בכפך ורקע ברגלך ואמר אח אל כל תועבות רעות בית ישראל  אשר בחרב ברעב ובדבר--יפלו</span> <span class="verse"><a name="12">12</a>יב  הרחוק בדבר ימות והקרוב בחרב יפול והנשאר והנצור ברעב ימות וכליתי חמתי בם</span> <span class="verse"><a name="13">13</a>יג  וידעתם כי אני יהוה בהיות חלליהם בתוך גלוליהם סביבות מזבחותיהם אל כל גבעה רמה בכל ראשי ההרים ותחת כל עץ רענן ותחת כל אלה עבתה מקום אשר נתנו שם ריח ניחח לכל גלוליהם</span> <span class="verse"><a name="14">14</a>יד  ונטיתי את ידי עליהם ונתתי את הארץ שממה ומשמה ממדבר דבלתה בכל מושבותיהם וידעו כי אני יהוה  {פ}</span> </p></div</div></div></body></html>