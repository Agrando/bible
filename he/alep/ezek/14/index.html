<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 14</strong></div><p><span class="verse"><a name="1">1</a>א  ויבוא אלי אנשים מזקני ישראל וישבו לפני  {פ}</span> <span class="verse"><a name="2">2</a>ב  ויהי דבר יהוה אלי לאמר</span> <span class="verse"><a name="3">3</a>ג  בן אדם האנשים האלה העלו גלוליהם על לבם ומכשול עונם נתנו נכח פניהם  האדרש אדרש להם  {ס}</span> <span class="verse"><a name="4">4</a>ד  לכן דבר אותם ואמרת אליהם כה אמר אדני יהוה איש איש מבית ישראל אשר יעלה את גלוליו אל לבו ומכשול עונו ישים נכח פניו ובא אל הנביא  אני יהוה נעניתי לו בה (בא)--ברב גלוליו</span> <span class="verse"><a name="5">5</a>ה  למען תפש את בית ישראל בלבם אשר נזרו מעלי בגלוליהם כלם  {ס}</span> <span class="verse"><a name="6">6</a>ו  לכן אמר אל בית ישראל כה אמר אדני יהוה שובו והשיבו מעל גלוליכם ומעל כל תועבתיכם השיבו פניכם</span> <span class="verse"><a name="7">7</a>ז  כי איש איש מבית ישראל ומהגר אשר יגור בישראל וינזר מאחרי ויעל גלוליו אל לבו ומכשול עונו ישים נכח פניו ובא אל הנביא לדרש לו בי--אני יהוה נענה לו בי</span> <span class="verse"><a name="8">8</a>ח  ונתתי פני באיש ההוא והשמתיהו לאות ולמשלים והכרתיו מתוך עמי וידעתם כי אני יהוה  {ס}</span> <span class="verse"><a name="9">9</a>ט  והנביא כי יפתה ודבר דבר--אני יהוה פתיתי את הנביא ההוא ונטיתי את ידי עליו והשמדתיו מתוך עמי ישראל</span> <span class="verse"><a name="10">10</a>י  ונשאו עונם  כעון הדרש--כעון הנביא יהיה</span> <span class="verse"><a name="11">11</a>יא  למען לא יתעו עוד בית ישראל מאחרי ולא יטמאו עוד בכל פשעיהם והיו לי לעם ואני אהיה להם לאלהים--נאם אדני יהוה  {פ}</span> <span class="verse"><a name="12">12</a>יב  ויהי דבר יהוה אלי לאמר</span> <span class="verse"><a name="13">13</a>יג  בן אדם ארץ כי תחטא לי למעל מעל ונטיתי ידי עליה ושברתי לה מטה לחם והשלחתי בה רעב והכרתי ממנה אדם ובהמה</span> <span class="verse"><a name="14">14</a>יד  והיו שלשת האנשים האלה בתוכה--נח דנאל (דניאל) ואיוב  המה בצדקתם ינצלו נפשם נאם אדני יהוה</span> <span class="verse"><a name="15">15</a>טו  לו חיה רעה אעביר בארץ ושכלתה והיתה שממה מבלי עובר מפני החיה</span> <span class="verse"><a name="16">16</a>טז  שלשת האנשים האלה בתוכה--חי אני נאם אדני יהוה אם בנים ואם בנות יצילו  המה לבדם ינצלו והארץ תהיה שממה</span> <span class="verse"><a name="17">17</a>יז  או חרב אביא על הארץ ההיא ואמרתי חרב תעבר בארץ והכרתי ממנה אדם ובהמה</span> <span class="verse"><a name="18">18</a>יח  ושלשת האנשים האלה בתוכה--חי אני נאם אדני יהוה לא יצילו בנים ובנות  כי הם לבדם ינצלו</span> <span class="verse"><a name="19">19</a>יט  או דבר אשלח אל הארץ ההיא ושפכתי חמתי עליה בדם להכרית ממנה אדם ובהמה</span> <span class="verse"><a name="20">20</a>כ  ונח דנאל (דניאל) ואיוב בתוכה--חי אני נאם אדני יהוה אם בן אם בת יצילו  המה בצדקתם יצילו נפשם  {פ}</span> <span class="verse"><a name="21">21</a>כא  כי כה אמר אדני יהוה אף כי ארבעת שפטי הרעים חרב ורעב וחיה רעה ודבר שלחתי אל ירושלם--להכרית ממנה אדם ובהמה</span> <span class="verse"><a name="22">22</a>כב  והנה נותרה בה פלטה המוצאים בנים ובנות--הנם יוצאים אליכם וראיתם את דרכם ואת עלילותם ונחמתם על הרעה אשר הבאתי על ירושלם--את כל אשר הבאתי עליה</span> <span class="verse"><a name="23">23</a>כג  ונחמו אתכם כי תראו את דרכם ואת עלילותם וידעתם כי לא חנם עשיתי את כל אשר עשיתי בה--נאם אדני יהוה  {פ}</span> </p></div</div></div></body></html>