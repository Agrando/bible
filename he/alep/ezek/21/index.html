<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 21</strong></div><p><span class="verse"><a name="1">1</a>א  ויהי דבר יהוה אלי לאמר</span> <span class="verse"><a name="2">2</a>ב  בן אדם שים פניך דרך תימנה והטף אל דרום והנבא אל יער השדה נגב</span> <span class="verse"><a name="3">3</a>ג  ואמרת ליער הנגב שמע דבר יהוה  כה אמר אדני יהוה הנני מצית בך אש ואכלה בך כל עץ לח וכל עץ יבש לא תכבה להבת שלהבת ונצרבו בה כל פנים מנגב צפונה</span> <span class="verse"><a name="4">4</a>ד  וראו כל בשר כי אני יהוה בערתיה  לא תכבה</span> <span class="verse"><a name="5">5</a>ה  ואמר אהה אדני יהוה המה אמרים לי הלא ממשל משלים הוא  {פ}</span> <span class="verse"><a name="6">6</a>ו  ויהי דבר יהוה אלי לאמר</span> <span class="verse"><a name="7">7</a>ז  בן אדם שים פניך אל ירושלם והטף אל מקדשים והנבא אל אדמת ישראל</span> <span class="verse"><a name="8">8</a>ח  ואמרת לאדמת ישראל כה אמר יהוה הנני אליך והוצאתי חרבי מתערה והכרתי ממך צדיק ורשע</span> <span class="verse"><a name="9">9</a>ט  יען אשר הכרתי ממך צדיק ורשע לכן תצא חרבי מתערה אל כל בשר--מנגב צפון</span> <span class="verse"><a name="10">10</a>י  וידעו כל בשר כי אני יהוה הוצאתי חרבי מתערה  לא תשוב עוד  {ס}</span> <span class="verse"><a name="11">11</a>יא  ואתה בן אדם האנח בשברון מתנים ובמרירות תאנח לעיניהם</span> <span class="verse"><a name="12">12</a>יב  והיה כי יאמרו אליך על מה אתה נאנח ואמרת אל שמועה כי באה ונמס כל לב ורפו כל ידים וכהתה כל רוח וכל ברכים תלכנה מים--הנה באה ונהיתה נאם אדני יהוה  {פ}</span> <span class="verse"><a name="13">13</a>יג  ויהי דבר יהוה אלי לאמר</span> <span class="verse"><a name="14">14</a>יד  בן אדם--הנבא ואמרת כה אמר אדני  אמר חרב חרב הוחדה וגם מרוטה</span> <span class="verse"><a name="15">15</a>טו  למען טבח טבח הוחדה למען היה לה ברק מרטה או נשיש שבט בני מאסת כל עץ</span> <span class="verse"><a name="16">16</a>טז  ויתן אתה למרטה לתפש בכף היא הוחדה חרב והיא מרטה לתת אותה ביד הורג</span> <span class="verse"><a name="17">17</a>יז  זעק והילל בן אדם--כי היא היתה בעמי היא בכל נשיאי ישראל מגורי אל חרב היו את עמי לכן ספק אל ירך</span> <span class="verse"><a name="18">18</a>יח  כי בחן--ומה אם גם שבט מאסת לא יהיה  נאם אדני יהוה  {פ}</span> <span class="verse"><a name="19">19</a>יט  ואתה בן אדם--הנבא והך כף אל כף ותכפל חרב שלישתה חרב חללים--היא חרב חלל הגדול החדרת להם</span> <span class="verse"><a name="20">20</a>כ  למען למוג לב והרבה המכשלים--על כל שעריהם נתתי אבחת חרב אח עשויה לברק מעטה לטבח</span> <span class="verse"><a name="21">21</a>כא  התאחדי הימני השימי השמילי אנה פניך מעדות</span> <span class="verse"><a name="22">22</a>כב  וגם אני אכה כפי אל כפי והניחתי חמתי  אני יהוה דברתי  {פ}</span> <span class="verse"><a name="23">23</a>כג  ויהי דבר יהוה אלי לאמר</span> <span class="verse"><a name="24">24</a>כד  ואתה בן אדם שים לך שנים דרכים לבוא חרב מלך בבל--מארץ אחד יצאו שניהם ויד ברא בראש דרך עיר ברא</span> <span class="verse"><a name="25">25</a>כה  דרך תשים--לבוא חרב את רבת בני עמון ואת יהודה בירושלם בצורה</span> <span class="verse"><a name="26">26</a>כו  כי עמד מלך בבל אל אם הדרך בראש שני הדרכים--לקסם קסם  קלקל בחצים שאל בתרפים ראה בכבד</span> <span class="verse"><a name="27">27</a>כז  בימינו היה הקסם ירושלם לשום כרים לפתח פה ברצח להרים קול בתרועה--לשום כרים על שערים לשפך סללה לבנות דיק</span> <span class="verse"><a name="28">28</a>כח  והיה להם כקסום (כקסם) שוא בעיניהם שבעי שבעות להם והוא מזכיר עון להתפש  {ס}</span> <span class="verse"><a name="29">29</a>כט  לכן כה אמר אדני יהוה יען הזכרכם עונכם בהגלות פשעיכם להראות חטאותיכם בכל עלילותיכם--יען הזכרכם בכף תתפשו  {פ}</span> <span class="verse"><a name="30">30</a>ל  ואתה חלל רשע נשיא ישראל אשר בא יומו בעת עון קץ  {ס}</span> <span class="verse"><a name="31">31</a>לא  כה אמר אדני יהוה הסיר המצנפת והרים העטרה זאת לא זאת--השפלה הגבה והגבה השפיל</span> <span class="verse"><a name="32">32</a>לב  עוה עוה עוה אשימנה גם זאת לא היה עד בא אשר לו המשפט ונתתיו  {פ}  [ (Ezekiel 21:33)  לג  ואתה בן אדם הנבא ואמרת כה אמר אדני יהוה אל בני עמון ואל חרפתם ואמרת חרב חרב פתוחה לטבח מרוטה להכיל למען ברק ] [ (Ezekiel 21:34)  לד  בחזות לך שוא בקסם לך כזב--לתת אותך אל צוארי חללי רשעים אשר בא יומם בעת עון קץ ] [ (Ezekiel 21:35)  לה  השב אל תערה במקום אשר נבראת בארץ מכרותיך אשפט אתך ] [ (Ezekiel 21:36)  לו  ושפכתי עליך זעמי באש עברתי אפיח עליך ונתתיך ביד אנשים בערים חרשי משחית ] [ (Ezekiel 21:37)  לז  לאש תהיה לאכלה דמך יהיה בתוך הארץ לא תזכרי כי אני יהוה דברתי  {פ}  ]</span> </p></div</div></div></body></html>