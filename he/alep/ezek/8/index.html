<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 8</strong></div><p><span class="verse"><a name="1">1</a>א  ויהי בשנה הששית בששי בחמשה לחדש אני יושב בביתי וזקני יהודה יושבים לפני ותפל עלי שם יד אדני יהוה</span> <span class="verse"><a name="2">2</a>ב  ואראה והנה דמות כמראה אש--ממראה מתניו ולמטה אש וממתניו ולמעלה כמראה זהר כעין החשמלה</span> <span class="verse"><a name="3">3</a>ג  וישלח תבנית יד ויקחני בציצת ראשי ותשא אתי רוח בין הארץ ובין השמים ותבא אתי ירושלמה במראות אלהים אל פתח שער הפנימית הפונה צפונה אשר שם מושב סמל הקנאה המקנה</span> <span class="verse"><a name="4">4</a>ד  והנה שם--כבוד אלהי ישראל  כמראה אשר ראיתי בבקעה</span> <span class="verse"><a name="5">5</a>ה  ויאמר אלי--בן אדם שא נא עיניך דרך צפונה ואשא עיני דרך צפונה והנה מצפון לשער המזבח סמל הקנאה הזה בבאה</span> <span class="verse"><a name="6">6</a>ו  ויאמר אלי--בן אדם הראה אתה מהם (מה הם) עשים תועבות גדלות אשר בית ישראל עשים פה לרחקה מעל מקדשי ועוד תשוב תראה תועבות גדלות  {פ}</span> <span class="verse"><a name="7">7</a>ז  ויבא אתי אל פתח החצר ואראה והנה חר אחד בקיר</span> <span class="verse"><a name="8">8</a>ח  ויאמר אלי בן אדם חתר נא בקיר ואחתר בקיר והנה פתח אחד  {ס}</span> <span class="verse"><a name="9">9</a>ט  ויאמר אלי  בא וראה את התועבות הרעות אשר הם עשים פה</span> <span class="verse"><a name="10">10</a>י  ואבוא ואראה והנה כל תבנית רמש ובהמה שקץ וכל גלולי בית ישראל--מחקה על הקיר סביב סביב</span> <span class="verse"><a name="11">11</a>יא  ושבעים איש מזקני בית ישראל ויאזניהו בן שפן עמד בתוכם עמדים לפניהם ואיש מקטרתו בידו ועתר ענן הקטרת עלה</span> <span class="verse"><a name="12">12</a>יב  ויאמר אלי הראית בן אדם אשר זקני בית ישראל עשים בחשך איש בחדרי משכיתו  כי אמרים אין יהוה ראה אתנו--עזב יהוה את הארץ</span> <span class="verse"><a name="13">13</a>יג  ויאמר אלי  עוד תשוב תראה תועבות גדלות אשר המה עשים</span> <span class="verse"><a name="14">14</a>יד  ויבא אתי אל פתח שער בית יהוה אשר אל הצפונה והנה שם הנשים ישבות מבכות את התמוז  {ס}</span> <span class="verse"><a name="15">15</a>טו  ויאמר אלי הראית בן אדם עוד תשוב תראה תועבות גדלות מאלה</span> <span class="verse"><a name="16">16</a>טז  ויבא אתי אל חצר בית יהוה הפנימית והנה פתח היכל יהוה בין האולם ובין המזבח כעשרים וחמשה איש אחריהם אל היכל יהוה ופניהם קדמה והמה משתחויתם קדמה לשמש</span> <span class="verse"><a name="17">17</a>יז  ויאמר אלי הראית בן אדם--הנקל לבית יהודה מעשות את התועבות אשר עשו פה  כי מלאו את הארץ חמס וישבו להכעיסני והנם שלחים את הזמורה אל אפם</span> <span class="verse"><a name="18">18</a>יח  וגם אני אעשה בחמה לא תחוס עיני ולא אחמל וקראו באזני קול גדול ולא אשמע אותם</span> </p></div</div></div></body></html>