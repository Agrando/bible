<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 45</strong></div><p><span class="verse"><a name="1">1</a>א  ובהפילכם את הארץ בנחלה תרימו תרומה ליהוה קדש מן הארץ--ארך חמשה ועשרים אלף ארך ורחב עשרה אלף  קדש הוא בכל גבולה סביב</span> <span class="verse"><a name="2">2</a>ב  יהיה מזה אל הקדש חמש מאות בחמש מאות מרבע סביב וחמשים אמה מגרש לו סביב</span> <span class="verse"><a name="3">3</a>ג  ומן המדה הזאת תמוד ארך חמש (חמשה) ועשרים אלף ורחב עשרת אלפים ובו יהיה המקדש קדש קדשים</span> <span class="verse"><a name="4">4</a>ד  קדש מן הארץ הוא לכהנים משרתי המקדש יהיה הקרבים לשרת את יהוה והיה להם מקום לבתים ומקדש למקדש</span> <span class="verse"><a name="5">5</a>ה  וחמשה ועשרים אלף ארך ועשרת אלפים רחב יהיה (והיה) ללוים משרתי הבית להם לאחזה--עשרים לשכת</span> <span class="verse"><a name="6">6</a>ו  ואחזת העיר תתנו חמשת אלפים רחב וארך חמשה ועשרים אלף לעמת תרומת הקדש--לכל בית ישראל יהיה</span> <span class="verse"><a name="7">7</a>ז  ולנשיא מזה ומזה לתרומת הקדש ולאחזת העיר אל פני תרומת הקדש ואל פני אחזת העיר מפאת ים ימה ומפאת קדמה קדימה וארך לעמות אחד החלקים מגבול ים אל גבול קדימה</span> <span class="verse"><a name="8">8</a>ח  לארץ יהיה לו לאחזה בישראל ולא יונו עוד נשיאי את עמי והארץ יתנו לבית ישראל לשבטיהם  {פ}</span> <span class="verse"><a name="9">9</a>ט  כה אמר אדני יהוה רב לכם נשיאי ישראל--חמס ושד הסירו ומשפט וצדקה עשו הרימו גרשתיכם מעל עמי נאם אדני יהוה</span> <span class="verse"><a name="10">10</a>י  מאזני צדק ואיפת צדק ובת צדק יהי לכם</span> <span class="verse"><a name="11">11</a>יא  האיפה והבת תכן אחד יהיה--לשאת מעשר החמר הבת ועשירת החמר האיפה אל החמר יהיה מתכנתו</span> <span class="verse"><a name="12">12</a>יב  והשקל עשרים גרה עשרים שקלים חמשה ועשרים שקלים עשרה וחמשה שקל--המנה יהיה לכם</span> <span class="verse"><a name="13">13</a>יג  זאת התרומה אשר תרימו  ששית האיפה מחמר החטים וששיתם האיפה מחמר השערים</span> <span class="verse"><a name="14">14</a>יד  וחק השמן הבת השמן מעשר הבת מן הכר--עשרת הבתים חמר  כי עשרת הבתים חמר</span> <span class="verse"><a name="15">15</a>טו  ושה אחת מן הצאן מן המאתים ממשקה ישראל למנחה ולעולה ולשלמים--לכפר עליהם נאם אדני יהוה  {פ}</span> <span class="verse"><a name="16">16</a>טז  כל העם הארץ יהיו אל התרומה הזאת לנשיא בישראל</span> <span class="verse"><a name="17">17</a>יז  ועל הנשיא יהיה העולות והמנחה והנסך בחגים ובחדשים ובשבתות בכל מועדי בית ישראל  הוא יעשה את החטאת ואת המנחה ואת העולה ואת השלמים לכפר בעד בית ישראל  {ס}</span> <span class="verse"><a name="18">18</a>יח  כה אמר אדני יהוה בראשון באחד לחדש תקח פר בן בקר תמים וחטאת את המקדש</span> <span class="verse"><a name="19">19</a>יט  ולקח הכהן מדם החטאת ונתן אל מזוזת הבית ואל ארבע פנות העזרה למזבח ועל מזוזת--שער החצר הפנימית</span> <span class="verse"><a name="20">20</a>כ  וכן תעשה בשבעה בחדש מאיש שגה ומפתי וכפרתם את הבית</span> <span class="verse"><a name="21">21</a>כא  בראשון בארבעה עשר יום לחדש יהיה לכם הפסח חג--שבעות ימים מצות יאכל</span> <span class="verse"><a name="22">22</a>כב  ועשה הנשיא ביום ההוא בעדו ובעד כל עם הארץ--פר חטאת</span> <span class="verse"><a name="23">23</a>כג  ושבעת ימי החג יעשה עולה ליהוה שבעת פרים ושבעת אילים תמימם ליום שבעת הימים וחטאת שעיר עזים ליום</span> <span class="verse"><a name="24">24</a>כד  ומנחה איפה לפר ואיפה לאיל--יעשה ושמן הין לאיפה</span> <span class="verse"><a name="25">25</a>כה  בשביעי בחמשה עשר יום לחדש בחג יעשה כאלה שבעת הימים  כחטאת כעלה וכמנחה וכשמן  {ס}</span> </p></div</div></div></body></html>