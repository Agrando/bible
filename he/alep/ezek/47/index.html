<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 47</strong></div><p><span class="verse"><a name="1">1</a>א  וישבני אל פתח הבית והנה מים יצאים מתחת מפתן הבית קדימה כי פני הבית קדים והמים ירדים מתחת מכתף הבית הימנית מנגב למזבח</span> <span class="verse"><a name="2">2</a>ב  ויוצאני דרך שער צפונה ויסבני דרך חוץ אל שער החוץ דרך הפונה קדים והנה מים מפכים מן הכתף הימנית</span> <span class="verse"><a name="3">3</a>ג  בצאת האיש קדים וקו בידו וימד אלף באמה ויעברני במים מי אפסים</span> <span class="verse"><a name="4">4</a>ד  וימד אלף ויעברני במים מים ברכים וימד אלף ויעברני מי מתנים</span> <span class="verse"><a name="5">5</a>ה  וימד אלף--נחל אשר לא אוכל לעבר  כי גאו המים מי שחו נחל אשר לא יעבר</span> <span class="verse"><a name="6">6</a>ו  ויאמר אלי הראית בן אדם ויולכני וישבני שפת הנחל</span> <span class="verse"><a name="7">7</a>ז  בשובני--והנה אל שפת הנחל עץ רב מאד  מזה ומזה</span> <span class="verse"><a name="8">8</a>ח  ויאמר אלי המים האלה יוצאים אל הגלילה הקדמונה וירדו על הערבה ובאו הימה אל הימה המוצאים ונרפאו המים</span> <span class="verse"><a name="9">9</a>ט  והיה כל נפש חיה אשר ישרץ אל כל אשר יבוא שם נחלים יחיה והיה הדגה רבה מאד  כי באו שמה המים האלה וירפאו וחי--כל אשר יבוא שמה הנחל</span> <span class="verse"><a name="10">10</a>י  והיה יעמדו (עמדו) עליו דוגים מעין גדי ועד עין עגלים--משטוח לחרמים יהיו למינה תהיה דגתם כדגת הים הגדול רבה מאד</span> <span class="verse"><a name="11">11</a>יא  בצאתו וגבאיו ולא ירפאו למלח נתנו</span> <span class="verse"><a name="12">12</a>יב  ועל הנחל יעלה על שפתו מזה ומזה כל עץ מאכל לא יבול עלהו ולא יתם פריו לחדשיו יבכר--כי מימיו מן המקדש המה יוצאים והיו (והיה) פריו למאכל ועלהו לתרופה  {פ}</span> <span class="verse"><a name="13">13</a>יג  כה אמר אדני יהוה גה גבול אשר תתנחלו את הארץ לשני עשר שבטי ישראל--יוסף חבלים</span> <span class="verse"><a name="14">14</a>יד  ונחלתם אותה איש כאחיו אשר נשאתי את ידי לתתה לאבתיכם ונפלה הארץ הזאת לכם--בנחלה</span> <span class="verse"><a name="15">15</a>טו  וזה גבול הארץ  לפאת צפונה מן הים הגדול הדרך חתלן--לבוא צדדה</span> <span class="verse"><a name="16">16</a>טז  חמת ברותה סברים אשר בין גבול דמשק ובין גבול חמת חצר התיכון אשר אל גבול חורן</span> <span class="verse"><a name="17">17</a>יז  והיה גבול מן הים חצר עינון גבול דמשק וצפון צפונה וגבול חמת ואת פאת צפון</span> <span class="verse"><a name="18">18</a>יח  ופאת קדים מבין חורן ומבין דמשק ומבין הגלעד ומבין ארץ ישראל הירדן--מגבול על הים הקדמוני תמדו ואת פאת קדימה</span> <span class="verse"><a name="19">19</a>יט  ופאת נגב תימנה מתמר עד מי מריבות קדש נחלה אל הים הגדול ואת פאת תימנה נגבה</span> <span class="verse"><a name="20">20</a>כ  ופאת ים הים הגדול מגבול עד נכח לבוא חמת זאת פאת ים</span> <span class="verse"><a name="21">21</a>כא  וחלקתם את הארץ הזאת לכם--לשבטי ישראל</span> <span class="verse"><a name="22">22</a>כב  והיה תפלו אותה בנחלה לכם ולהגרים הגרים בתוככם אשר הולדו בנים בתוככם והיו לכם כאזרח בבני ישראל--אתכם יפלו בנחלה בתוך שבטי ישראל</span> <span class="verse"><a name="23">23</a>כג  והיה בשבט אשר גר הגר אתו--שם תתנו נחלתו נאם אדני יהוה  {פ}</span> </p></div</div></div></body></html>