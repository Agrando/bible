<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 23</strong></div><p><span class="verse"><a name="1">1</a>א  ויהי דבר יהוה אלי לאמר</span> <span class="verse"><a name="2">2</a>ב  בן אדם--שתים נשים בנות אם אחת היו</span> <span class="verse"><a name="3">3</a>ג  ותזנינה במצרים בנעוריהן זנו שמה מעכו שדיהן ושם עשו דדי בתוליהן</span> <span class="verse"><a name="4">4</a>ד  ושמותן אהלה הגדולה ואהליבה אחותה ותהיינה לי ותלדנה בנים ובנות ושמותן--שמרון אהלה וירושלם אהליבה</span> <span class="verse"><a name="5">5</a>ה  ותזן אהלה תחתי ותעגב על מאהביה אל אשור קרובים</span> <span class="verse"><a name="6">6</a>ו  לבשי תכלת פחות וסגנים בחורי חמד כלם פרשים רכבי סוסים</span> <span class="verse"><a name="7">7</a>ז  ותתן תזנותיה עליהם מבחר בני אשור כלם ובכל אשר עגבה בכל גלוליהם נטמאה</span> <span class="verse"><a name="8">8</a>ח  ואת תזנותיה ממצרים לא עזבה--כי אותה שכבו בנעוריה והמה עשו דדי בתוליה וישפכו תזנותם עליה</span> <span class="verse"><a name="9">9</a>ט  לכן נתתיה ביד מאהביה--ביד בני אשור אשר עגבה עליהם</span> <span class="verse"><a name="10">10</a>י  המה גלו ערותה--בניה ובנותיה לקחו ואותה בחרב הרגו ותהי שם לנשים ושפוטים עשו בה  {ס}</span> <span class="verse"><a name="11">11</a>יא  ותרא אחותה אהליבה ותשחת עגבתה ממנה ואת תזנותיה--מזנוני אחותה</span> <span class="verse"><a name="12">12</a>יב  אל בני אשור עגבה פחות וסגנים קרבים לבשי מכלול פרשים רכבי סוסים--בחורי חמד כלם</span> <span class="verse"><a name="13">13</a>יג  וארא כי נטמאה  דרך אחד לשתיהן</span> <span class="verse"><a name="14">14</a>יד  ותוסף אל תזנותיה ותרא אנשי מחקה על הקיר צלמי כשדיים (כשדים) חקקים בששר</span> <span class="verse"><a name="15">15</a>טו  חגורי אזור במתניהם סרוחי טבולים בראשיהם--מראה שלשים כלם  דמות בני בבל כשדים ארץ מולדתם</span> <span class="verse"><a name="16">16</a>טז  ותעגב (ותעגבה) עליהם למראה עיניה ותשלח מלאכים אליהם כשדימה</span> <span class="verse"><a name="17">17</a>יז  ויבאו אליה בני בבל למשכב דדים ויטמאו אותה בתזנותם ותטמא בם--ותקע נפשה מהם</span> <span class="verse"><a name="18">18</a>יח  ותגל תזנותיה ותגל את ערותה ותקע נפשי מעליה כאשר נקעה נפשי מעל אחותה</span> <span class="verse"><a name="19">19</a>יט  ותרבה את תזנותיה לזכר את ימי נעוריה אשר זנתה בארץ מצרים</span> <span class="verse"><a name="20">20</a>כ  ותעגבה על פלגשיהם אשר בשר חמורים בשרם וזרמת סוסים זרמתם</span> <span class="verse"><a name="21">21</a>כא  ותפקדי את זמת נעוריך בעשות ממצרים דדיך למען שדי נעוריך  {ס}</span> <span class="verse"><a name="22">22</a>כב  לכן אהליבה כה אמר אדני יהוה הנני מעיר את מאהביך עליך את אשר נקעה נפשך מהם והבאתים עליך מסביב</span> <span class="verse"><a name="23">23</a>כג  בני בבל וכל כשדים פקוד ושוע וקוע כל בני אשור אותם בחורי חמד פחות וסגנים כלם--שלשים וקרואים רכבי סוסים כלם</span> <span class="verse"><a name="24">24</a>כד  ובאו עליך הצן רכב וגלגל ובקהל עמים--צנה ומגן וקובע ישימו עליך סביב ונתתי לפניהם משפט ושפטוך במשפטיהם</span> <span class="verse"><a name="25">25</a>כה  ונתתי קנאתי בך ועשו אותך בחמה--אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באש</span> <span class="verse"><a name="26">26</a>כו  והפשיטוך את בגדיך ולקחו כלי תפארתך</span> <span class="verse"><a name="27">27</a>כז  והשבתי זמתך ממך ואת זנותך מארץ מצרים ולא תשאי עיניך אליהם ומצרים לא תזכרי עוד  {פ}</span> <span class="verse"><a name="28">28</a>כח  כי כה אמר אדני יהוה הנני נתנך ביד אשר שנאת--ביד אשר נקעה נפשך מהם</span> <span class="verse"><a name="29">29</a>כט  ועשו אותך בשנאה ולקחו כל יגיעך ועזבוך עירם ועריה ונגלה ערות זנוניך וזמתך ותזנותיך</span> <span class="verse"><a name="30">30</a>ל  עשה אלה לך בזנותך אחרי גוים על אשר נטמאת בגלוליהם</span> <span class="verse"><a name="31">31</a>לא  בדרך אחותך הלכת ונתתי כוסה בידך  {ס}</span> <span class="verse"><a name="32">32</a>לב  כה אמר אדני יהוה כוס אחותך תשתי העמקה והרחבה תהיה לצחק וללעג מרבה להכיל</span> <span class="verse"><a name="33">33</a>לג  שכרון ויגון תמלאי כוס שמה ושממה כוס אחותך שמרון</span> <span class="verse"><a name="34">34</a>לד  ושתית אותה ומצית ואת חרשיה תגרמי--ושדיך תנתקי  כי אני דברתי נאם אדני יהוה  {ס}</span> <span class="verse"><a name="35">35</a>לה  לכן כה אמר אדני יהוה יען שכחת אותי ותשליכי אותי אחרי גוך וגם את שאי זמתך ואת תזנותיך  {ס}</span> <span class="verse"><a name="36">36</a>לו  ויאמר יהוה אלי בן אדם התשפוט את אהלה ואת אהליבה והגד להן את תועבותיהן</span> <span class="verse"><a name="37">37</a>לז  כי נאפו ודם בידיהן ואת גלוליהן נאפו וגם את בניהן אשר ילדו לי העבירו להם לאכלה</span> <span class="verse"><a name="38">38</a>לח  עוד זאת עשו לי  טמאו את מקדשי ביום ההוא ואת שבתותי חללו</span> <span class="verse"><a name="39">39</a>לט  ובשחטם את בניהם לגלוליהם ויבאו אל מקדשי ביום ההוא לחללו והנה כה עשו בתוך ביתי</span> <span class="verse"><a name="40">40</a>מ  ואף כי תשלחנה לאנשים באים ממרחק--אשר מלאך שלוח אליהם והנה באו לאשר רחצת כחלת עיניך ועדית עדי</span> <span class="verse"><a name="41">41</a>מא  וישבת על מטה כבודה ושלחן ערוך לפניה וקטרתי ושמני שמת עליה</span> <span class="verse"><a name="42">42</a>מב  וקול המון שלו בה ואל אנשים מרב אדם מובאים סובאים (סבאים) ממדבר ויתנו צמידים אל ידיהן ועטרת תפארת על ראשיהן</span> <span class="verse"><a name="43">43</a>מג  ואמר לבלה נאופים עת (עתה) יזנה (יזנו) תזנותה והיא</span> <span class="verse"><a name="44">44</a>מד  ויבוא אליה כבוא אל אשה זונה כן באו אל אהלה ואל אהליבה--אשת הזמה</span> <span class="verse"><a name="45">45</a>מה  ואנשים צדיקם המה ישפטו אותהם--משפט נאפות ומשפט שפכות דם  כי נאפת הנה ודם בידיהן  {ס}</span> <span class="verse"><a name="46">46</a>מו  כי כה אמר אדני יהוה  העלה עליהם קהל ונתן אתהן לזעוה ולבז</span> <span class="verse"><a name="47">47</a>מז  ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באש ישרפו</span> <span class="verse"><a name="48">48</a>מח  והשבתי זמה מן הארץ ונוסרו כל הנשים ולא תעשינה כזמתכנה</span> <span class="verse"><a name="49">49</a>מט  ונתנו זמתכנה עליכן וחטאי גלוליכן תשאינה וידעתם כי אני אדני יהוה  {פ}</span> </p></div</div></div></body></html>