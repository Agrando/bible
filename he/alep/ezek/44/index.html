<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 44</strong></div><p><span class="verse"><a name="1">1</a>א  וישב אתי דרך שער המקדש החיצון הפנה קדים והוא סגור</span> <span class="verse"><a name="2">2</a>ב  ויאמר אלי יהוה השער הזה סגור יהיה לא יפתח ואיש לא יבא בו--כי יהוה אלהי ישראל בא בו והיה סגור</span> <span class="verse"><a name="3">3</a>ג  את הנשיא נשיא הוא ישב בו לאכול (לאכל) לחם--לפני יהוה מדרך אולם השער יבוא ומדרכו יצא</span> <span class="verse"><a name="4">4</a>ד  ויביאני דרך שער הצפון אל פני הבית וארא והנה מלא כבוד יהוה את בית יהוה ואפל אל פני</span> <span class="verse"><a name="5">5</a>ה  ויאמר אלי יהוה בן אדם שים לבך וראה בעיניך ובאזניך שמע את כל אשר אני מדבר אתך לכל חקות בית יהוה ולכל תורתו ושמת לבך למבוא הבית בכל מוצאי המקדש</span> <span class="verse"><a name="6">6</a>ו  ואמרת אל מרי אל בית ישראל כה אמר אדני יהוה  רב לכם מכל תועבותיכם בית ישראל</span> <span class="verse"><a name="7">7</a>ז  בהביאכם בני נכר ערלי לב וערלי בשר להיות במקדשי לחללו את ביתי--בהקריבכם את לחמי חלב ודם ויפרו את בריתי אל כל תועבותיכם</span> <span class="verse"><a name="8">8</a>ח  ולא שמרתם משמרת קדשי ותשימון לשמרי משמרתי במקדשי--לכם  {ס}</span> <span class="verse"><a name="9">9</a>ט  כה אמר אדני יהוה כל בן נכר ערל לב וערל בשר לא יבוא אל מקדשי  לכל בן נכר--אשר בתוך בני ישראל</span> <span class="verse"><a name="10">10</a>י  כי אם הלוים אשר רחקו מעלי בתעות ישראל אשר תעו מעלי אחרי גלוליהם ונשאו עונם</span> <span class="verse"><a name="11">11</a>יא  והיו במקדשי משרתים פקדות אל שערי הבית ומשרתים את הבית המה ישחטו את העולה ואת הזבח לעם והמה יעמדו לפניהם לשרתם</span> <span class="verse"><a name="12">12</a>יב  יען אשר ישרתו אותם לפני גלוליהם והיו לבית ישראל למכשול עון על כן נשאתי ידי עליהם נאם אדני יהוה ונשאו עונם</span> <span class="verse"><a name="13">13</a>יג  ולא יגשו אלי לכהן לי ולגשת על כל קדשי אל קדשי הקדשים ונשאו כלמתם ותועבותם אשר עשו</span> <span class="verse"><a name="14">14</a>יד  ונתתי אותם שמרי משמרת הבית--לכל עבדתו ולכל אשר יעשה בו  {פ}</span> <span class="verse"><a name="15">15</a>טו  והכהנים הלוים בני צדוק אשר שמרו את משמרת מקדשי בתעות בני ישראל מעלי--המה יקרבו אלי לשרתני ועמדו לפני להקריב לי חלב ודם--נאם אדני יהוה</span> <span class="verse"><a name="16">16</a>טז  המה יבאו אל מקדשי והמה יקרבו אל שלחני--לשרתני ושמרו את משמרתי</span> <span class="verse"><a name="17">17</a>יז  והיה בבואם אל שערי החצר הפנימית בגדי פשתים ילבשו ולא יעלה עליהם צמר בשרתם בשערי החצר הפנימית וביתה</span> <span class="verse"><a name="18">18</a>יח  פארי פשתים יהיו על ראשם ומכנסי פשתים יהיו על מתניהם  לא יחגרו ביזע</span> <span class="verse"><a name="19">19</a>יט  ובצאתם אל החצר החיצונה אל החצר החיצונה אל העם יפשטו את בגדיהם אשר המה משרתם בם והניחו אותם בלשכת הקדש ולבשו בגדים אחרים ולא יקדשו את העם בבגדיהם</span> <span class="verse"><a name="20">20</a>כ  וראשם לא יגלחו ופרע לא ישלחו כסום יכסמו את ראשיהם</span> <span class="verse"><a name="21">21</a>כא  ויין לא ישתו כל כהן בבואם אל החצר הפנימית</span> <span class="verse"><a name="22">22</a>כב  ואלמנה וגרושה לא יקחו להם לנשים  כי אם בתולת מזרע בית ישראל והאלמנה אשר תהיה אלמנה מכהן יקחו</span> <span class="verse"><a name="23">23</a>כג  ואת עמי יורו בין קדש לחל ובין טמא לטהור יודעם</span> <span class="verse"><a name="24">24</a>כד  ועל ריב המה יעמדו לשפט (למשפט)--במשפטי ושפטהו (ישפטהו) ואת תורתי ואת חקתי בכל מועדי ישמרו ואת שבתותי יקדשו</span> <span class="verse"><a name="25">25</a>כה  ואל מת אדם לא יבוא לטמאה  כי אם לאב ולאם ולבן ולבת לאח ולאחות אשר לא היתה לאיש--יטמאו</span> <span class="verse"><a name="26">26</a>כו  ואחרי טהרתו--שבעת ימים יספרו לו</span> <span class="verse"><a name="27">27</a>כז  וביום באו אל הקדש אל החצר הפנימית לשרת בקדש יקריב חטאתו--נאם אדני יהוה</span> <span class="verse"><a name="28">28</a>כח  והיתה להם לנחלה אני נחלתם ואחזה לא תתנו להם בישראל--אני אחזתם</span> <span class="verse"><a name="29">29</a>כט  המנחה והחטאת והאשם המה יאכלום וכל חרם בישראל להם יהיה</span> <span class="verse"><a name="30">30</a>ל  וראשית כל בכורי כל וכל תרומת כל מכל תרומותיכם--לכהנים יהיה וראשית ערסותיכם תתנו לכהן להניח ברכה אל ביתך</span> <span class="verse"><a name="31">31</a>לא  כל נבלה וטרפה מן העוף ומן הבהמה--לא יאכלו הכהנים  {פ}</span> </p></div</div></div></body></html>