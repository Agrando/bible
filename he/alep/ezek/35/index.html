<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 35</strong></div><p><span class="verse"><a name="1">1</a>א  ויהי דבר יהוה אלי לאמר</span> <span class="verse"><a name="2">2</a>ב  בן אדם שים פניך על הר שעיר והנבא עליו</span> <span class="verse"><a name="3">3</a>ג  ואמרת לו כה אמר אדני יהוה הנני אליך הר שעיר ונטיתי ידי עליך ונתתיך שממה ומשמה</span> <span class="verse"><a name="4">4</a>ד  עריך חרבה אשים ואתה שממה תהיה וידעת כי אני יהוה</span> <span class="verse"><a name="5">5</a>ה  יען היות לך איבת עולם ותגר את בני ישראל על ידי חרב--בעת אידם בעת עון קץ</span> <span class="verse"><a name="6">6</a>ו  לכן חי אני נאם אדני יהוה כי לדם אעשך ודם ירדפך אם לא דם שנאת ודם ירדפך</span> <span class="verse"><a name="7">7</a>ז  ונתתי את הר שעיר לשממה ושממה והכרתי ממנו עבר ושב</span> <span class="verse"><a name="8">8</a>ח  ומלאתי את הריו חלליו גבעותיך וגיאותיך וכל אפיקיך חללי חרב יפלו בהם</span> <span class="verse"><a name="9">9</a>ט  שממות עולם אתנך ועריך לא תישבנה (תשובנה) וידעתם כי אני יהוה</span> <span class="verse"><a name="10">10</a>י  יען אמרך את שני הגוים ואת שתי הארצות לי תהיינה--וירשנוה ויהוה שם היה  {ס}</span> <span class="verse"><a name="11">11</a>יא  לכן חי אני נאם אדני יהוה ועשיתי כאפך וכקנאתך אשר עשיתה משנאתיך בם ונודעתי בם כאשר אשפטך</span> <span class="verse"><a name="12">12</a>יב  וידעת כי אני יהוה שמעתי את כל נאצותיך אשר אמרת על הרי ישראל לאמר שממה (שממו)  לנו נתנו לאכלה</span> <span class="verse"><a name="13">13</a>יג  ותגדילו עלי בפיכם והעתרתם עלי דבריכם  אני שמעתי  {ס}</span> <span class="verse"><a name="14">14</a>יד  כה אמר אדני יהוה  כשמח כל הארץ שממה אעשה לך</span> <span class="verse"><a name="15">15</a>טו  כשמחתך לנחלת בית ישראל על אשר שממה--כן אעשה לך  שממה תהיה הר שעיר וכל אדום כלה וידעו כי אני יהוה  {פ}</span> </p></div</div></div></body></html>