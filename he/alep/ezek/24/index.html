<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 24</strong></div><p><span class="verse"><a name="1">1</a>א  ויהי דבר יהוה אלי בשנה התשיעית בחדש העשירי בעשור לחדש לאמר</span> <span class="verse"><a name="2">2</a>ב  בן אדם כתוב (כתב) לך את שם היום--את עצם היום הזה  סמך מלך בבל אל ירושלם בעצם היום הזה</span> <span class="verse"><a name="3">3</a>ג  ומשל אל בית המרי משל ואמרת אליהם כה אמר אדני יהוה  שפת הסיר שפת וגם יצק בו מים</span> <span class="verse"><a name="4">4</a>ד  אסף נתחיה אליה כל נתח טוב ירך וכתף מבחר עצמים מלא</span> <span class="verse"><a name="5">5</a>ה  מבחר הצאן לקוח וגם דור העצמים תחתיה רתח רתחיה גם בשלו עצמיה בתוכה  {ס}</span> <span class="verse"><a name="6">6</a>ו  לכן כה אמר אדני יהוה אוי עיר הדמים--סיר אשר חלאתה בה וחלאתה לא יצאה ממנה לנתחיה לנתחיה הוציאה לא נפל עליה גורל</span> <span class="verse"><a name="7">7</a>ז  כי דמה בתוכה היה על צחיח סלע שמתהו לא שפכתהו על הארץ לכסות עליו עפר</span> <span class="verse"><a name="8">8</a>ח  להעלות חמה לנקם נקם נתתי את דמה על צחיח סלע--לבלתי הכסות  {פ}</span> <span class="verse"><a name="9">9</a>ט  לכן כה אמר אדני יהוה אוי עיר הדמים גם אני אגדיל המדורה</span> <span class="verse"><a name="10">10</a>י  הרבה העצים הדלק האש התם הבשר והרקח המרקחה והעצמות יחרו</span> <span class="verse"><a name="11">11</a>יא  והעמידה על גחליה רקה  למען תחם וחרה נחשתה ונתכה בתוכה טמאתה--תתם חלאתה</span> <span class="verse"><a name="12">12</a>יב  תאנים הלאת ולא תצא ממנה רבת חלאתה באש חלאתה</span> <span class="verse"><a name="13">13</a>יג  בטמאתך זמה  יען טהרתיך ולא טהרת--מטמאתך לא תטהרי עוד עד הניחי את חמתי בך</span> <span class="verse"><a name="14">14</a>יד  אני יהוה דברתי באה ועשיתי לא אפרע ולא אחוס ולא אנחם  כדרכיך וכעלילותיך שפטוך נאם אדני יהוה  {פ}</span> <span class="verse"><a name="15">15</a>טו  ויהי דבר יהוה אלי לאמר</span> <span class="verse"><a name="16">16</a>טז  בן אדם הנני לקח ממך את מחמד עיניך במגפה ולא תספד ולא תבכה ולוא תבוא דמעתך</span> <span class="verse"><a name="17">17</a>יז  האנק דם מתים אבל לא תעשה--פארך חבוש עליך ונעליך תשים ברגליך ולא תעטה על שפם ולחם אנשים לא תאכל</span> <span class="verse"><a name="18">18</a>יח  ואדבר אל העם בבקר ותמת אשתי בערב ואעש בבקר כאשר צויתי</span> <span class="verse"><a name="19">19</a>יט  ויאמרו אלי העם  הלא תגיד לנו מה אלה לנו כי אתה עשה</span> <span class="verse"><a name="20">20</a>כ  ואמר אליהם  דבר יהוה--היה אלי לאמר</span> <span class="verse"><a name="21">21</a>כא  אמר לבית ישראל כה אמר אדני יהוה הנני מחלל את מקדשי גאון עזכם מחמד עיניכם ומחמל נפשכם ובניכם ובנותיכם אשר עזבתם בחרב יפלו</span> <span class="verse"><a name="22">22</a>כב  ועשיתם כאשר עשיתי  על שפם לא תעטו ולחם אנשים לא תאכלו</span> <span class="verse"><a name="23">23</a>כג  ופארכם על ראשיכם ונעליכם ברגליכם--לא תספדו ולא תבכו ונמקתם בעונתיכם ונהמתם איש אל אחיו</span> <span class="verse"><a name="24">24</a>כד  והיה יחזקאל לכם למופת ככל אשר עשה תעשו  בבואה--וידעתם כי אני אדני יהוה  {ס}</span> <span class="verse"><a name="25">25</a>כה  ואתה בן אדם--הלוא ביום קחתי מהם את מעוזם משוש תפארתם  את מחמד עיניהם ואת משא נפשם בניהם ובנותיהם</span> <span class="verse"><a name="26">26</a>כו  ביום ההוא יבוא הפליט אליך להשמעות אזנים</span> <span class="verse"><a name="27">27</a>כז  ביום ההוא יפתח פיך את הפליט ותדבר ולא תאלם עוד והיית להם למופת וידעו כי אני יהוה  {פ}</span> </p></div</div></div></body></html>