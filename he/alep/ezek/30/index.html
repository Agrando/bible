<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 30</strong></div><p><span class="verse"><a name="1">1</a>א  ויהי דבר יהוה אלי לאמר</span> <span class="verse"><a name="2">2</a>ב  בן אדם--הנבא ואמרת כה אמר אדני יהוה  הילילו הה ליום</span> <span class="verse"><a name="3">3</a>ג  כי קרוב יום וקרוב יום ליהוה  יום ענן עת גוים יהיה</span> <span class="verse"><a name="4">4</a>ד  ובאה חרב במצרים והיתה חלחלה בכוש בנפל חלל במצרים ולקחו המונה ונהרסו יסדותיה</span> <span class="verse"><a name="5">5</a>ה  כוש ופוט ולוד וכל הערב וכוב ובני ארץ הברית--אתם בחרב יפלו  {פ}</span> <span class="verse"><a name="6">6</a>ו  כה אמר יהוה ונפלו סמכי מצרים וירד גאון עזה ממגדל סונה בחרב יפלו בה--נאם אדני יהוה</span> <span class="verse"><a name="7">7</a>ז  ונשמו בתוך ארצות נשמות ועריו בתוך ערים נחרבות תהיינה</span> <span class="verse"><a name="8">8</a>ח  וידעו כי אני יהוה בתתי אש במצרים ונשברו כל עזריה</span> <span class="verse"><a name="9">9</a>ט  ביום ההוא יצאו מלאכים מלפני בצים להחריד את כוש בטח והיתה חלחלה בהם ביום מצרים כי הנה באה  {ס}</span> <span class="verse"><a name="10">10</a>י  כה אמר אדני יהוה  והשבתי את המון מצרים ביד נבוכדראצר מלך בבל</span> <span class="verse"><a name="11">11</a>יא  הוא ועמו אתו עריצי גוים--מובאים לשחת הארץ והריקו חרבותם על מצרים ומלאו את הארץ חלל</span> <span class="verse"><a name="12">12</a>יב  ונתתי יארים חרבה ומכרתי את הארץ ביד רעים והשמתי ארץ ומלאה ביד זרים--אני יהוה דברתי  {ס}</span> <span class="verse"><a name="13">13</a>יג  כה אמר אדני יהוה והאבדתי גלולים והשבתי אלילים מנף ונשיא מארץ מצרים לא יהיה עוד ונתתי יראה בארץ מצרים</span> <span class="verse"><a name="14">14</a>יד  והשמתי את פתרוס ונתתי אש בצען ועשיתי שפטים בנא</span> <span class="verse"><a name="15">15</a>טו  ושפכתי חמתי על סין מעוז מצרים והכרתי את המון נא</span> <span class="verse"><a name="16">16</a>טז  ונתתי אש במצרים--חול תחיל (תחול) סין ונא תהיה להבקע ונף צרי יומם</span> <span class="verse"><a name="17">17</a>יז  בחורי און ופי בסת בחרב יפלו והנה בשבי תלכנה</span> <span class="verse"><a name="18">18</a>יח  ובתחפנחס חשך היום בשברי שם את מטות מצרים ונשבת בה גאון עזה היא ענן יכסנה ובנותיה בשבי תלכנה</span> <span class="verse"><a name="19">19</a>יט  ועשיתי שפטים במצרים וידעו כי אני יהוה  {פ}</span> <span class="verse"><a name="20">20</a>כ  ויהי באחת עשרה שנה בראשון בשבעה לחדש היה דבר יהוה אלי לאמר</span> <span class="verse"><a name="21">21</a>כא  בן אדם את זרוע פרעה מלך מצרים שברתי והנה לא חבשה לתת רפאות לשום חתול לחבשה לחזקה--לתפש בחרב  {ס}</span> <span class="verse"><a name="22">22</a>כב  לכן כה אמר אדני יהוה הנני אל פרעה מלך מצרים ושברתי את זרעתיו את החזקה ואת הנשברת והפלתי את החרב מידו</span> <span class="verse"><a name="23">23</a>כג  והפצותי את מצרים בגוים וזריתם בארצות</span> <span class="verse"><a name="24">24</a>כד  וחזקתי את זרעות מלך בבל ונתתי את חרבי בידו ושברתי את זרעות פרעה ונאק נאקות חלל לפניו</span> <span class="verse"><a name="25">25</a>כה  והחזקתי את זרעות מלך בבל וזרעות פרעה תפלנה וידעו כי אני יהוה בתתי חרבי ביד מלך בבל ונטה אותה אל ארץ מצרים</span> <span class="verse"><a name="26">26</a>כו  והפצותי את מצרים בגוים וזריתי אותם בארצות וידעו כי אני יהוה  {פ}</span> </p></div</div></div></body></html>