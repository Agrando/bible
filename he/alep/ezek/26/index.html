<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 26</strong></div><p><span class="verse"><a name="1">1</a>א  ויהי בעשתי עשרה שנה באחד לחדש היה דבר יהוה אלי לאמר</span> <span class="verse"><a name="2">2</a>ב  בן אדם יען אשר אמרה צר על ירושלם האח--נשברה דלתות העמים נסבה אלי  אמלאה החרבה</span> <span class="verse"><a name="3">3</a>ג  לכן כה אמר אדני יהוה הנני עליך צר והעליתי עליך גוים רבים כהעלות הים לגליו</span> <span class="verse"><a name="4">4</a>ד  ושחתו חמות צר והרסו מגדליה וסחיתי עפרה ממנה ונתתי אותה לצחיח סלע</span> <span class="verse"><a name="5">5</a>ה  משטח חרמים תהיה בתוך הים--כי אני דברתי נאם אדני יהוה והיתה לבז לגוים</span> <span class="verse"><a name="6">6</a>ו  ובנותיה אשר בשדה בחרב תהרגנה וידעו כי אני יהוה  {פ}</span> <span class="verse"><a name="7">7</a>ז  כי כה אמר אדני יהוה הנני מביא אל צר נבוכדראצר מלך בבל מצפון מלך מלכים--בסוס וברכב ובפרשים וקהל ועם רב</span> <span class="verse"><a name="8">8</a>ח  בנותיך בשדה בחרב יהרג ונתן עליך דיק ושפך עליך סללה והקים עליך צנה</span> <span class="verse"><a name="9">9</a>ט  ומחי קבלו יתן בחמותיך ומגדלתיך--יתץ בחרבותיו</span> <span class="verse"><a name="10">10</a>י  משפעת סוסיו יכסך אבקם מקול פרש וגלגל ורכב תרעשנה חומותיך בבאו בשעריך כמבואי עיר מבקעה</span> <span class="verse"><a name="11">11</a>יא  בפרסות סוסיו ירמס את כל חוצותיך עמך בחרב יהרג ומצבות עזך לארץ תרד</span> <span class="verse"><a name="12">12</a>יב  ושללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישימו</span> <span class="verse"><a name="13">13</a>יג  והשבתי המון שיריך וקול כנוריך לא ישמע עוד</span> <span class="verse"><a name="14">14</a>יד  ונתתיך לצחיח סלע משטח חרמים תהיה--לא תבנה עוד  כי אני יהוה דברתי נאם אדני יהוה  {ס}</span> <span class="verse"><a name="15">15</a>טו  כה אמר אדני יהוה לצור  הלא מקול מפלתך באנק חלל בהרג הרג בתוכך ירעשו האיים</span> <span class="verse"><a name="16">16</a>טז  וירדו מעל כסאותם כל נשיאי הים והסירו את מעיליהם ואת בגדי רקמתם יפשטו חרדות ילבשו על הארץ ישבו וחרדו לרגעים ושממו עליך</span> <span class="verse"><a name="17">17</a>יז  ונשאו עליך קינה ואמרו לך איך אבדת נושבת מימים  העיר ההללה אשר היתה חזקה בים היא וישביה אשר נתנו חתיתם לכל יושביה</span> <span class="verse"><a name="18">18</a>יח  עתה יחרדו האין יום מפלתך ונבהלו האיים אשר בים מצאתך  {ס}</span> <span class="verse"><a name="19">19</a>יט  כי כה אמר אדני יהוה בתתי אתך עיר נחרבת כערים אשר לא נושבו בהעלות עליך את תהום וכסוך המים הרבים</span> <span class="verse"><a name="20">20</a>כ  והורדתיך את יורדי בור אל עם עולם והושבתיך בארץ תחתיות כחרבות מעולם את יורדי בור--למען לא תשבי ונתתי צבי בארץ חיים</span> <span class="verse"><a name="21">21</a>כא  בלהות אתנך ואינך ותבקשי ולא תמצאי עוד לעולם--נאם אדני יהוה  {פ}</span> </p></div</div></div></body></html>