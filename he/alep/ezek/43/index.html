<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 43</strong></div><p><span class="verse"><a name="1">1</a>א  ויולכני אל השער--שער אשר פנה דרך הקדים</span> <span class="verse"><a name="2">2</a>ב  והנה כבוד אלהי ישראל בא מדרך הקדים וקולו כקול מים רבים והארץ האירה מכבדו</span> <span class="verse"><a name="3">3</a>ג  וכמראה המראה אשר ראיתי כמראה אשר ראיתי בבאי לשחת את העיר ומראות כמראה אשר ראיתי אל נהר כבר ואפל אל פני</span> <span class="verse"><a name="4">4</a>ד  וכבוד יהוה בא אל הבית דרך שער אשר פניו דרך הקדים</span> <span class="verse"><a name="5">5</a>ה  ותשאני רוח--ותבאני אל החצר הפנימי והנה מלא כבוד יהוה הבית</span> <span class="verse"><a name="6">6</a>ו  ואשמע מדבר אלי מהבית ואיש היה עמד אצלי</span> <span class="verse"><a name="7">7</a>ז  ויאמר אלי בן אדם את מקום כסאי ואת מקום כפות רגלי אשר אשכן שם בתוך בני ישראל לעולם ולא יטמאו עוד בית ישראל שם קדשי המה ומלכיהם בזנותם ובפגרי מלכיהם במותם</span> <span class="verse"><a name="8">8</a>ח  בתתם ספם את ספי ומזוזתם אצל מזוזתי והקיר ביני וביניהם וטמאו את שם קדשי בתועבותם אשר עשו ואכל אתם באפי</span> <span class="verse"><a name="9">9</a>ט  עתה ירחקו את זנותם ופגרי מלכיהם--ממני ושכנתי בתוכם לעולם  {ס}</span> <span class="verse"><a name="10">10</a>י  אתה בן אדם הגד את בית ישראל את הבית ויכלמו מעונותיהם ומדדו את תכנית</span> <span class="verse"><a name="11">11</a>יא  ואם נכלמו מכל אשר עשו צורת הבית ותכונתו ומוצאיו ומובאיו וכל צורתו ואת כל חקתיו וכל צורתו וכל תורתו הודע אותם וכתב לעיניהם וישמרו את כל צורתו ואת כל חקתיו--ועשו אותם</span> <span class="verse"><a name="12">12</a>יב  זאת תורת הבית  על ראש ההר כל גבלו סביב סביב קדש קדשים--הנה זאת תורת הבית</span> <span class="verse"><a name="13">13</a>יג  ואלה מדות המזבח באמות אמה אמה וטפח וחיק האמה ואמה רחב וגבולה אל שפתה סביב זרת האחד וזה גב המזבח</span> <span class="verse"><a name="14">14</a>יד  ומחיק הארץ עד העזרה התחתונה שתים אמות ורחב אמה אחת ומהעזרה הקטנה עד העזרה הגדולה ארבע אמות ורחב האמה</span> <span class="verse"><a name="15">15</a>טו  וההראל ארבע אמות ומהאראיל ולמעלה הקרנות ארבע</span> <span class="verse"><a name="16">16</a>טז  והאראיל שתים עשרה ארך בשתים עשרה רחב  רבוע אל ארבעת רבעיו</span> <span class="verse"><a name="17">17</a>יז  והעזרה ארבע עשרה ארך בארבע עשרה רחב אל ארבעת רבעיה והגבול סביב אותה חצי האמה והחיק לה אמה סביב ומעלתהו פנות קדים</span> <span class="verse"><a name="18">18</a>יח  ויאמר אלי בן אדם כה אמר אדני יהוה אלה חקות המזבח ביום העשותו--להעלות עליו עולה ולזרק עליו דם</span> <span class="verse"><a name="19">19</a>יט  ונתתה אל הכהנים הלוים אשר הם מזרע צדוק הקרבים אלי נאם אדני יהוה--לשרתני  פר בן בקר לחטאת</span> <span class="verse"><a name="20">20</a>כ  ולקחת מדמו ונתתה על ארבע קרנתיו ואל ארבע פנות העזרה ואל הגבול סביב וחטאת אותו וכפרתהו</span> <span class="verse"><a name="21">21</a>כא  ולקחת את הפר החטאת ושרפו במפקד הבית מחוץ למקדש</span> <span class="verse"><a name="22">22</a>כב  וביום השני תקריב שעיר עזים תמים לחטאת וחטאו את המזבח כאשר חטאו בפר</span> <span class="verse"><a name="23">23</a>כג  בכלותך מחטא--תקריב פר בן בקר תמים ואיל מן הצאן תמים</span> <span class="verse"><a name="24">24</a>כד  והקרבתם לפני יהוה והשליכו הכהנים עליהם מלח והעלו אותם עלה ליהוה</span> <span class="verse"><a name="25">25</a>כה  שבעת ימים תעשה שעיר חטאת ליום ופר בן בקר ואיל מן הצאן תמימים יעשו</span> <span class="verse"><a name="26">26</a>כו  שבעת ימים יכפרו את המזבח וטהרו אתו ומלאו ידו</span> <span class="verse"><a name="27">27</a>כז  ויכלו את הימים  {ס}  והיה ביום השמיני והלאה יעשו הכהנים על המזבח את עולותיכם ואת שלמיכם ורצאתי אתכם נאם אדני יהוה  {ס}</span> </p></div</div></div></body></html>