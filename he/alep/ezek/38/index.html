<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 38</strong></div><p><span class="verse"><a name="1">1</a>א  ויהי דבר יהוה אלי לאמר</span> <span class="verse"><a name="2">2</a>ב  בן אדם שים פניך אל גוג ארץ המגוג--נשיא ראש משך ותבל והנבא עליו</span> <span class="verse"><a name="3">3</a>ג  ואמרת כה אמר אדני יהוה  הנני אליך גוג--נשיא ראש משך ותבל</span> <span class="verse"><a name="4">4</a>ד  ושובבתיך ונתתי חחים בלחייך והוצאתי אותך ואת כל חילך סוסים ופרשים לבשי מכלול כלם--קהל רב צנה ומגן תפשי חרבות כלם</span> <span class="verse"><a name="5">5</a>ה  פרס כוש ופוט אתם כלם מגן וכובע</span> <span class="verse"><a name="6">6</a>ו  גמר וכל אגפיה--בית תוגרמה ירכתי צפון ואת כל אגפיו עמים רבים אתך</span> <span class="verse"><a name="7">7</a>ז  הכן והכן לך--אתה וכל קהלך הנקהלים עליך והיית להם למשמר</span> <span class="verse"><a name="8">8</a>ח  מימים רבים תפקד--באחרית השנים תבוא אל ארץ משובבת מחרב מקבצת מעמים רבים על הרי ישראל אשר היו לחרבה תמיד והיא מעמים הוצאה וישבו לבטח כלם</span> <span class="verse"><a name="9">9</a>ט  ועלית כשאה תבוא כענן לכסות הארץ תהיה--אתה וכל אגפיך ועמים רבים אותך  {ס}</span> <span class="verse"><a name="10">10</a>י  כה אמר אדני יהוה  והיה ביום ההוא יעלו דברים על לבבך וחשבת מחשבת רעה</span> <span class="verse"><a name="11">11</a>יא  ואמרת אעלה על ארץ פרזות--אבוא השקטים ישבי לבטח כלם ישבים באין חומה ובריח ודלתים אין להם</span> <span class="verse"><a name="12">12</a>יב  לשלל שלל ולבז בז--להשיב ידך על חרבות נושבות ואל עם מאסף מגוים עשה מקנה וקנין ישבי על טבור הארץ</span> <span class="verse"><a name="13">13</a>יג  שבא ודדן וסחרי תרשיש וכל כפיריה יאמרו לך הלשלל שלל אתה בא הלבז בז הקהלת קהלך--לשאת כסף וזהב לקחת מקנה וקנין לשלל שלל גדול  {ס}</span> <span class="verse"><a name="14">14</a>יד  לכן הנבא בן אדם ואמרת לגוג כה אמר אדני יהוה  הלוא ביום ההוא בשבת עמי ישראל לבטח--תדע</span> <span class="verse"><a name="15">15</a>טו  ובאת ממקומך מירכתי צפון--אתה ועמים רבים אתך  רכבי סוסים כלם קהל גדול וחיל רב</span> <span class="verse"><a name="16">16</a>טז  ועלית על עמי ישראל כענן לכסות הארץ באחרית הימים תהיה והבאותיך על ארצי למען דעת הגוים אתי בהקדשי בך לעיניהם גוג  {ס}</span> <span class="verse"><a name="17">17</a>יז  כה אמר אדני יהוה האתה הוא אשר דברתי בימים קדמונים ביד עבדי נביאי ישראל הנבאים בימים ההם שנים--להביא אתך עליהם  {ס}</span> <span class="verse"><a name="18">18</a>יח  והיה ביום ההוא ביום בוא גוג על אדמת ישראל--נאם אדני יהוה  תעלה חמתי באפי</span> <span class="verse"><a name="19">19</a>יט  ובקנאתי באש עברתי דברתי  אם לא ביום ההוא יהיה רעש גדול על אדמת ישראל</span> <span class="verse"><a name="20">20</a>כ  ורעשו מפני דגי הים ועוף השמים וחית השדה וכל הרמש הרמש על האדמה וכל האדם אשר על פני האדמה ונהרסו ההרים ונפלו המדרגות וכל חומה לארץ תפול</span> <span class="verse"><a name="21">21</a>כא  וקראתי עליו לכל הרי חרב נאם אדני יהוה  חרב איש באחיו תהיה</span> <span class="verse"><a name="22">22</a>כב  ונשפטתי אתו בדבר ובדם וגשם שוטף ואבני אלגביש אש וגפרית אמטיר עליו ועל אגפיו ועל עמים רבים אשר אתו</span> <span class="verse"><a name="23">23</a>כג  והתגדלתי והתקדשתי ונודעתי לעיני גוים רבים וידעו כי אני יהוה  {ס}</span> </p></div</div></div></body></html>