<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 12</strong></div><p><span class="verse"><a name="1">1</a>א  ויהי דבר יהוה אלי לאמר</span> <span class="verse"><a name="2">2</a>ב  בן אדם בתוך בית המרי אתה ישב  אשר עינים להם לראות ולא ראו אזנים להם לשמע ולא שמעו--כי בית מרי הם</span> <span class="verse"><a name="3">3</a>ג  ואתה בן אדם עשה לך כלי גולה וגלה יומם לעיניהם וגלית ממקומך אל מקום אחר לעיניהם--אולי יראו כי בית מרי המה</span> <span class="verse"><a name="4">4</a>ד  והוצאת כליך ככלי גולה יומם--לעיניהם ואתה תצא בערב לעיניהם כמוצאי גולה</span> <span class="verse"><a name="5">5</a>ה  לעיניהם חתר לך בקיר והוצאת בו</span> <span class="verse"><a name="6">6</a>ו  לעיניהם על כתף תשא בעלטה תוציא--פניך תכסה ולא תראה את הארץ  כי מופת נתתיך לבית ישראל</span> <span class="verse"><a name="7">7</a>ז  ואעש כן כאשר צויתי כלי הוצאתי ככלי גולה יומם ובערב חתרתי לי בקיר ביד בעלטה הוצאתי על כתף נשאתי לעיניהם  {פ}</span> <span class="verse"><a name="8">8</a>ח  ויהי דבר יהוה אלי בבקר לאמר</span> <span class="verse"><a name="9">9</a>ט  בן אדם הלא אמרו אליך בית ישראל בית המרי  מה אתה עשה</span> <span class="verse"><a name="10">10</a>י  אמר אליהם כה אמר אדני יהוה  הנשיא המשא הזה בירושלם וכל בית ישראל אשר המה בתוכם</span> <span class="verse"><a name="11">11</a>יא  אמר אני מופתכם  כאשר עשיתי כן יעשה להם--בגולה בשבי ילכו</span> <span class="verse"><a name="12">12</a>יב  והנשיא אשר בתוכם אל כתף ישא בעלטה ויצא--בקיר יחתרו להוציא בו פניו יכסה--יען אשר לא יראה לעין הוא את הארץ</span> <span class="verse"><a name="13">13</a>יג  ופרשתי את רשתי עליו ונתפש במצודתי והבאתי אתו בבלה ארץ כשדים ואותה לא יראה ושם ימות</span> <span class="verse"><a name="14">14</a>יד  וכל אשר סביבתיו עזרה וכל אגפיו אזרה לכל רוח וחרב אריק אחריהם</span> <span class="verse"><a name="15">15</a>טו  וידעו כי אני יהוה בהפיצי אותם בגוים וזריתי אותם בארצות</span> <span class="verse"><a name="16">16</a>טז  והותרתי מהם אנשי מספר מחרב מרעב ומדבר--למען יספרו את כל תועבותיהם בגוים אשר באו שם וידעו כי אני יהוה  {פ}</span> <span class="verse"><a name="17">17</a>יז  ויהי דבר יהוה אלי לאמר</span> <span class="verse"><a name="18">18</a>יח  בן אדם לחמך ברעש תאכל ומימיך ברגזה ובדאגה תשתה</span> <span class="verse"><a name="19">19</a>יט  ואמרת אל עם הארץ כה אמר אדני יהוה ליושבי ירושלם אל אדמת ישראל לחמם בדאגה יאכלו ומימיהם בשממון ישתו--למען תשם ארצה ממלאה מחמס כל הישבים בה</span> <span class="verse"><a name="20">20</a>כ  והערים הנושבות תחרבנה והארץ שממה תהיה וידעתם כי אני יהוה  {פ}</span> <span class="verse"><a name="21">21</a>כא  ויהי דבר יהוה אלי לאמר</span> <span class="verse"><a name="22">22</a>כב  בן אדם מה המשל הזה לכם על אדמת ישראל לאמר  יארכו הימים ואבד כל חזון</span> <span class="verse"><a name="23">23</a>כג  לכן אמר אליהם כה אמר אדני יהוה השבתי את המשל הזה ולא ימשלו אתו עוד בישראל  כי אם דבר אליהם קרבו הימים ודבר כל חזון</span> <span class="verse"><a name="24">24</a>כד  כי לא יהיה עוד כל חזון שוא--ומקסם חלק  בתוך בית ישראל</span> <span class="verse"><a name="25">25</a>כה  כי אני יהוה אדבר את אשר אדבר דבר ויעשה--לא תמשך עוד  כי בימיכם בית המרי אדבר דבר ועשיתיו נאם אדני יהוה  {פ}</span> <span class="verse"><a name="26">26</a>כו  ויהי דבר יהוה אלי לאמר</span> <span class="verse"><a name="27">27</a>כז  בן אדם הנה בית ישראל אמרים החזון אשר הוא חזה לימים רבים ולעתים רחוקות הוא נבא</span> <span class="verse"><a name="28">28</a>כח  לכן אמר אליהם כה אמר אדני יהוה לא תמשך עוד כל דברי--אשר אדבר דבר ויעשה נאם אדני יהוה  {פ}</span> </p></div</div></div></body></html>