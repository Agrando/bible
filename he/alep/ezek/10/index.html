<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 10</strong></div><p><span class="verse"><a name="1">1</a>א  ואראה והנה אל הרקיע אשר על ראש הכרבים כאבן ספיר כמראה דמות כסא--נראה עליהם</span> <span class="verse"><a name="2">2</a>ב  ויאמר אל האיש לבש הבדים ויאמר בא אל בינות לגלגל אל תחת לכרוב ומלא חפניך גחלי אש מבינות לכרבים וזרק על העיר ויבא לעיני</span> <span class="verse"><a name="3">3</a>ג  והכרבים עמדים מימין לבית--בבאו האיש והענן מלא את החצר הפנימית</span> <span class="verse"><a name="4">4</a>ד  וירם כבוד יהוה מעל הכרוב על מפתן הבית וימלא הבית את הענן והחצר מלאה את נגה כבוד יהוה</span> <span class="verse"><a name="5">5</a>ה  וקול כנפי הכרובים--נשמע עד החצר החיצנה  כקול אל שדי בדברו</span> <span class="verse"><a name="6">6</a>ו  ויהי בצותו את האיש לבש הבדים לאמר קח אש מבינות לגלגל מבינות לכרובים ויבא ויעמד אצל האופן</span> <span class="verse"><a name="7">7</a>ז  וישלח הכרוב את ידו מבינות לכרובים אל האש אשר בינות הכרבים וישא ויתן אל חפני לבש הבדים ויקח ויצא</span> <span class="verse"><a name="8">8</a>ח  וירא לכרבים--תבנית יד אדם תחת כנפיהם</span> <span class="verse"><a name="9">9</a>ט  ואראה והנה ארבעה אופנים אצל הכרובים--אופן אחד אצל הכרוב אחד ואופן אחד אצל הכרוב אחד ומראה האופנים כעין אבן תרשיש</span> <span class="verse"><a name="10">10</a>י  ומראיהם--דמות אחד לארבעתם  כאשר יהיה האופן בתוך האופן</span> <span class="verse"><a name="11">11</a>יא  בלכתם אל ארבעת רבעיהם ילכו--לא יסבו בלכתם  כי המקום אשר יפנה הראש אחריו ילכו--לא יסבו בלכתם</span> <span class="verse"><a name="12">12</a>יב  וכל בשרם וגבהם וידיהם וכנפיהם--והאופנים מלאים עינים סביב לארבעתם אופניהם</span> <span class="verse"><a name="13">13</a>יג  לאופנים--להם קורא הגלגל באזני</span> <span class="verse"><a name="14">14</a>יד  וארבעה פנים לאחד  פני האחד פני הכרוב ופני השני פני אדם והשלישי פני אריה והרביעי פני נשר</span> <span class="verse"><a name="15">15</a>טו  וירמו הכרובים--היא החיה אשר ראיתי בנהר כבר</span> <span class="verse"><a name="16">16</a>טז  ובלכת הכרובים ילכו האופנים אצלם ובשאת הכרובים את כנפיהם לרום מעל הארץ לא יסבו האופנים גם הם מאצלם</span> <span class="verse"><a name="17">17</a>יז  בעמדם יעמדו וברומם ירומו אותם  כי רוח החיה בהם</span> <span class="verse"><a name="18">18</a>יח  ויצא כבוד יהוה מעל מפתן הבית ויעמד על הכרובים</span> <span class="verse"><a name="19">19</a>יט  וישאו הכרובים את כנפיהם וירומו מן הארץ לעיני בצאתם והאופנים לעמתם ויעמד פתח שער בית יהוה הקדמוני וכבוד אלהי ישראל עליהם מלמעלה</span> <span class="verse"><a name="20">20</a>כ  היא החיה אשר ראיתי תחת אלהי ישראל--בנהר כבר ואדע כי כרובים המה</span> <span class="verse"><a name="21">21</a>כא  ארבעה ארבעה פנים לאחד וארבע כנפים לאחד ודמות ידי אדם תחת כנפיהם</span> <span class="verse"><a name="22">22</a>כב  ודמות פניהם--המה הפנים אשר ראיתי על נהר כבר מראיהם ואותם איש אל עבר פניו ילכו</span> </p></div</div></div></body></html>