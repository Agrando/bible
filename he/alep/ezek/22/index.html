<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 22</strong></div><p><span class="verse"><a name="1">1</a>א  ויהי דבר יהוה אלי לאמר</span> <span class="verse"><a name="2">2</a>ב  ואתה בן אדם התשפט התשפט את עיר הדמים והודעתה את כל תועבותיה</span> <span class="verse"><a name="3">3</a>ג  ואמרת כה אמר אדני יהוה עיר שפכת דם בתוכה לבוא עתה ועשתה גלולים עליה לטמאה</span> <span class="verse"><a name="4">4</a>ד  בדמך אשר שפכת אשמת ובגלוליך אשר עשית טמאת ותקריבי ימיך ותבוא עד שנותיך על כן נתתיך חרפה לגוים וקלסה לכל הארצות</span> <span class="verse"><a name="5">5</a>ה  הקרבות והרחקות ממך יתקלסו בך--טמאת השם רבת המהומה</span> <span class="verse"><a name="6">6</a>ו  הנה נשיאי ישראל איש לזרעו היו בך למען שפך דם</span> <span class="verse"><a name="7">7</a>ז  אב ואם הקלו בך לגר עשו בעשק בתוכך יתום ואלמנה הונו בך</span> <span class="verse"><a name="8">8</a>ח  קדשי בזית ואת שבתתי חללת</span> <span class="verse"><a name="9">9</a>ט  אנשי רכיל היו בך למען שפך דם ואל ההרים אכלו בך זמה עשו בתוכך</span> <span class="verse"><a name="10">10</a>י  ערות אב גלה בך טמאת הנדה ענו בך</span> <span class="verse"><a name="11">11</a>יא  ואיש את אשת רעהו עשה תועבה ואיש את כלתו טמא בזמה ואיש את אחתו בת אביו ענה בך</span> <span class="verse"><a name="12">12</a>יב  שחד לקחו בך למען שפך דם נשך ותרבית לקחת ותבצעי רעיך בעשק ואתי שכחת נאם אדני יהוה</span> <span class="verse"><a name="13">13</a>יג  והנה הכיתי כפי אל בצעך אשר עשית ועל דמך אשר היו בתוכך</span> <span class="verse"><a name="14">14</a>יד  היעמד לבך אם תחזקנה ידיך לימים אשר אני עשה אותך אני יהוה דברתי ועשיתי</span> <span class="verse"><a name="15">15</a>טו  והפיצותי אותך בגוים וזריתיך בארצות והתמתי טמאתך ממך</span> <span class="verse"><a name="16">16</a>טז  ונחלת בך לעיני גוים וידעת כי אני יהוה  {פ}</span> <span class="verse"><a name="17">17</a>יז  ויהי דבר יהוה אלי לאמר</span> <span class="verse"><a name="18">18</a>יח  בן אדם היו לי בית ישראל לסוג (לסיג)  כלם נחשת ובדיל וברזל ועופרת בתוך כור--סגים כסף היו  {ס}</span> <span class="verse"><a name="19">19</a>יט  לכן כה אמר אדני יהוה יען היות כלכם לסגים לכן הנני קבץ אתכם אל תוך ירושלם</span> <span class="verse"><a name="20">20</a>כ  קבצת כסף ונחשת וברזל ועופרת ובדיל אל תוך כור לפחת עליו אש להנתיך כן אקבץ באפי ובחמתי והנחתי והתכתי אתכם</span> <span class="verse"><a name="21">21</a>כא  וכנסתי אתכם ונפחתי עליכם באש עברתי ונתכתם בתוכה</span> <span class="verse"><a name="22">22</a>כב  כהתוך כסף בתוך כור כן תתכו בתוכה וידעתם כי אני יהוה שפכתי חמתי עליכם  {פ}</span> <span class="verse"><a name="23">23</a>כג  ויהי דבר יהוה אלי לאמר</span> <span class="verse"><a name="24">24</a>כד  בן אדם--אמר לה את ארץ לא מטהרה היא  לא גשמה ביום זעם</span> <span class="verse"><a name="25">25</a>כה  קשר נביאיה בתוכה כארי שואג טרף טרף נפש אכלו חסן ויקר יקחו--אלמנותיה הרבו בתוכה</span> <span class="verse"><a name="26">26</a>כו  כהניה חמסו תורתי ויחללו קדשי--בין קדש לחל לא הבדילו ובין הטמא לטהור לא הודיעו ומשבתותי העלימו עיניהם ואחל בתוכם</span> <span class="verse"><a name="27">27</a>כז  שריה בקרבה כזאבים טרפי טרף--לשפך דם לאבד נפשות למען בצע בצע</span> <span class="verse"><a name="28">28</a>כח  ונביאיה טחו להם תפל--חזים שוא וקסמים להם כזב אמרים כה אמר אדני יהוה ויהוה לא דבר</span> <span class="verse"><a name="29">29</a>כט  עם הארץ עשקו עשק וגזלו גזל ועני ואביון הונו ואת הגר עשקו בלא משפט</span> <span class="verse"><a name="30">30</a>ל  ואבקש מהם איש גדר גדר ועמד בפרץ לפני בעד הארץ--לבלתי שחתה ולא מצאתי</span> <span class="verse"><a name="31">31</a>לא  ואשפך עליהם זעמי באש עברתי כליתים דרכם בראשם נתתי נאם אדני יהוה  {פ}</span> </p></div</div></div></body></html>