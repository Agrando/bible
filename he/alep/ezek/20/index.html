<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 20</strong></div><p><span class="verse"><a name="1">1</a>א  ויהי בשנה השביעית בחמשי בעשור לחדש באו אנשים מזקני ישראל לדרש את יהוה וישבו לפני  {ס}</span> <span class="verse"><a name="2">2</a>ב  ויהי דבר יהוה אלי לאמר</span> <span class="verse"><a name="3">3</a>ג  בן אדם דבר את זקני ישראל ואמרת אלהם כה אמר אדני יהוה הלדרש אתי אתם באים  חי אני אם אדרש לכם נאם אדני יהוה</span> <span class="verse"><a name="4">4</a>ד  התשפט אתם התשפוט בן אדם  את תועבת אבותם הודיעם</span> <span class="verse"><a name="5">5</a>ה  ואמרת אליהם כה אמר אדני יהוה ביום בחרי בישראל ואשא ידי לזרע בית יעקב ואודע להם בארץ מצרים ואשא ידי להם לאמר אני יהוה אלהיכם</span> <span class="verse"><a name="6">6</a>ו  ביום ההוא נשאתי ידי להם להוציאם מארץ מצרים  אל ארץ אשר תרתי להם זבת חלב ודבש--צבי היא לכל הארצות</span> <span class="verse"><a name="7">7</a>ז  ואמר אלהם איש שקוצי עיניו השליכו ובגלולי מצרים אל תטמאו  אני יהוה אלהיכם</span> <span class="verse"><a name="8">8</a>ח  וימרו בי ולא אבו לשמע אלי--איש את שקוצי עיניהם לא השליכו ואת גלולי מצרים לא עזבו ואמר לשפך חמתי עליהם לכלות אפי בהם בתוך ארץ מצרים</span> <span class="verse"><a name="9">9</a>ט  ואעש למען שמי לבלתי החל לעיני הגוים אשר המה בתוכם--אשר נודעתי אליהם לעיניהם להוציאם מארץ מצרים</span> <span class="verse"><a name="10">10</a>י  ואוציאם מארץ מצרים ואבאם אל המדבר</span> <span class="verse"><a name="11">11</a>יא  ואתן להם את חקותי ואת משפטי הודעתי אותם  אשר יעשה אותם האדם וחי בהם</span> <span class="verse"><a name="12">12</a>יב  וגם את שבתותי נתתי להם להיות לאות ביני וביניהם--לדעת כי אני יהוה מקדשם</span> <span class="verse"><a name="13">13</a>יג  וימרו בי בית ישראל במדבר בחקותי לא הלכו ואת משפטי מאסו אשר יעשה אתם האדם וחי בהם ואת שבתתי חללו מאד ואמר לשפך חמתי עליהם במדבר--לכלותם</span> <span class="verse"><a name="14">14</a>יד  ואעשה למען שמי לבלתי החל לעיני הגוים אשר הוצאתים לעיניהם</span> <span class="verse"><a name="15">15</a>טו  וגם אני נשאתי ידי להם--במדבר  לבלתי הביא אותם אל הארץ אשר נתתי זבת חלב ודבש--צבי היא לכל הארצות</span> <span class="verse"><a name="16">16</a>טז  יען במשפטי מאסו ואת חקותי לא הלכו בהם ואת שבתותי חללו  כי אחרי גלוליהם לבם הלך</span> <span class="verse"><a name="17">17</a>יז  ותחס עיני עליהם משחתם ולא עשיתי אותם כלה במדבר</span> <span class="verse"><a name="18">18</a>יח  ואמר אל בניהם במדבר בחוקי אבותיכם אל תלכו ואת משפטיהם אל תשמרו ובגלוליהם אל תטמאו</span> <span class="verse"><a name="19">19</a>יט  אני יהוה אלהיכם בחקותי לכו ואת משפטי שמרו ועשו אותם</span> <span class="verse"><a name="20">20</a>כ  ואת שבתותי קדשו והיו לאות ביני וביניכם--לדעת כי אני יהוה אלהיכם</span> <span class="verse"><a name="21">21</a>כא  וימרו בי הבנים בחקותי לא הלכו ואת משפטי לא שמרו לעשות אותם אשר יעשה אותם האדם וחי בהם--את שבתותי חללו ואמר לשפך חמתי עליהם לכלות אפי בם--במדבר</span> <span class="verse"><a name="22">22</a>כב  והשבתי את ידי ואעש למען שמי--לבלתי החל לעיני הגוים אשר הוצאתי אותם לעיניהם</span> <span class="verse"><a name="23">23</a>כג  גם אני נשאתי את ידי להם--במדבר  להפיץ אתם בגוים ולזרות אותם בארצות</span> <span class="verse"><a name="24">24</a>כד  יען משפטי לא עשו וחקותי מאסו ואת שבתותי חללו ואחרי גלולי אבותם היו עיניהם</span> <span class="verse"><a name="25">25</a>כה  וגם אני נתתי להם חקים לא טובים ומשפטים--לא יחיו בהם</span> <span class="verse"><a name="26">26</a>כו  ואטמא אותם במתנותם בהעביר כל פטר רחם  למען אשמם--למען אשר ידעו אשר אני יהוה  {ס}</span> <span class="verse"><a name="27">27</a>כז  לכן דבר אל בית ישראל בן אדם ואמרת אליהם כה אמר אדני יהוה  עוד זאת גדפו אותי אבותיכם במעלם בי מעל</span> <span class="verse"><a name="28">28</a>כח  ואביאם אל הארץ אשר נשאתי את ידי לתת אותה להם ויראו כל גבעה רמה וכל עץ עבת ויזבחו שם את זבחיהם ויתנו שם כעס קרבנם וישימו שם ריח ניחוחיהם ויסיכו שם את נסכיהם</span> <span class="verse"><a name="29">29</a>כט  ואמר אלהם--מה הבמה אשר אתם הבאים שם ויקרא שמה במה עד היום הזה  {ס}</span> <span class="verse"><a name="30">30</a>ל  לכן אמר אל בית ישראל כה אמר אדני יהוה הבדרך אבותיכם אתם נטמאים ואחרי שקוציהם אתם זנים</span> <span class="verse"><a name="31">31</a>לא  ובשאת מתנתיכם בהעביר בניכם באש אתם נטמאים לכל גלוליכם עד היום  {ס}  ואני אדרש לכם בית ישראל  חי אני נאם אדני יהוה אם אדרש לכם</span> <span class="verse"><a name="32">32</a>לב  והעלה על רוחכם--היו לא תהיה  אשר אתם אמרים נהיה כגוים כמשפחות הארצות--לשרת עץ ואבן</span> <span class="verse"><a name="33">33</a>לג  חי אני נאם אדני יהוה  אם לא ביד חזקה ובזרוע נטויה ובחמה שפוכה--אמלוך עליכם</span> <span class="verse"><a name="34">34</a>לד  והוצאתי אתכם מן העמים וקבצתי אתכם מן הארצות אשר נפוצתם בם--ביד חזקה ובזרוע נטויה ובחמה שפוכה</span> <span class="verse"><a name="35">35</a>לה  והבאתי אתכם אל מדבר העמים ונשפטתי אתכם שם פנים אל פנים</span> <span class="verse"><a name="36">36</a>לו  כאשר נשפטתי את אבותיכם במדבר ארץ מצרים--כן אשפט אתכם נאם אדני יהוה</span> <span class="verse"><a name="37">37</a>לז  והעברתי אתכם תחת השבט והבאתי אתכם במסרת הברית</span> <span class="verse"><a name="38">38</a>לח  וברותי מכם המרדים והפושעים בי--מארץ מגוריהם אוציא אותם ואל אדמת ישראל לא יבוא וידעתם כי אני יהוה</span> <span class="verse"><a name="39">39</a>לט  ואתם בית ישראל כה אמר אדני יהוה איש גלוליו לכו עבדו ואחר אם אינכם שמעים אלי ואת שם קדשי לא תחללו עוד במתנותיכם ובגלוליכם</span> <span class="verse"><a name="40">40</a>מ  כי בהר קדשי בהר מרום ישראל נאם אדני יהוה--שם יעבדני כל בית ישראל כלה בארץ  שם ארצם--ושם אדרוש את תרומתיכם ואת ראשית משאותיכם בכל קדשיכם</span> <span class="verse"><a name="41">41</a>מא  בריח ניחח ארצה אתכם בהוציאי אתכם מן העמים וקבצתי אתכם מן הארצות אשר נפצתם בם ונקדשתי בכם לעיני הגוים</span> <span class="verse"><a name="42">42</a>מב  וידעתם כי אני יהוה בהביאי אתכם אל אדמת ישראל--אל הארץ אשר נשאתי את ידי לתת אותה לאבותיכם</span> <span class="verse"><a name="43">43</a>מג  וזכרתם שם את דרכיכם ואת כל עלילותיכם אשר נטמאתם בם ונקטתם בפניכם בכל רעותיכם אשר עשיתם</span> <span class="verse"><a name="44">44</a>מד  וידעתם כי אני יהוה בעשותי אתכם למען שמי  לא כדרכיכם הרעים וכעלילותיכם הנשחתות בית ישראל--נאם אדני יהוה  {פ}</span> </p></div</div></div></body></html>