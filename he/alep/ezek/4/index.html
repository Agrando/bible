<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 4</strong></div><p><span class="verse"><a name="1">1</a>א  ואתה בן אדם קח לך לבנה ונתתה אותה לפניך וחקות עליה עיר את ירושלם</span> <span class="verse"><a name="2">2</a>ב  ונתתה עליה מצור ובנית עליה דיק ושפכת עליה סללה ונתתה עליה מחנות ושים עליה כרים סביב</span> <span class="verse"><a name="3">3</a>ג  ואתה קח לך מחבת ברזל ונתתה אותה קיר ברזל בינך ובין העיר והכינתה את פניך אליה והיתה במצור וצרת עליה--אות היא לבית ישראל  {פ}</span> <span class="verse"><a name="4">4</a>ד  ואתה שכב על צדך השמאלי ושמת את עון בית ישראל עליו  מספר הימים אשר תשכב עליו תשא את עונם</span> <span class="verse"><a name="5">5</a>ה  ואני נתתי לך את שני עונם למספר ימים שלש מאות ותשעים יום ונשאת עון בית ישראל</span> <span class="verse"><a name="6">6</a>ו  וכלית את אלה ושכבת על צדך הימיני (הימני) שנית ונשאת את עון בית יהודה--ארבעים יום יום לשנה יום לשנה נתתיו לך</span> <span class="verse"><a name="7">7</a>ז  ואל מצור ירושלם תכין פניך וזרעך חשופה ונבאת עליה</span> <span class="verse"><a name="8">8</a>ח  והנה נתתי עליך עבותים ולא תהפך מצדך אל צדך עד כלותך ימי מצורך</span> <span class="verse"><a name="9">9</a>ט  ואתה קח לך חטין ושערים ופול ועדשים ודחן וכסמים ונתתה אותם בכלי אחד ועשית אותם לך ללחם  מספר הימים אשר אתה שוכב על צדך שלש מאות ותשעים יום--תאכלנו</span> <span class="verse"><a name="10">10</a>י  ומאכלך אשר תאכלנו--במשקול עשרים שקל ליום  מעת עד עת תאכלנו</span> <span class="verse"><a name="11">11</a>יא  ומים במשורה תשתה ששית ההין  מעת עד עת תשתה</span> <span class="verse"><a name="12">12</a>יב  ועגת שערים תאכלנה והיא בגללי צאת האדם--תעגנה לעיניהם  {ס}</span> <span class="verse"><a name="13">13</a>יג  ויאמר יהוה ככה יאכלו בני ישראל את לחמם טמא בגוים אשר אדיחם שם</span> <span class="verse"><a name="14">14</a>יד  ואמר אהה אדני יהוה הנה נפשי לא מטמאה ונבלה וטרפה לא אכלתי מנעורי ועד עתה ולא בא בפי בשר פגול  {ס}</span> <span class="verse"><a name="15">15</a>טו  ויאמר אלי--ראה נתתי לך את צפועי (צפיעי) הבקר תחת גללי האדם ועשית את לחמך עליהם  {ס}</span> <span class="verse"><a name="16">16</a>טז  ויאמר אלי בן אדם הנני שבר מטה לחם בירושלם ואכלו לחם במשקל ובדאגה ומים במשורה ובשממון ישתו</span> <span class="verse"><a name="17">17</a>יז  למען יחסרו לחם ומים ונשמו איש ואחיו ונמקו בעונם  {פ}</span> </p></div</div></div></body></html>