<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 1</strong></div><p><span class="verse"><a name="1">1</a>א  ויהי בשלשים שנה ברביעי בחמשה לחדש ואני בתוך הגולה על נהר כבר נפתחו השמים ואראה מראות אלהים</span> <span class="verse"><a name="2">2</a>ב  בחמשה לחדש--היא השנה החמישית לגלות המלך יויכין</span> <span class="verse"><a name="3">3</a>ג  היה היה דבר יהוה אל יחזקאל בן בוזי הכהן בארץ כשדים--על נהר כבר ותהי עליו שם יד יהוה</span> <span class="verse"><a name="4">4</a>ד  וארא והנה רוח סערה באה מן הצפון ענן גדול ואש מתלקחת ונגה לו סביב ומתוכה--כעין החשמל מתוך האש</span> <span class="verse"><a name="5">5</a>ה  ומתוכה--דמות ארבע חיות וזה מראיהן--דמות אדם להנה</span> <span class="verse"><a name="6">6</a>ו  וארבעה פנים לאחת וארבע כנפים לאחת להם</span> <span class="verse"><a name="7">7</a>ז  ורגליהם רגל ישרה וכף רגליהם ככף רגל עגל ונצצים כעין נחשת קלל</span> <span class="verse"><a name="8">8</a>ח  וידו (וידי) אדם מתחת כנפיהם על ארבעת רבעיהם ופניהם וכנפיהם לארבעתם</span> <span class="verse"><a name="9">9</a>ט  חברת אשה אל אחותה כנפיהם  לא יסבו בלכתן איש אל עבר פניו ילכו</span> <span class="verse"><a name="10">10</a>י  ודמות פניהם פני אדם ופני אריה אל הימין לארבעתם ופני שור מהשמאול לארבעתן ופני נשר לארבעתן</span> <span class="verse"><a name="11">11</a>יא  ופניהם וכנפיהם פרדות מלמעלה  לאיש שתים חברות איש ושתים מכסות את גויתיהנה</span> <span class="verse"><a name="12">12</a>יב  ואיש אל עבר פניו ילכו  אל אשר יהיה שמה הרוח ללכת ילכו לא יסבו בלכתן</span> <span class="verse"><a name="13">13</a>יג  ודמות החיות מראיהם כגחלי אש בערות כמראה הלפדים--היא מתהלכת בין החיות ונגה לאש ומן האש יוצא ברק</span> <span class="verse"><a name="14">14</a>יד  והחיות רצוא ושוב כמראה הבזק</span> <span class="verse"><a name="15">15</a>טו  וארא החיות והנה אופן אחד בארץ אצל החיות לארבעת פניו</span> <span class="verse"><a name="16">16</a>טז  מראה האופנים ומעשיהם כעין תרשיש ודמות אחד לארבעתן ומראיהם ומעשיהם כאשר יהיה האופן בתוך האופן</span> <span class="verse"><a name="17">17</a>יז  על ארבעת רבעיהן בלכתם ילכו  לא יסבו בלכתן</span> <span class="verse"><a name="18">18</a>יח  וגביהן--וגבה להם ויראה להם וגבתם מלאת עינים סביב--לארבעתן</span> <span class="verse"><a name="19">19</a>יט  ובלכת החיות ילכו האופנים אצלם ובהנשא החיות מעל הארץ ינשאו האופנים</span> <span class="verse"><a name="20">20</a>כ  על אשר יהיה שם הרוח ללכת ילכו שמה הרוח ללכת והאופנים ינשאו לעמתם כי רוח החיה באופנים</span> <span class="verse"><a name="21">21</a>כא  בלכתם ילכו ובעמדם יעמדו ובהנשאם מעל הארץ ינשאו האופנים לעמתם--כי רוח החיה באופנים</span> <span class="verse"><a name="22">22</a>כב  ודמות על ראשי החיה רקיע כעין הקרח הנורא--נטוי על ראשיהם מלמעלה</span> <span class="verse"><a name="23">23</a>כג  ותחת הרקיע כנפיהם ישרות אשה אל אחותה  לאיש שתים מכסות להנה ולאיש שתים מכסות להנה את גויתיהם</span> <span class="verse"><a name="24">24</a>כד  ואשמע את קול כנפיהם כקול מים רבים כקול שדי בלכתם--קול המלה כקול מחנה בעמדם תרפינה כנפיהן</span> <span class="verse"><a name="25">25</a>כה  ויהי קול--מעל לרקיע אשר על ראשם בעמדם תרפינה כנפיהן</span> <span class="verse"><a name="26">26</a>כו  וממעל לרקיע אשר על ראשם כמראה אבן ספיר דמות כסא ועל דמות הכסא דמות כמראה אדם עליו מלמעלה</span> <span class="verse"><a name="27">27</a>כז  וארא כעין חשמל כמראה אש בית לה סביב ממראה מתניו ולמעלה וממראה מתניו ולמטה ראיתי כמראה אש ונגה לו סביב</span> <span class="verse"><a name="28">28</a>כח  כמראה הקשת אשר יהיה בענן ביום הגשם כן מראה הנגה סביב--הוא מראה דמות כבוד יהוה ואראה ואפל על פני ואשמע קול מדבר  {פ}</span> </p></div</div></div></body></html>