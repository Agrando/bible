<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/ezek/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/ezek">Ezekiel</a> &gt <strong>Chapter 16</strong></div><p><span class="verse"><a name="1">1</a>א  ויהי דבר יהוה אלי לאמר</span> <span class="verse"><a name="2">2</a>ב  בן אדם הודע את ירושלם את תועבתיה</span> <span class="verse"><a name="3">3</a>ג  ואמרת כה אמר אדני יהוה לירושלם מכרתיך ומלדתיך מארץ הכנעני אביך האמרי ואמך חתית</span> <span class="verse"><a name="4">4</a>ד  ומולדותיך ביום הולדת אותך לא כרת שרך ובמים לא רחצת למשעי והמלח לא המלחת והחתל לא חתלת</span> <span class="verse"><a name="5">5</a>ה  לא חסה עליך עין לעשות לך אחת מאלה--לחמלה עליך ותשלכי אל פני השדה בגעל נפשך ביום הלדת אתך</span> <span class="verse"><a name="6">6</a>ו  ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי</span> <span class="verse"><a name="7">7</a>ז  רבבה כצמח השדה נתתיך ותרבי ותגדלי ותבאי בעדי עדיים  שדים נכנו ושערך צמח ואת ערם ועריה</span> <span class="verse"><a name="8">8</a>ח  ואעבר עליך ואראך והנה עתך עת דדים ואפרש כנפי עליך ואכסה ערותך ואשבע לך ואבוא בברית אתך נאם אדני יהוה--ותהיי לי</span> <span class="verse"><a name="9">9</a>ט  וארחצך במים ואשטף דמיך מעליך ואסכך בשמן</span> <span class="verse"><a name="10">10</a>י  ואלבישך רקמה ואנעלך תחש ואחבשך בשש ואכסך משי</span> <span class="verse"><a name="11">11</a>יא  ואעדך עדי ואתנה צמידים על ידיך ורביד על גרונך</span> <span class="verse"><a name="12">12</a>יב  ואתן נזם על אפך ועגילים על אזניך ועטרת תפארת בראשך</span> <span class="verse"><a name="13">13</a>יג  ותעדי זהב וכסף ומלבושך ששי (שש) ומשי ורקמה סלת ודבש ושמן אכלתי (אכלת) ותיפי במאד מאד ותצלחי למלוכה</span> <span class="verse"><a name="14">14</a>יד  ויצא לך שם בגוים ביפיך  כי כליל הוא בהדרי אשר שמתי עליך--נאם אדני יהוה</span> <span class="verse"><a name="15">15</a>טו  ותבטחי ביפיך ותזני על שמך ותשפכי את תזנותיך על כל עובר לו יהי</span> <span class="verse"><a name="16">16</a>טז  ותקחי מבגדיך ותעשי לך במות טלאות ותזני עליהם  לא באות ולא יהיה</span> <span class="verse"><a name="17">17</a>יז  ותקחי כלי תפארתך מזהבי ומכספי אשר נתתי לך ותעשי לך צלמי זכר ותזני בם</span> <span class="verse"><a name="18">18</a>יח  ותקחי את בגדי רקמתך ותכסים ושמני וקטרתי נתתי (נתת) לפניהם</span> <span class="verse"><a name="19">19</a>יט  ולחמי אשר נתתי לך סלת ושמן ודבש האכלתיך ונתתיהו לפניהם לריח ניחח ויהי  נאם אדני יהוה</span> <span class="verse"><a name="20">20</a>כ  ותקחי את בניך ואת בנותיך אשר ילדת לי ותזבחים להם לאכול--המעט מתזנותך (מתזנותיך)</span> <span class="verse"><a name="21">21</a>כא  ותשחטי את בני ותתנים בהעביר אותם להם</span> <span class="verse"><a name="22">22</a>כב  ואת כל תועבתיך ותזנתיך לא זכרתי (זכרת) את ימי נעוריך--בהיותך עירם ועריה מתבוססת בדמך היית</span> <span class="verse"><a name="23">23</a>כג  ויהי אחרי כל רעתך  אוי אוי לך נאם אדני יהוה</span> <span class="verse"><a name="24">24</a>כד  ותבני לך גב ותעשי לך רמה בכל רחוב</span> <span class="verse"><a name="25">25</a>כה  אל כל ראש דרך בנית רמתך ותתעבי את יפיך ותפשקי את רגליך לכל עובר ותרבי את תזנותך (תזנותיך)</span> <span class="verse"><a name="26">26</a>כו  ותזני אל בני מצרים שכניך גדלי בשר ותרבי את תזנתך להכעיסני</span> <span class="verse"><a name="27">27</a>כז  והנה נטיתי ידי עליך ואגרע חקך ואתנך בנפש שנאותיך בנות פלשתים--הנכלמות מדרכך זמה</span> <span class="verse"><a name="28">28</a>כח  ותזני אל בני אשור מבלתי שבעתך ותזנים וגם לא שבעת</span> <span class="verse"><a name="29">29</a>כט  ותרבי את תזנותך אל ארץ כנען כשדימה וגם בזאת לא שבעת</span> <span class="verse"><a name="30">30</a>ל  מה אמלה לבתך נאם אדני יהוה--בעשותך את כל אלה מעשה אשה זונה שלטת</span> <span class="verse"><a name="31">31</a>לא  בבנותיך גבך בראש כל דרך ורמתך עשיתי (עשית) בכל רחוב ולא הייתי (היית) כזונה לקלס אתנן</span> <span class="verse"><a name="32">32</a>לב  האשה המנאפת--תחת אישה תקח את זרים</span> <span class="verse"><a name="33">33</a>לג  לכל זנות יתנו נדה ואת נתת את נדניך לכל מאהביך ותשחדי אותם לבוא אליך מסביב בתזנותיך</span> <span class="verse"><a name="34">34</a>לד  ויהי בך הפך מן הנשים בתזנותיך ואחריך לא זונה ובתתך אתנן ואתנן לא נתן לך--ותהי להפך</span> <span class="verse"><a name="35">35</a>לה  לכן זונה שמעי דבר יהוה  {פ}</span> <span class="verse"><a name="36">36</a>לו  כה אמר אדני יהוה יען השפך נחשתך ותגלה ערותך בתזנותיך על מאהביך ועל כל גלולי תועבותיך וכדמי בניך אשר נתת להם</span> <span class="verse"><a name="37">37</a>לז  לכן הנני מקבץ את כל מאהביך אשר ערבת עליהם ואת כל אשר אהבת על כל אשר שנאת וקבצתי אתם עליך מסביב וגליתי ערותך אלהם וראו את כל ערותך</span> <span class="verse"><a name="38">38</a>לח  ושפטתיך משפטי נאפות ושפכת דם ונתתיך דם חמה וקנאה</span> <span class="verse"><a name="39">39</a>לט  ונתתי אתך בידם והרסו גבך ונתצו רמתיך והפשיטו אותך בגדיך ולקחו כלי תפארתך והניחוך עירם ועריה</span> <span class="verse"><a name="40">40</a>מ  והעלו עליך קהל ורגמו אותך באבן ובתקוך בחרבותם</span> <span class="verse"><a name="41">41</a>מא  ושרפו בתיך באש ועשו בך שפטים לעיני נשים רבות והשבתיך מזונה וגם אתנן לא תתני עוד</span> <span class="verse"><a name="42">42</a>מב  והנחתי חמתי בך וסרה קנאתי ממך ושקטתי ולא אכעס עוד</span> <span class="verse"><a name="43">43</a>מג  יען אשר לא זכרתי (זכרת) את ימי נעוריך ותרגזי לי בכל אלה וגם אני הא דרכך בראש נתתי נאם אדני יהוה ולא עשיתי (עשית) את הזמה על כל תועבתיך</span> <span class="verse"><a name="44">44</a>מד  הנה כל המשל עליך ימשל לאמר  כאמה בתה</span> <span class="verse"><a name="45">45</a>מה  בת אמך את געלת אישה ובניה ואחות אחותך את אשר געלו אנשיהן ובניהן--אמכן חתית ואביכן אמרי</span> <span class="verse"><a name="46">46</a>מו  ואחותך הגדולה שמרון היא ובנותיה היושבת על שמאולך ואחותך הקטנה ממך היושבת מימינך--סדם ובנותיה</span> <span class="verse"><a name="47">47</a>מז  ולא בדרכיהן הלכת וכתועבותיהן עשיתי (עשית)  כמעט קט ותשחתי מהן בכל דרכיך</span> <span class="verse"><a name="48">48</a>מח  חי אני נאם אדני יהוה אם עשתה סדם אחותך היא ובנותיה--כאשר עשית את ובנותיך</span> <span class="verse"><a name="49">49</a>מט  הנה זה היה עון סדם אחותך  גאון שבעת לחם ושלות השקט היה לה ולבנותיה ויד עני ואביון לא החזיקה</span> <span class="verse"><a name="50">50</a>נ  ותגבהינה ותעשינה תועבה לפני ואסיר אתהן כאשר ראיתי  {ס}</span> <span class="verse"><a name="51">51</a>נא  ושמרון כחצי חטאתיך לא חטאה ותרבי את תועבותיך מהנה ותצדקי את אחותך (אחותיך) בכל תועבתיך אשר עשיתי (עשית)</span> <span class="verse"><a name="52">52</a>נב  גם את שאי כלמתך אשר פללת לאחותך בחטאתיך אשר התעבת מהן תצדקנה ממך וגם את בושי ושאי כלמתך בצדקתך אחיותך</span> <span class="verse"><a name="53">53</a>נג  ושבתי את שביתהן--את שבית (שבות) סדם ובנותיה ואת שבית (שבות) שמרון ובנותיה ושבית (ושבות) שביתיך בתוכהנה</span> <span class="verse"><a name="54">54</a>נד  למען תשאי כלמתך ונכלמת מכל אשר עשית--בנחמך אתן</span> <span class="verse"><a name="55">55</a>נה  ואחותיך סדם ובנותיה תשבן לקדמתן ושמרון ובנותיה תשבן לקדמתן ואת ובנותיך תשבינה לקדמתכן</span> <span class="verse"><a name="56">56</a>נו  ולוא היתה סדם אחותך לשמועה בפיך ביום גאוניך</span> <span class="verse"><a name="57">57</a>נז  בטרם תגלה רעתך כמו עת חרפת בנות ארם וכל סביבותיה בנות פלשתים השאטות אותך מסביב</span> <span class="verse"><a name="58">58</a>נח  את זמתך ואת תועבותיך את נשאתים--נאם יהוה  {ס}</span> <span class="verse"><a name="59">59</a>נט  כי כה אמר אדני יהוה ועשית (ועשיתי) אותך כאשר עשית--אשר בזית אלה להפר ברית</span> <span class="verse"><a name="60">60</a>ס  וזכרתי אני את בריתי אותך בימי נעוריך והקימותי לך ברית עולם</span> <span class="verse"><a name="61">61</a>סא  וזכרת את דרכיך ונכלמת בקחתך את אחותיך הגדלות ממך אל הקטנות ממך ונתתי אתהן לך לבנות ולא מבריתך</span> <span class="verse"><a name="62">62</a>סב  והקימתי אני את בריתי אתך וידעת כי אני יהוה</span> <span class="verse"><a name="63">63</a>סג  למען תזכרי ובשת ולא יהיה לך עוד פתחון פה מפני כלמתך--בכפרי לך לכל אשר עשית נאם אדני יהוה  {פ}</span> </p></div</div></div></body></html>