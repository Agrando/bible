<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/dan/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/dan">Daniel</a> &gt <strong>Chapter 1</strong></div><p><span class="verse"><a name="1">1</a>א  בשנת שלוש למלכות יהויקים מלך יהודה--בא נבוכדנאצר מלך בבל ירושלם ויצר עליה</span> <span class="verse"><a name="2">2</a>ב  ויתן אדני בידו את יהויקים מלך יהודה ומקצת כלי בית האלהים ויביאם ארץ שנער בית אלהיו ואת הכלים הביא בית אוצר אלהיו</span> <span class="verse"><a name="3">3</a>ג  ויאמר המלך לאשפנז רב סריסיו  להביא מבני ישראל ומזרע המלוכה--ומן הפרתמים</span> <span class="verse"><a name="4">4</a>ד  ילדים אשר אין בהם כל מאום וטובי מראה ומשכלים בכל חכמה וידעי דעת ומביני מדע ואשר כח בהם לעמד בהיכל המלך וללמדם ספר ולשון כשדים</span> <span class="verse"><a name="5">5</a>ה  וימן להם המלך דבר יום ביומו מפת בג המלך ומיין משתיו ולגדלם שנים שלוש ומקצתם--יעמדו לפני המלך</span> <span class="verse"><a name="6">6</a>ו  ויהי בהם מבני יהודה--דניאל חנניה מישאל ועזריה</span> <span class="verse"><a name="7">7</a>ז  וישם להם שר הסריסים שמות וישם לדניאל בלטשאצר ולחנניה שדרך ולמישאל מישך ולעזריה עבד נגו</span> <span class="verse"><a name="8">8</a>ח  וישם דניאל על לבו אשר לא יתגאל בפת בג המלך וביין משתיו ויבקש משר הסריסים אשר לא יתגאל</span> <span class="verse"><a name="9">9</a>ט  ויתן האלהים את דניאל לחסד ולרחמים לפני שר הסריסים</span> <span class="verse"><a name="10">10</a>י  ויאמר שר הסריסים לדניאל--ירא אני את אדני המלך אשר מנה את מאכלכם ואת משתיכם  אשר למה יראה את פניכם זעפים מן הילדים אשר כגילכם וחיבתם את ראשי למלך</span> <span class="verse"><a name="11">11</a>יא  ויאמר דניאל אל המלצר--אשר מנה שר הסריסים על דניאל חנניה מישאל ועזריה</span> <span class="verse"><a name="12">12</a>יב  נס נא את עבדיך ימים עשרה ויתנו לנו מן הזרעים ונאכלה--ומים ונשתה</span> <span class="verse"><a name="13">13</a>יג  ויראו לפניך מראינו ומראה הילדים האכלים את פת בג המלך וכאשר תראה עשה עם עבדיך</span> <span class="verse"><a name="14">14</a>יד  וישמע להם לדבר הזה וינסם ימים עשרה</span> <span class="verse"><a name="15">15</a>טו  ומקצת ימים עשרה נראה מראיהם טוב ובריאי בשר  מן כל הילדים--האכלים את פת בג המלך</span> <span class="verse"><a name="16">16</a>טז  ויהי המלצר נשא את פת בגם ויין משתיהם ונתן להם זרענים</span> <span class="verse"><a name="17">17</a>יז  והילדים האלה ארבעתם נתן להם האלהים מדע והשכל בכל ספר וחכמה ודניאל הבין בכל חזון וחלמות</span> <span class="verse"><a name="18">18</a>יח  ולמקצת הימים אשר אמר המלך להביאם ויביאם שר הסריסים לפני נבכדנצר</span> <span class="verse"><a name="19">19</a>יט  וידבר אתם המלך ולא נמצא מכלם כדניאל חנניה מישאל ועזריה ויעמדו לפני המלך</span> <span class="verse"><a name="20">20</a>כ  וכל דבר חכמת בינה אשר בקש מהם המלך--וימצאם עשר ידות על כל החרטמים האשפים אשר בכל מלכותו</span> <span class="verse"><a name="21">21</a>כא  ויהי דניאל עד שנת אחת לכורש המלך  {פ}</span> </p></div</div></div></body></html>