<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/dan/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/dan">Daniel</a> &gt <strong>Chapter 11</strong></div><p><span class="verse"><a name="1">1</a>א  ואני בשנת אחת לדריוש המדי--עמדי למחזיק ולמעוז לו</span> <span class="verse"><a name="2">2</a>ב  ועתה אמת אגיד לך הנה עוד שלשה מלכים עמדים לפרס והרביעי יעשיר עשר גדול מכל וכחזקתו בעשרו יעיר הכל את מלכות יון</span> <span class="verse"><a name="3">3</a>ג  ועמד מלך גבור ומשל ממשל רב ועשה כרצונו</span> <span class="verse"><a name="4">4</a>ד  וכעמדו תשבר מלכותו ותחץ לארבע רוחות השמים ולא לאחריתו ולא כמשלו אשר משל--כי תנתש מלכותו ולאחרים מלבד אלה</span> <span class="verse"><a name="5">5</a>ה  ויחזק מלך הנגב ומן שריו ויחזק עליו ומשל ממשל רב ממשלתו</span> <span class="verse"><a name="6">6</a>ו  ולקץ שנים יתחברו ובת מלך הנגב תבוא אל מלך הצפון לעשות מישרים ולא תעצר כוח הזרוע ולא יעמד וזרעו ותנתן היא ומביאיה והילדה ומחזקה בעתים</span> <span class="verse"><a name="7">7</a>ז  ועמד מנצר שרשיה כנו ויבא אל החיל ויבא במעוז מלך הצפון ועשה בהם והחזיק</span> <span class="verse"><a name="8">8</a>ח  וגם אלהיהם עם נסכיהם עם כלי חמדתם כסף וזהב בשבי--יבא מצרים והוא שנים יעמד ממלך הצפון</span> <span class="verse"><a name="9">9</a>ט  ובא במלכות מלך הנגב ושב אל אדמתו</span> <span class="verse"><a name="10">10</a>י  ובנו יתגרו ואספו המון חילים רבים ובא בוא ושטף ועבר וישב ויתגרו (ויתגרה) עד מעזה</span> <span class="verse"><a name="11">11</a>יא  ויתמרמר מלך הנגב ויצא ונלחם עמו עם מלך הצפון והעמיד המון רב ונתן ההמון בידו</span> <span class="verse"><a name="12">12</a>יב  ונשא ההמון ירום (ורם) לבבו והפיל רבאות ולא יעוז</span> <span class="verse"><a name="13">13</a>יג  ושב מלך הצפון והעמיד המון רב מן הראשון ולקץ העתים שנים יבוא בוא בחיל גדול וברכוש רב</span> <span class="verse"><a name="14">14</a>יד  ובעתים ההם רבים יעמדו על מלך הנגב ובני פריצי עמך ינשאו להעמיד חזון--ונכשלו</span> <span class="verse"><a name="15">15</a>טו  ויבא מלך הצפון וישפך סוללה ולכד עיר מבצרות וזרעות הנגב לא יעמדו ועם מבחריו ואין כח לעמד</span> <span class="verse"><a name="16">16</a>טז  ויעש הבא אליו כרצונו ואין עומד לפניו ויעמד בארץ הצבי וכלה בידו</span> <span class="verse"><a name="17">17</a>יז  וישם פניו לבוא בתקף כל מלכותו וישרים עמו--ועשה ובת הנשים יתן לו להשחיתה ולא תעמד ולא לו תהיה</span> <span class="verse"><a name="18">18</a>יח  וישב (וישם) פניו לאיים ולכד רבים והשבית קצין חרפתו לו בלתי חרפתו ישיב לו</span> <span class="verse"><a name="19">19</a>יט  וישב פניו למעוזי ארצו ונכשל ונפל ולא ימצא</span> <span class="verse"><a name="20">20</a>כ  ועמד על כנו מעביר נוגש הדר מלכות ובימים אחדים ישבר ולא באפים ולא במלחמה</span> <span class="verse"><a name="21">21</a>כא  ועמד על כנו נבזה ולא נתנו עליו הוד מלכות ובא בשלוה והחזיק מלכות בחלקלקות</span> <span class="verse"><a name="22">22</a>כב  וזרעות השטף ישטפו מלפניו וישברו וגם נגיד ברית</span> <span class="verse"><a name="23">23</a>כג  ומן התחברות אליו יעשה מרמה ועלה ועצם במעט גוי</span> <span class="verse"><a name="24">24</a>כד  בשלוה ובמשמני מדינה יבוא ועשה אשר לא עשו אבתיו ואבות אבתיו בזה ושלל ורכוש להם יבזור ועל מבצרים יחשב מחשבתיו ועד עת</span> <span class="verse"><a name="25">25</a>כה  ויער כחו ולבבו על מלך הנגב בחיל גדול ומלך הנגב יתגרה למלחמה בחיל גדול ועצום עד מאד ולא יעמד כי יחשבו עליו מחשבות</span> <span class="verse"><a name="26">26</a>כו  ואכלי פת בגו ישברוהו וחילו ישטוף ונפלו חללים רבים</span> <span class="verse"><a name="27">27</a>כז  ושניהם המלכים לבבם למרע ועל שלחן אחד כזב ידברו ולא תצלח כי עוד קץ למועד</span> <span class="verse"><a name="28">28</a>כח  וישב ארצו ברכוש גדול ולבבו על ברית קדש ועשה ושב לארצו</span> <span class="verse"><a name="29">29</a>כט  למועד ישוב ובא בנגב ולא תהיה כראשנה וכאחרונה</span> <span class="verse"><a name="30">30</a>ל  ובאו בו ציים כתים ונכאה ושב וזעם על ברית קודש ועשה ושב ויבן על עזבי ברית קדש</span> <span class="verse"><a name="31">31</a>לא  וזרעים ממנו יעמדו וחללו המקדש המעוז והסירו התמיד ונתנו השקוץ משמם</span> <span class="verse"><a name="32">32</a>לב  ומרשיעי ברית יחניף בחלקות ועם ידעי אלהיו יחזקו ועשו</span> <span class="verse"><a name="33">33</a>לג  ומשכילי עם יבינו לרבים ונכשלו בחרב ובלהבה בשבי ובבזה--ימים</span> <span class="verse"><a name="34">34</a>לד  ובהכשלם יעזרו עזר מעט ונלוו עליהם רבים בחלקלקות</span> <span class="verse"><a name="35">35</a>לה  ומן המשכילים יכשלו לצרוף בהם ולברר וללבן--עד עת קץ  כי עוד למועד</span> <span class="verse"><a name="36">36</a>לו  ועשה כרצנו המלך ויתרומם ויתגדל על כל אל ועל אל אלים ידבר נפלאות והצליח עד כלה זעם כי נחרצה נעשתה</span> <span class="verse"><a name="37">37</a>לז  ועל אלהי אבתיו לא יבין ועל חמדת נשים ועל כל אלוה לא יבין  כי על כל יתגדל</span> <span class="verse"><a name="38">38</a>לח  ולאלה מעזים על כנו יכבד ולאלוה אשר לא ידעהו אבתיו יכבד בזהב ובכסף ובאבן יקרה--ובחמדות</span> <span class="verse"><a name="39">39</a>לט  ועשה למבצרי מעזים עם אלוה נכר אשר הכיר (יכיר) ירבה כבוד והמשילם ברבים ואדמה יחלק במחיר</span> <span class="verse"><a name="40">40</a>מ  ובעת קץ יתנגח עמו מלך הנגב וישתער עליו מלך הצפון ברכב ובפרשים ובאניות רבות ובא בארצות ושטף ועבר</span> <span class="verse"><a name="41">41</a>מא  ובא בארץ הצבי ורבות יכשלו ואלה ימלטו מידו--אדום ומואב וראשית בני עמון</span> <span class="verse"><a name="42">42</a>מב  וישלח ידו בארצות וארץ מצרים לא תהיה לפליטה</span> <span class="verse"><a name="43">43</a>מג  ומשל במכמני הזהב והכסף ובכל חמדות מצרים--ולבים וכשים במצעדיו</span> <span class="verse"><a name="44">44</a>מד  ושמעות יבהלהו ממזרח ומצפון ויצא בחמא גדלה להשמיד ולהחרים רבים</span> <span class="verse"><a name="45">45</a>מה  ויטע אהלי אפדנו בין ימים להר צבי קדש ובא עד קצו ואין עוזר לו</span> </p></div</div></div></body></html>