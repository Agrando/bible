<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/dan/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/dan">Daniel</a> &gt <strong>Chapter 9</strong></div><p><span class="verse"><a name="1">1</a>א  בשנת אחת לדריוש בן אחשורוש--מזרע מדי  אשר המלך על מלכות כשדים</span> <span class="verse"><a name="2">2</a>ב  בשנת אחת למלכו אני דניאל בינתי בספרים  מספר השנים אשר היה דבר יהוה אל ירמיה הנביא למלאות לחרבות ירושלם שבעים שנה</span> <span class="verse"><a name="3">3</a>ג  ואתנה את פני אל אדני האלהים לבקש תפלה ותחנונים--בצום ושק ואפר</span> <span class="verse"><a name="4">4</a>ד  ואתפללה ליהוה אלהי ואתודה ואמרה אנא אדני האל הגדול והנורא שמר הברית והחסד לאהביו ולשמרי מצותיו</span> <span class="verse"><a name="5">5</a>ה  חטאנו ועוינו והרשענו (הרשענו) ומרדנו וסור ממצותך וממשפטיך</span> <span class="verse"><a name="6">6</a>ו  ולא שמענו אל עבדיך הנביאים אשר דברו בשמך אל מלכינו שרינו ואבתינו--ואל כל עם הארץ</span> <span class="verse"><a name="7">7</a>ז  לך אדני הצדקה ולנו בשת הפנים כיום הזה לאיש יהודה ולישבי ירושלם ולכל ישראל הקרבים והרחקים בכל הארצות אשר הדחתם שם במעלם אשר מעלו בך</span> <span class="verse"><a name="8">8</a>ח  יהוה לנו בשת הפנים למלכינו לשרינו ולאבתינו  אשר חטאנו לך</span> <span class="verse"><a name="9">9</a>ט  לאדני אלהינו הרחמים והסלחות  כי מרדנו בו</span> <span class="verse"><a name="10">10</a>י  ולא שמענו בקול יהוה אלהינו--ללכת בתורתיו אשר נתן לפנינו ביד עבדיו הנביאים</span> <span class="verse"><a name="11">11</a>יא  וכל ישראל עברו את תורתך וסור לבלתי שמוע בקלך ותתך עלינו האלה והשבעה אשר כתובה בתורת משה עבד האלהים--כי חטאנו לו</span> <span class="verse"><a name="12">12</a>יב  ויקם את דבריו (דברו) אשר דבר עלינו ועל שפטינו אשר שפטונו--להביא עלינו רעה גדלה  אשר לא נעשתה תחת כל השמים כאשר נעשתה בירושלם</span> <span class="verse"><a name="13">13</a>יג  כאשר כתוב בתורת משה את כל הרעה הזאת באה עלינו ולא חלינו את פני יהוה אלהינו לשוב מעוננו ולהשכיל באמתך</span> <span class="verse"><a name="14">14</a>יד  וישקד יהוה על הרעה ויביאה עלינו  כי צדיק יהוה אלהינו על כל מעשיו אשר עשה ולא שמענו בקלו</span> <span class="verse"><a name="15">15</a>טו  ועתה אדני אלהינו אשר הוצאת את עמך מארץ מצרים ביד חזקה ותעש לך שם כיום הזה  חטאנו רשענו</span> <span class="verse"><a name="16">16</a>טז  אדני ככל צדקתך ישב נא אפך וחמתך מעירך ירושלם הר קדשך  כי בחטאינו ובעונות אבתינו ירושלם ועמך לחרפה לכל סביבתינו</span> <span class="verse"><a name="17">17</a>יז  ועתה שמע אלהינו אל תפלת עבדך ואל תחנוניו והאר פניך על מקדשך השמם--למען אדני</span> <span class="verse"><a name="18">18</a>יח  הטה אלהי אזנך ושמע--פקחה (פקח) עיניך וראה שממתינו והעיר אשר נקרא שמך עליה  כי לא על צדקתינו אנחנו מפילים תחנונינו לפניך--כי על רחמיך הרבים</span> <span class="verse"><a name="19">19</a>יט  אדני שמעה אדני סלחה אדני הקשיבה ועשה אל תאחר  למענך אלהי--כי שמך נקרא על עירך ועל עמך</span> <span class="verse"><a name="20">20</a>כ  ועוד אני מדבר ומתפלל ומתודה חטאתי וחטאת עמי ישראל ומפיל תחנתי לפני יהוה אלהי--על הר קדש אלהי</span> <span class="verse"><a name="21">21</a>כא  ועוד אני מדבר בתפלה והאיש גבריאל אשר ראיתי בחזון בתחלה מעף ביעף נגע אלי כעת מנחת ערב</span> <span class="verse"><a name="22">22</a>כב  ויבן וידבר עמי ויאמר--דניאל עתה יצאתי להשכילך בינה</span> <span class="verse"><a name="23">23</a>כג  בתחלת תחנוניך יצא דבר ואני באתי להגיד--כי חמודות אתה ובין בדבר והבן במראה</span> <span class="verse"><a name="24">24</a>כד  שבעים שבעים נחתך על עמך ועל עיר קדשך לכלא הפשע ולחתם (ולהתם) חטאות (חטאת) ולכפר עון ולהביא צדק עלמים ולחתם חזון ונביא ולמשח קדש קדשים</span> <span class="verse"><a name="25">25</a>כה  ותדע ותשכל מן מצא דבר להשיב ולבנות ירושלם עד משיח נגיד--שבעים שבעה ושבעים ששים ושנים תשוב ונבנתה רחוב וחרוץ ובצוק העתים</span> <span class="verse"><a name="26">26</a>כו  ואחרי השבעים ששים ושנים יכרת משיח ואין לו והעיר והקדש ישחית עם נגיד הבא וקצו בשטף ועד קץ מלחמה נחרצת שממות</span> <span class="verse"><a name="27">27</a>כז  והגביר ברית לרבים שבוע אחד וחצי השבוע ישבית זבח ומנחה ועל כנף שקוצים משמם ועד כלה ונחרצה תתך על שמם  {פ}</span> </p></div</div></div></body></html>