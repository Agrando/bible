<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/dan/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/dan">Daniel</a> &gt <strong>Chapter 7</strong></div><p><span class="verse"><a name="1">1</a>א  בשנת חדה לבלאשצר מלך בבל דניאל חלם חזה וחזוי ראשה על משכבה באדין חלמא כתב ראש מלין אמר</span> <span class="verse"><a name="2">2</a>ב  ענה דניאל ואמר חזה הוית בחזוי עם ליליא וארו ארבע רוחי שמיא מגיחן לימא רבא</span> <span class="verse"><a name="3">3</a>ג  וארבע חיון רברבן סלקן מן ימא שנין דא מן דא</span> <span class="verse"><a name="4">4</a>ד  קדמיתא כאריה וגפין די נשר לה חזה הוית עד די מריטו גפיה (גפה) ונטילת מן ארעא ועל רגלין כאנש הקימת ולבב אנש יהיב לה</span> <span class="verse"><a name="5">5</a>ה  וארו חיוה אחרי תנינה דמיה לדב ולשטר חד הקמת ותלת עלעין בפמה בין שניה (שנה) וכן אמרין לה קומי אכלי בשר שגיא</span> <span class="verse"><a name="6">6</a>ו  באתר דנה חזה הוית וארו אחרי כנמר ולה גפין ארבע די עוף על גביה (גבה) וארבעה ראשין לחיותא ושלטן יהיב לה</span> <span class="verse"><a name="7">7</a>ז  באתר דנה חזה הוית בחזוי ליליא וארו חיוה רביעיה (רביעאה) דחילה ואימתני ותקיפא יתירה ושנין די פרזל לה רברבן אכלה ומדקה ושארא ברגליה (ברגלה) רפסה והיא משניה מן כל חיותא די קדמיה (קדמה) וקרנין עשר לה</span> <span class="verse"><a name="8">8</a>ח  משתכל הוית בקרניא ואלו קרן אחרי זעירה סלקת ביניהון (ביניהן) ותלת מן קרניא קדמיתא אתעקרו (אתעקרה) מן קדמיה (קדמה) ואלו עינין כעיני אנשא בקרנא דא ופם ממלל רברבן</span> <span class="verse"><a name="9">9</a>ט  חזה הוית עד די כרסון רמיו ועתיק יומין יתב לבושה כתלג חור ושער ראשה כעמר נקא כרסיה שבבין די נור גלגלוהי נור דלק</span> <span class="verse"><a name="10">10</a>י  נהר די נור נגד ונפק מן קדמוהי אלף אלפים (אלפין) ישמשונה ורבו רבון (רבבן) קדמוהי יקומון דינא יתב וספרין פתיחו</span> <span class="verse"><a name="11">11</a>יא  חזה הוית--באדין מן קל מליא רברבתא די קרנא ממללה חזה הוית עד די קטילת חיותא והובד גשמה ויהיבת ליקדת אשא</span> <span class="verse"><a name="12">12</a>יב  ושאר חיותא העדיו שלטנהון וארכה בחיין יהיבת להון עד זמן ועדן</span> <span class="verse"><a name="13">13</a>יג  חזה הוית בחזוי ליליא וארו עם ענני שמיא כבר אנש אתה הוא ועד עתיק יומיא מטה וקדמוהי הקרבוהי</span> <span class="verse"><a name="14">14</a>יד  ולה יהב שלטן ויקר ומלכו וכל עממיא אמיא ולשניא לה יפלחון שלטנה שלטן עלם די לא יעדה ומלכותה די לא תתחבל  {פ}</span> <span class="verse"><a name="15">15</a>טו  אתכרית רוחי אנה דניאל בגו נדנה וחזוי ראשי יבהלנני</span> <span class="verse"><a name="16">16</a>טז  קרבת על חד מן קאמיא ויציבא אבעא מנה על כל דנה ואמר לי ופשר מליא יהודענני</span> <span class="verse"><a name="17">17</a>יז  אלין חיותא רברבתא די אנין ארבע--ארבעה מלכין יקומון מן ארעא</span> <span class="verse"><a name="18">18</a>יח  ויקבלון מלכותא קדישי עליונין ויחסנון מלכותא עד עלמא ועד עלם עלמיא</span> <span class="verse"><a name="19">19</a>יט  אדין צבית ליצבא על חיותא רביעיתא די הות שניה מן כלהון (כלהן)  דחילה יתירה שניה (שנה) די פרזל וטפריה (וטפרה) די נחש אכלה מדקה ושארא ברגליה (ברגלה) רפסה</span> <span class="verse"><a name="20">20</a>כ  ועל קרניא עשר די בראשה ואחרי די סלקת ונפלו (ונפלה) מן קדמיה (קדמה) תלת וקרנא דכן ועינין לה ופם ממלל רברבן וחזוה רב מן חברתה</span> <span class="verse"><a name="21">21</a>כא  חזה הוית--וקרנא דכן עבדא קרב עם קדישין ויכלה להן</span> <span class="verse"><a name="22">22</a>כב  עד די אתה עתיק יומיא ודינא יהב לקדישי עליונין וזמנא מטה ומלכותא החסנו קדישין</span> <span class="verse"><a name="23">23</a>כג  כן אמר חיותא רביעיתא מלכו רביעיה (רביעאה) תהוא בארעא די תשנא מן כל מלכותא ותאכל כל ארעא ותדושנה ותדקנה</span> <span class="verse"><a name="24">24</a>כד  וקרניא עשר--מנה מלכותא עשרה מלכין יקמון ואחרן יקום אחריהן והוא ישנא מן קדמיא ותלתה מלכין יהשפל</span> <span class="verse"><a name="25">25</a>כה  ומלין לצד עליא (עלאה) ימלל ולקדישי עליונין יבלא ויסבר להשניה זמנין ודת ויתיהבון בידה עד עדן ועדנין ופלג עדן</span> <span class="verse"><a name="26">26</a>כו  ודינא יתב ושלטנה יהעדון להשמדה ולהובדה עד סופא</span> <span class="verse"><a name="27">27</a>כז  ומלכותא ושלטנא ורבותא די מלכות תחות כל שמיא יהיבת לעם קדישי עליונין מלכותה מלכות עלם וכל שלטניא לה יפלחון וישתמעון</span> <span class="verse"><a name="28">28</a>כח  עד כה סופא די מלתא אנה דניאל שגיא רעיוני יבהלנני וזיוי ישתנון עלי ומלתא בלבי נטרת  {פ}</span> </p></div</div></div></body></html>