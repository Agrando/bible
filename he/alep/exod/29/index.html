<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 29</strong></div><p><span class="verse"><a name="1">1</a>א  וזה הדבר אשר תעשה להם לקדש אתם--לכהן לי  לקח פר אחד בן בקר ואילם שנים--תמימם</span> <span class="verse"><a name="2">2</a>ב  ולחם מצות וחלת מצת בלולת בשמן ורקיקי מצות משחים בשמן סלת חטים תעשה אתם</span> <span class="verse"><a name="3">3</a>ג  ונתת אותם על סל אחד והקרבת אתם בסל ואת הפר--ואת שני האילם</span> <span class="verse"><a name="4">4</a>ד  ואת אהרן ואת בניו תקריב אל פתח אהל מועד ורחצת אתם במים</span> <span class="verse"><a name="5">5</a>ה  ולקחת את הבגדים והלבשת את אהרן את הכתנת ואת מעיל האפד ואת האפד ואת החשן ואפדת לו בחשב האפד</span> <span class="verse"><a name="6">6</a>ו  ושמת המצנפת על ראשו ונתת את נזר הקדש על המצנפת</span> <span class="verse"><a name="7">7</a>ז  ולקחת את שמן המשחה ויצקת על ראשו ומשחת אתו</span> <span class="verse"><a name="8">8</a>ח  ואת בניו תקריב והלבשתם כתנת</span> <span class="verse"><a name="9">9</a>ט  וחגרת אתם אבנט אהרן ובניו וחבשת להם מגבעת והיתה להם כהנה לחקת עולם ומלאת יד אהרן ויד בניו</span> <span class="verse"><a name="10">10</a>י  והקרבת את הפר לפני אהל מועד וסמך אהרן ובניו את ידיהם על ראש הפר</span> <span class="verse"><a name="11">11</a>יא  ושחטת את הפר לפני יהוה פתח אהל מועד</span> <span class="verse"><a name="12">12</a>יב  ולקחת מדם הפר ונתתה על קרנת המזבח באצבעך ואת כל הדם תשפך אל יסוד המזבח</span> <span class="verse"><a name="13">13</a>יג  ולקחת את כל החלב המכסה את הקרב ואת היתרת על הכבד ואת שתי הכלית ואת החלב אשר עליהן והקטרת המזבחה</span> <span class="verse"><a name="14">14</a>יד  ואת בשר הפר ואת ערו ואת פרשו תשרף באש מחוץ למחנה  חטאת הוא</span> <span class="verse"><a name="15">15</a>טו  ואת האיל האחד תקח וסמכו אהרן ובניו את ידיהם--על ראש האיל</span> <span class="verse"><a name="16">16</a>טז  ושחטת את האיל ולקחת את דמו וזרקת על המזבח סביב</span> <span class="verse"><a name="17">17</a>יז  ואת האיל--תנתח לנתחיו ורחצת קרבו וכרעיו ונתת על נתחיו ועל ראשו</span> <span class="verse"><a name="18">18</a>יח  והקטרת את כל האיל המזבחה עלה הוא ליהוה ריח ניחוח אשה ליהוה הוא</span> <span class="verse"><a name="19">19</a>יט  ולקחת את האיל השני וסמך אהרן ובניו את ידיהם על ראש האיל</span> <span class="verse"><a name="20">20</a>כ  ושחטת את האיל ולקחת מדמו ונתתה על תנוך אזן אהרן ועל תנוך אזן בניו הימנית ועל בהן ידם הימנית ועל בהן רגלם הימנית וזרקת את הדם על המזבח סביב</span> <span class="verse"><a name="21">21</a>כא  ולקחת מן הדם אשר על המזבח ומשמן המשחה והזית על אהרן ועל בגדיו ועל בניו ועל בגדי בניו אתו וקדש הוא ובגדיו ובניו ובגדי בניו אתו</span> <span class="verse"><a name="22">22</a>כב  ולקחת מן האיל החלב והאליה ואת החלב המכסה את הקרב ואת יתרת הכבד ואת שתי הכלית ואת החלב אשר עליהן ואת שוק הימין  כי איל מלאים הוא</span> <span class="verse"><a name="23">23</a>כג  וככר לחם אחת וחלת לחם שמן אחת--ורקיק אחד  מסל המצות אשר לפני יהוה</span> <span class="verse"><a name="24">24</a>כד  ושמת הכל--על כפי אהרן ועל כפי בניו והנפת אתם תנופה לפני יהוה</span> <span class="verse"><a name="25">25</a>כה  ולקחת אתם מידם והקטרת המזבחה על העלה לריח ניחוח לפני יהוה אשה הוא ליהוה</span> <span class="verse"><a name="26">26</a>כו  ולקחת את החזה מאיל המלאים אשר לאהרן והנפת אתו תנופה לפני יהוה והיה לך למנה</span> <span class="verse"><a name="27">27</a>כז  וקדשת את חזה התנופה ואת שוק התרומה אשר הונף ואשר הורם  מאיל המלאים--מאשר לאהרן ומאשר לבניו</span> <span class="verse"><a name="28">28</a>כח  והיה לאהרן ולבניו לחק עולם מאת בני ישראל כי תרומה הוא ותרומה יהיה מאת בני ישראל מזבחי שלמיהם--תרומתם ליהוה</span> <span class="verse"><a name="29">29</a>כט  ובגדי הקדש אשר לאהרן יהיו לבניו אחריו למשחה בהם ולמלא בם את ידם</span> <span class="verse"><a name="30">30</a>ל  שבעת ימים ילבשם הכהן תחתיו--מבניו  אשר יבא אל אהל מועד לשרת בקדש</span> <span class="verse"><a name="31">31</a>לא  ואת איל המלאים תקח ובשלת את בשרו במקם קדש</span> <span class="verse"><a name="32">32</a>לב  ואכל אהרן ובניו את בשר האיל ואת הלחם אשר בסל פתח אהל מועד</span> <span class="verse"><a name="33">33</a>לג  ואכלו אתם אשר כפר בהם למלא את ידם לקדש אתם וזר לא יאכל כי קדש הם</span> <span class="verse"><a name="34">34</a>לד  ואם יותר מבשר המלאים ומן הלחם--עד הבקר  ושרפת את הנותר באש לא יאכל כי קדש הוא</span> <span class="verse"><a name="35">35</a>לה  ועשית לאהרן ולבניו ככה ככל אשר צויתי אתכה שבעת ימים תמלא ידם</span> <span class="verse"><a name="36">36</a>לו  ופר חטאת תעשה ליום על הכפרים וחטאת על המזבח בכפרך עליו ומשחת אתו לקדשו</span> <span class="verse"><a name="37">37</a>לז  שבעת ימים תכפר על המזבח וקדשת אתו והיה המזבח קדש קדשים כל הנגע במזבח יקדש  {ס}</span> <span class="verse"><a name="38">38</a>לח  וזה אשר תעשה על המזבח  כבשים בני שנה שנים ליום תמיד</span> <span class="verse"><a name="39">39</a>לט  את הכבש האחד תעשה בבקר ואת הכבש השני תעשה בין הערבים</span> <span class="verse"><a name="40">40</a>מ  ועשרן סלת בלול בשמן כתית רבע ההין ונסך רביעת ההין יין--לכבש האחד</span> <span class="verse"><a name="41">41</a>מא  ואת הכבש השני תעשה בין הערבים  כמנחת הבקר וכנסכה תעשה לה לריח ניחח אשה ליהוה</span> <span class="verse"><a name="42">42</a>מב  עלת תמיד לדרתיכם פתח אהל מועד לפני יהוה אשר אועד לכם שמה לדבר אליך שם</span> <span class="verse"><a name="43">43</a>מג  ונעדתי שמה לבני ישראל ונקדש בכבדי</span> <span class="verse"><a name="44">44</a>מד  וקדשתי את אהל מועד ואת המזבח ואת אהרן ואת בניו אקדש לכהן לי</span> <span class="verse"><a name="45">45</a>מה  ושכנתי בתוך בני ישראל והייתי להם לאלהים</span> <span class="verse"><a name="46">46</a>מו  וידעו כי אני יהוה אלהיהם אשר הוצאתי אתם מארץ מצרים לשכני בתוכם  אני יהוה אלהיהם  {פ}</span> </p></div</div></div></body></html>