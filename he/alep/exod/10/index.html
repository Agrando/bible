<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 10</strong></div><p><span class="verse"><a name="1">1</a>א  ויאמר יהוה אל משה בא אל פרעה  כי אני הכבדתי את לבו ואת לב עבדיו למען שתי אתתי אלה בקרבו</span> <span class="verse"><a name="2">2</a>ב  ולמען תספר באזני בנך ובן בנך את אשר התעללתי במצרים ואת אתתי אשר שמתי בם וידעתם כי אני יהוה</span> <span class="verse"><a name="3">3</a>ג  ויבא משה ואהרן אל פרעה ויאמרו אליו כה אמר יהוה אלהי העברים עד מתי מאנת לענת מפני שלח עמי ויעבדני</span> <span class="verse"><a name="4">4</a>ד  כי אם מאן אתה לשלח את עמי--הנני מביא מחר ארבה בגבלך</span> <span class="verse"><a name="5">5</a>ה  וכסה את עין הארץ ולא יוכל לראת את הארץ ואכל את יתר הפלטה הנשארת לכם מן הברד ואכל את כל העץ הצמח לכם מן השדה</span> <span class="verse"><a name="6">6</a>ו  ומלאו בתיך ובתי כל עבדיך ובתי כל מצרים אשר לא ראו אבתיך ואבות אבתיך מיום היותם על האדמה עד היום הזה ויפן ויצא מעם פרעה</span> <span class="verse"><a name="7">7</a>ז  ויאמרו עבדי פרעה אליו עד מתי יהיה זה לנו למוקש--שלח את האנשים ויעבדו את יהוה אלהיהם הטרם תדע כי אבדה מצרים</span> <span class="verse"><a name="8">8</a>ח  ויושב את משה ואת אהרן אל פרעה ויאמר אלהם לכו עבדו את יהוה אלהיכם מי ומי ההלכים</span> <span class="verse"><a name="9">9</a>ט  ויאמר משה בנערינו ובזקנינו נלך בבנינו ובבנותנו בצאננו ובבקרנו נלך--כי חג יהוה לנו</span> <span class="verse"><a name="10">10</a>י  ויאמר אלהם יהי כן יהוה עמכם כאשר אשלח אתכם ואת טפכם ראו כי רעה נגד פניכם</span> <span class="verse"><a name="11">11</a>יא  לא כן לכו נא הגברים ועבדו את יהוה--כי אתה אתם מבקשים ויגרש אתם מאת פני פרעה  {ס}</span> <span class="verse"><a name="12">12</a>יב  ויאמר יהוה אל משה נטה ידך על ארץ מצרים בארבה ויעל על ארץ מצרים ויאכל את כל עשב הארץ את כל אשר השאיר הברד</span> <span class="verse"><a name="13">13</a>יג  ויט משה את מטהו על ארץ מצרים ויהוה נהג רוח קדים בארץ כל היום ההוא וכל הלילה הבקר היה--ורוח הקדים נשא את הארבה</span> <span class="verse"><a name="14">14</a>יד  ויעל הארבה על כל ארץ מצרים וינח בכל גבול מצרים  כבד מאד--לפניו לא היה כן ארבה כמהו ואחריו לא יהיה כן</span> <span class="verse"><a name="15">15</a>טו  ויכס את עין כל הארץ ותחשך הארץ ויאכל את כל עשב הארץ ואת כל פרי העץ אשר הותיר הברד ולא נותר כל ירק בעץ ובעשב השדה בכל ארץ מצרים</span> <span class="verse"><a name="16">16</a>טז  וימהר פרעה לקרא למשה ולאהרן ויאמר חטאתי ליהוה אלהיכם--ולכם</span> <span class="verse"><a name="17">17</a>יז  ועתה שא נא חטאתי אך הפעם והעתירו ליהוה אלהיכם ויסר מעלי רק את המות הזה</span> <span class="verse"><a name="18">18</a>יח  ויצא מעם פרעה ויעתר אל יהוה</span> <span class="verse"><a name="19">19</a>יט  ויהפך יהוה רוח ים חזק מאד וישא את הארבה ויתקעהו ימה סוף  לא נשאר ארבה אחד בכל גבול מצרים</span> <span class="verse"><a name="20">20</a>כ  ויחזק יהוה את לב פרעה ולא שלח את בני ישראל  {פ}</span> <span class="verse"><a name="21">21</a>כא  ויאמר יהוה אל משה נטה ידך על השמים ויהי חשך על ארץ מצרים וימש חשך</span> <span class="verse"><a name="22">22</a>כב  ויט משה את ידו על השמים ויהי חשך אפלה בכל ארץ מצרים שלשת ימים</span> <span class="verse"><a name="23">23</a>כג  לא ראו איש את אחיו ולא קמו איש מתחתיו--שלשת ימים ולכל בני ישראל היה אור במושבתם</span> <span class="verse"><a name="24">24</a>כד  ויקרא פרעה אל משה ויאמר לכו עבדו את יהוה--רק צאנכם ובקרכם יצג  גם טפכם ילך עמכם</span> <span class="verse"><a name="25">25</a>כה  ויאמר משה גם אתה תתן בידנו זבחים ועלת ועשינו ליהוה אלהינו</span> <span class="verse"><a name="26">26</a>כו  וגם מקננו ילך עמנו לא תשאר פרסה--כי ממנו נקח לעבד את יהוה אלהינו ואנחנו לא נדע מה נעבד את יהוה עד באנו שמה</span> <span class="verse"><a name="27">27</a>כז  ויחזק יהוה את לב פרעה ולא אבה לשלחם</span> <span class="verse"><a name="28">28</a>כח  ויאמר לו פרעה לך מעלי השמר לך אל תסף ראות פני--כי ביום ראתך פני תמות</span> <span class="verse"><a name="29">29</a>כט  ויאמר משה כן דברת  לא אסף עוד ראות פניך  {פ}</span> </p></div</div></div></body></html>