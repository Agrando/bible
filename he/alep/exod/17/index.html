<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 17</strong></div><p><span class="verse"><a name="1">1</a>א  ויסעו כל עדת בני ישראל ממדבר סין למסעיהם--על פי יהוה ויחנו ברפידים ואין מים לשתת העם</span> <span class="verse"><a name="2">2</a>ב  וירב העם עם משה ויאמרו תנו לנו מים ונשתה ויאמר להם משה מה תריבון עמדי מה תנסון את יהוה</span> <span class="verse"><a name="3">3</a>ג  ויצמא שם העם למים וילן העם על משה ויאמר למה זה העליתנו ממצרים להמית אתי ואת בני ואת מקני בצמא</span> <span class="verse"><a name="4">4</a>ד  ויצעק משה אל יהוה לאמר מה אעשה לעם הזה עוד מעט וסקלני</span> <span class="verse"><a name="5">5</a>ה  ויאמר יהוה אל משה עבר לפני העם וקח אתך מזקני ישראל ומטך אשר הכית בו את היאר--קח בידך והלכת</span> <span class="verse"><a name="6">6</a>ו  הנני עמד לפניך שם על הצור בחרב והכית בצור ויצאו ממנו מים ושתה העם ויעש כן משה לעיני זקני ישראל</span> <span class="verse"><a name="7">7</a>ז  ויקרא שם המקום מסה ומריבה  על ריב בני ישראל ועל נסתם את יהוה לאמר היש יהוה בקרבנו אם אין  {פ}</span> <span class="verse"><a name="8">8</a>ח  ויבא עמלק וילחם עם ישראל ברפידם</span> <span class="verse"><a name="9">9</a>ט  ויאמר משה אל יהושע בחר לנו אנשים וצא הלחם בעמלק מחר אנכי נצב על ראש הגבעה ומטה האלהים בידי</span> <span class="verse"><a name="10">10</a>י  ויעש יהושע כאשר אמר לו משה--להלחם בעמלק ומשה אהרן וחור עלו ראש הגבעה</span> <span class="verse"><a name="11">11</a>יא  והיה כאשר ירים משה ידו--וגבר ישראל וכאשר יניח ידו וגבר עמלק</span> <span class="verse"><a name="12">12</a>יב  וידי משה כבדים ויקחו אבן וישימו תחתיו וישב עליה ואהרן וחור תמכו בידיו מזה אחד ומזה אחד ויהי ידיו אמונה עד בא השמש</span> <span class="verse"><a name="13">13</a>יג  ויחלש יהושע את עמלק ואת עמו לפי חרב  {פ}</span> <span class="verse"><a name="14">14</a>יד  ויאמר יהוה אל משה כתב זאת זכרון בספר ושים באזני יהושע  כי מחה אמחה את זכר עמלק מתחת השמים</span> <span class="verse"><a name="15">15</a>טו  ויבן משה מזבח ויקרא שמו יהוה נסי</span> <span class="verse"><a name="16">16</a>טז  ויאמר כי יד על כס יה מלחמה ליהוה בעמלק--מדר דר  {פ}</span> </p></div</div></div></body></html>