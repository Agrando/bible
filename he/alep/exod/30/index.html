<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 30</strong></div><p><span class="verse"><a name="1">1</a>א  ועשית מזבח מקטר קטרת עצי שטים תעשה אתו</span> <span class="verse"><a name="2">2</a>ב  אמה ארכו ואמה רחבו רבוע יהיה ואמתים קמתו ממנו קרנתיו</span> <span class="verse"><a name="3">3</a>ג  וצפית אתו זהב טהור את גגו ואת קירתיו סביב--ואת קרנתיו ועשית לו זר זהב סביב</span> <span class="verse"><a name="4">4</a>ד  ושתי טבעת זהב תעשה לו מתחת לזרו על שתי צלעתיו--תעשה על שני צדיו והיה לבתים לבדים לשאת אתו בהמה</span> <span class="verse"><a name="5">5</a>ה  ועשית את הבדים עצי שטים וצפית אתם זהב</span> <span class="verse"><a name="6">6</a>ו  ונתתה אתו לפני הפרכת אשר על ארן העדת--לפני הכפרת אשר על העדת אשר אועד לך שמה</span> <span class="verse"><a name="7">7</a>ז  והקטיר עליו אהרן קטרת סמים בבקר בבקר בהיטיבו את הנרת--יקטירנה</span> <span class="verse"><a name="8">8</a>ח  ובהעלת אהרן את הנרת בין הערבים יקטירנה--קטרת תמיד לפני יהוה לדרתיכם</span> <span class="verse"><a name="9">9</a>ט  לא תעלו עליו קטרת זרה ועלה ומנחה ונסך לא תסכו עליו</span> <span class="verse"><a name="10">10</a>י  וכפר אהרן על קרנתיו אחת בשנה  מדם חטאת הכפרים אחת בשנה יכפר עליו לדרתיכם--קדש קדשים הוא ליהוה  {פ}</span> <span class="verse"><a name="11">11</a>יא  וידבר יהוה אל משה לאמר</span> <span class="verse"><a name="12">12</a>יב  כי תשא את ראש בני ישראל לפקדיהם ונתנו איש כפר נפשו ליהוה בפקד אתם ולא יהיה בהם נגף בפקד אתם</span> <span class="verse"><a name="13">13</a>יג  זה יתנו כל העבר על הפקדים--מחצית השקל בשקל הקדש  עשרים גרה השקל--מחצית השקל תרומה ליהוה</span> <span class="verse"><a name="14">14</a>יד  כל העבר על הפקדים מבן עשרים שנה ומעלה--יתן תרומת יהוה</span> <span class="verse"><a name="15">15</a>טו  העשיר לא ירבה והדל לא ימעיט ממחצית השקל--לתת את תרומת יהוה לכפר על נפשתיכם</span> <span class="verse"><a name="16">16</a>טז  ולקחת את כסף הכפרים מאת בני ישראל ונתת אתו על עבדת אהל מועד והיה לבני ישראל לזכרון לפני יהוה לכפר על נפשתיכם  {פ}</span> <span class="verse"><a name="17">17</a>יז  וידבר יהוה אל משה לאמר</span> <span class="verse"><a name="18">18</a>יח  ועשית כיור נחשת וכנו נחשת--לרחצה ונתת אתו בין אהל מועד ובין המזבח ונתת שמה מים</span> <span class="verse"><a name="19">19</a>יט  ורחצו אהרן ובניו ממנו את ידיהם ואת רגליהם</span> <span class="verse"><a name="20">20</a>כ  בבאם אל אהל מועד ירחצו מים--ולא ימתו או בגשתם אל המזבח לשרת להקטיר אשה ליהוה</span> <span class="verse"><a name="21">21</a>כא  ורחצו ידיהם ורגליהם ולא ימתו והיתה להם חק עולם לו ולזרעו לדרתם  {פ}</span> <span class="verse"><a name="22">22</a>כב  וידבר יהוה אל משה לאמר</span> <span class="verse"><a name="23">23</a>כג  ואתה קח לך בשמים ראש מר דרור חמש מאות וקנמן בשם מחציתו חמשים ומאתים וקנה בשם חמשים ומאתים</span> <span class="verse"><a name="24">24</a>כד  וקדה חמש מאות בשקל הקדש ושמן זית הין</span> <span class="verse"><a name="25">25</a>כה  ועשית אתו שמן משחת קדש--רקח מרקחת מעשה רקח שמן משחת קדש יהיה</span> <span class="verse"><a name="26">26</a>כו  ומשחת בו את אהל מועד ואת ארון העדת</span> <span class="verse"><a name="27">27</a>כז  ואת השלחן ואת כל כליו ואת המנרה ואת כליה ואת מזבח הקטרת</span> <span class="verse"><a name="28">28</a>כח  ואת מזבח העלה ואת כל כליו ואת הכיר ואת כנו</span> <span class="verse"><a name="29">29</a>כט  וקדשת אתם והיו קדש קדשים כל הנגע בהם יקדש</span> <span class="verse"><a name="30">30</a>ל  ואת אהרן ואת בניו תמשח וקדשת אתם לכהן לי</span> <span class="verse"><a name="31">31</a>לא  ואל בני ישראל תדבר לאמר  שמן משחת קדש יהיה זה לי--לדרתיכם</span> <span class="verse"><a name="32">32</a>לב  על בשר אדם לא ייסך ובמתכנתו לא תעשו כמהו קדש הוא קדש יהיה לכם</span> <span class="verse"><a name="33">33</a>לג  איש אשר ירקח כמהו ואשר יתן ממנו על זר--ונכרת מעמיו  {ס}</span> <span class="verse"><a name="34">34</a>לד  ויאמר יהוה אל משה קח לך סמים נטף ושחלת וחלבנה סמים ולבנה זכה  בד בבד יהיה</span> <span class="verse"><a name="35">35</a>לה  ועשית אתה קטרת רקח מעשה רוקח ממלח טהור קדש</span> <span class="verse"><a name="36">36</a>לו  ושחקת ממנה הדק ונתתה ממנה לפני העדת באהל מועד אשר אועד לך שמה קדש קדשים תהיה לכם</span> <span class="verse"><a name="37">37</a>לז  והקטרת אשר תעשה--במתכנתה לא תעשו לכם קדש תהיה לך ליהוה</span> <span class="verse"><a name="38">38</a>לח  איש אשר יעשה כמוה להריח בה--ונכרת מעמיו  {ס}</span> </p></div</div></div></body></html>