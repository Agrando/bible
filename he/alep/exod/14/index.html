<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 14</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  דבר אל בני ישראל וישבו ויחנו לפני פי החירת בין מגדל ובין הים  לפני בעל צפן נכחו תחנו על הים</span> <span class="verse"><a name="3">3</a>ג  ואמר פרעה לבני ישראל נבכים הם בארץ סגר עליהם המדבר</span> <span class="verse"><a name="4">4</a>ד  וחזקתי את לב פרעה ורדף אחריהם ואכבדה בפרעה ובכל חילו וידעו מצרים כי אני יהוה ויעשו כן</span> <span class="verse"><a name="5">5</a>ה  ויגד למלך מצרים כי ברח העם ויהפך לבב פרעה ועבדיו אל העם ויאמרו מה זאת עשינו כי שלחנו את ישראל מעבדנו</span> <span class="verse"><a name="6">6</a>ו  ויאסר את רכבו ואת עמו לקח עמו</span> <span class="verse"><a name="7">7</a>ז  ויקח שש מאות רכב בחור וכל רכב מצרים ושלשם על כלו</span> <span class="verse"><a name="8">8</a>ח  ויחזק יהוה את לב פרעה מלך מצרים וירדף אחרי בני ישראל ובני ישראל יצאים ביד רמה</span> <span class="verse"><a name="9">9</a>ט  וירדפו מצרים אחריהם וישיגו אותם חנים על הים כל סוס רכב פרעה ופרשיו וחילו--על פי החירת לפני בעל צפן</span> <span class="verse"><a name="10">10</a>י  ופרעה הקריב וישאו בני ישראל את עיניהם והנה מצרים נסע אחריהם וייראו מאד ויצעקו בני ישראל אל יהוה</span> <span class="verse"><a name="11">11</a>יא  ויאמרו אל משה המבלי אין קברים במצרים לקחתנו למות במדבר  מה זאת עשית לנו להוציאנו ממצרים</span> <span class="verse"><a name="12">12</a>יב  הלא זה הדבר אשר דברנו אליך במצרים לאמר חדל ממנו ונעבדה את מצרים  כי טוב לנו עבד את מצרים ממתנו במדבר</span> <span class="verse"><a name="13">13</a>יג  ויאמר משה אל העם אל תיראו--התיצבו וראו את ישועת יהוה אשר יעשה לכם היום  כי אשר ראיתם את מצרים היום--לא תספו לראתם עוד עד עולם</span> <span class="verse"><a name="14">14</a>יד  יהוה ילחם לכם ואתם תחרשון  {פ}</span> <span class="verse"><a name="15">15</a>טו  ויאמר יהוה אל משה מה תצעק אלי דבר אל בני ישראל ויסעו</span> <span class="verse"><a name="16">16</a>טז  ואתה הרם את מטך ונטה את ידך על הים--ובקעהו ויבאו בני ישראל בתוך הים ביבשה</span> <span class="verse"><a name="17">17</a>יז  ואני הנני מחזק את לב מצרים ויבאו אחריהם ואכבדה בפרעה ובכל חילו ברכבו ובפרשיו</span> <span class="verse"><a name="18">18</a>יח  וידעו מצרים כי אני יהוה בהכבדי בפרעה ברכבו ובפרשיו</span> <span class="verse"><a name="19">19</a>יט  ויסע מלאך האלהים ההלך לפני מחנה ישראל וילך מאחריהם ויסע עמוד הענן מפניהם ויעמד מאחריהם</span> <span class="verse"><a name="20">20</a>כ  ויבא בין מחנה מצרים ובין מחנה ישראל ויהי הענן והחשך ויאר את הלילה ולא קרב זה אל זה כל הלילה</span> <span class="verse"><a name="21">21</a>כא  ויט משה את ידו על הים ויולך יהוה את הים ברוח קדים עזה כל הלילה וישם את הים לחרבה ויבקעו המים</span> <span class="verse"><a name="22">22</a>כב  ויבאו בני ישראל בתוך הים ביבשה והמים להם חומה מימינם ומשמאלם</span> <span class="verse"><a name="23">23</a>כג  וירדפו מצרים ויבאו אחריהם--כל סוס פרעה רכבו ופרשיו  אל תוך הים</span> <span class="verse"><a name="24">24</a>כד  ויהי באשמרת הבקר וישקף יהוה אל מחנה מצרים בעמוד אש וענן ויהם את מחנה מצרים</span> <span class="verse"><a name="25">25</a>כה  ויסר את אפן מרכבתיו וינהגהו בכבדת ויאמר מצרים אנוסה מפני ישראל--כי יהוה נלחם להם במצרים  {פ}</span> <span class="verse"><a name="26">26</a>כו  ויאמר יהוה אל משה נטה את ידך על הים וישבו המים על מצרים על רכבו ועל פרשיו</span> <span class="verse"><a name="27">27</a>כז  ויט משה את ידו על הים וישב הים לפנות בקר לאיתנו ומצרים נסים לקראתו וינער יהוה את מצרים בתוך הים</span> <span class="verse"><a name="28">28</a>כח  וישבו המים ויכסו את הרכב ואת הפרשים לכל חיל פרעה הבאים אחריהם בים  לא נשאר בהם עד אחד</span> <span class="verse"><a name="29">29</a>כט  ובני ישראל הלכו ביבשה בתוך הים והמים להם חמה מימינם ומשמאלם</span> <span class="verse"><a name="30">30</a>ל  ויושע יהוה ביום ההוא את ישראל--מיד מצרים וירא ישראל את מצרים מת על שפת הים</span> <span class="verse"><a name="31">31</a>לא  וירא ישראל את היד הגדלה אשר עשה יהוה במצרים וייראו העם את יהוה ויאמינו ביהוה ובמשה עבדו  {ר} br {ש}</span> </p></div</div></div></body></html>