<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 40</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  ביום החדש הראשון באחד לחדש תקים את משכן אהל מועד</span> <span class="verse"><a name="3">3</a>ג  ושמת שם את ארון העדות וסכת על הארן את הפרכת</span> <span class="verse"><a name="4">4</a>ד  והבאת את השלחן וערכת את ערכו והבאת את המנרה והעלית את נרתיה</span> <span class="verse"><a name="5">5</a>ה  ונתתה את מזבח הזהב לקטרת לפני ארון העדת ושמת את מסך הפתח למשכן</span> <span class="verse"><a name="6">6</a>ו  ונתתה את מזבח העלה לפני פתח משכן אהל מועד</span> <span class="verse"><a name="7">7</a>ז  ונתת את הכיר בין אהל מועד ובין המזבח ונתת שם מים</span> <span class="verse"><a name="8">8</a>ח  ושמת את החצר סביב ונתת את מסך שער החצר</span> <span class="verse"><a name="9">9</a>ט  ולקחת את שמן המשחה ומשחת את המשכן ואת כל אשר בו וקדשת אתו ואת כל כליו והיה קדש</span> <span class="verse"><a name="10">10</a>י  ומשחת את מזבח העלה ואת כל כליו וקדשת את המזבח והיה המזבח קדש קדשים</span> <span class="verse"><a name="11">11</a>יא  ומשחת את הכיר ואת כנו וקדשת אתו</span> <span class="verse"><a name="12">12</a>יב  והקרבת את אהרן ואת בניו אל פתח אהל מועד ורחצת אתם במים</span> <span class="verse"><a name="13">13</a>יג  והלבשת את אהרן את בגדי הקדש ומשחת אתו וקדשת אתו וכהן לי</span> <span class="verse"><a name="14">14</a>יד  ואת בניו תקריב והלבשת אתם כתנת</span> <span class="verse"><a name="15">15</a>טו  ומשחת אתם כאשר משחת את אביהם וכהנו לי והיתה להית להם משחתם לכהנת עולם--לדרתם</span> <span class="verse"><a name="16">16</a>טז  ויעש משה  ככל אשר צוה יהוה אתו--כן עשה  {ס}</span> <span class="verse"><a name="17">17</a>יז  ויהי בחדש הראשון בשנה השנית--באחד לחדש  הוקם המשכן</span> <span class="verse"><a name="18">18</a>יח  ויקם משה את המשכן ויתן את אדניו וישם את קרשיו ויתן את בריחיו ויקם את עמודיו</span> <span class="verse"><a name="19">19</a>יט  ויפרש את האהל על המשכן וישם את מכסה האהל עליו מלמעלה--כאשר צוה יהוה את משה  {ס}</span> <span class="verse"><a name="20">20</a>כ  ויקח ויתן את העדת אל הארן וישם את הבדים על הארן ויתן את הכפרת על הארן מלמעלה</span> <span class="verse"><a name="21">21</a>כא  ויבא את הארן אל המשכן וישם את פרכת המסך ויסך על ארון העדות--כאשר צוה יהוה את משה  {ס}</span> <span class="verse"><a name="22">22</a>כב  ויתן את השלחן באהל מועד על ירך המשכן צפנה מחוץ לפרכת</span> <span class="verse"><a name="23">23</a>כג  ויערך עליו ערך לחם לפני יהוה--כאשר צוה יהוה את משה  {ס}</span> <span class="verse"><a name="24">24</a>כד  וישם את המנרה באהל מועד נכח השלחן על ירך המשכן נגבה</span> <span class="verse"><a name="25">25</a>כה  ויעל הנרת לפני יהוה--כאשר צוה יהוה את משה  {ס}</span> <span class="verse"><a name="26">26</a>כו  וישם את מזבח הזהב באהל מועד לפני הפרכת</span> <span class="verse"><a name="27">27</a>כז  ויקטר עליו קטרת סמים--כאשר צוה יהוה את משה  {ס}</span> <span class="verse"><a name="28">28</a>כח  וישם את מסך הפתח למשכן</span> <span class="verse"><a name="29">29</a>כט  ואת מזבח העלה שם פתח משכן אהל מועד ויעל עליו את העלה ואת המנחה--כאשר צוה יהוה את משה  {ס}</span> <span class="verse"><a name="30">30</a>ל  וישם את הכיר בין אהל מועד ובין המזבח ויתן שמה מים לרחצה</span> <span class="verse"><a name="31">31</a>לא  ורחצו ממנו משה ואהרן ובניו את ידיהם ואת רגליהם</span> <span class="verse"><a name="32">32</a>לב  בבאם אל אהל מועד ובקרבתם אל המזבח--ירחצו  כאשר צוה יהוה את משה  {ס}</span> <span class="verse"><a name="33">33</a>לג  ויקם את החצר סביב למשכן ולמזבח ויתן את מסך שער החצר ויכל משה את המלאכה  {פ}</span> <span class="verse"><a name="34">34</a>לד  ויכס הענן את אהל מועד וכבוד יהוה מלא את המשכן</span> <span class="verse"><a name="35">35</a>לה  ולא יכל משה לבוא אל אהל מועד--כי שכן עליו הענן וכבוד יהוה מלא את המשכן</span> <span class="verse"><a name="36">36</a>לו  ובהעלות הענן מעל המשכן יסעו בני ישראל בכל מסעיהם</span> <span class="verse"><a name="37">37</a>לז  ואם לא יעלה הענן--ולא יסעו עד יום העלתו</span> <span class="verse"><a name="38">38</a>לח  כי ענן יהוה על המשכן יומם ואש תהיה לילה בו--לעיני כל בית ישראל בכל מסעיהם  {ש}</span> </p></div</div></div></body></html>