<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 32</strong></div><p><span class="verse"><a name="1">1</a>א  וירא העם כי בשש משה לרדת מן ההר ויקהל העם על אהרן ויאמרו אליו קום עשה לנו אלהים אשר ילכו לפנינו--כי זה משה האיש אשר העלנו מארץ מצרים לא ידענו מה היה לו</span> <span class="verse"><a name="2">2</a>ב  ויאמר אלהם אהרן פרקו נזמי הזהב אשר באזני נשיכם בניכם ובנתיכם והביאו אלי</span> <span class="verse"><a name="3">3</a>ג  ויתפרקו כל העם את נזמי הזהב אשר באזניהם ויביאו אל אהרן</span> <span class="verse"><a name="4">4</a>ד  ויקח מידם ויצר אתו בחרט ויעשהו עגל מסכה ויאמרו--אלה אלהיך ישראל אשר העלוך מארץ מצרים</span> <span class="verse"><a name="5">5</a>ה  וירא אהרן ויבן מזבח לפניו ויקרא אהרן ויאמר חג ליהוה מחר</span> <span class="verse"><a name="6">6</a>ו  וישכימו ממחרת ויעלו עלת ויגשו שלמים וישב העם לאכל ושתו ויקמו לצחק  {פ}</span> <span class="verse"><a name="7">7</a>ז  וידבר יהוה אל משה  לך רד--כי שחת עמך אשר העלית מארץ מצרים</span> <span class="verse"><a name="8">8</a>ח  סרו מהר מן הדרך אשר צויתם--עשו להם עגל מסכה וישתחוו לו ויזבחו לו ויאמרו אלה אלהיך ישראל אשר העלוך מארץ מצרים</span> <span class="verse"><a name="9">9</a>ט  ויאמר יהוה אל משה  ראיתי את העם הזה והנה עם קשה ערף הוא</span> <span class="verse"><a name="10">10</a>י  ועתה הניחה לי ויחר אפי בהם ואכלם ואעשה אותך לגוי גדול</span> <span class="verse"><a name="11">11</a>יא  ויחל משה את פני יהוה אלהיו ויאמר למה יהוה יחרה אפך בעמך אשר הוצאת מארץ מצרים בכח גדול וביד חזקה</span> <span class="verse"><a name="12">12</a>יב  למה יאמרו מצרים לאמר ברעה הוציאם להרג אתם בהרים ולכלתם מעל פני האדמה שוב מחרון אפך והנחם על הרעה לעמך</span> <span class="verse"><a name="13">13</a>יג  זכר לאברהם ליצחק ולישראל עבדיך אשר נשבעת להם בך ותדבר אלהם ארבה את זרעכם ככוכבי השמים וכל הארץ הזאת אשר אמרתי אתן לזרעכם ונחלו לעלם</span> <span class="verse"><a name="14">14</a>יד  וינחם יהוה על הרעה אשר דבר לעשות לעמו  {פ}</span> <span class="verse"><a name="15">15</a>טו  ויפן וירד משה מן ההר ושני לחת העדת בידו  לחת כתבים משני עבריהם--מזה ומזה הם כתבים</span> <span class="verse"><a name="16">16</a>טז  והלחת--מעשה אלהים המה והמכתב מכתב אלהים הוא--חרות על הלחת</span> <span class="verse"><a name="17">17</a>יז  וישמע יהושע את קול העם ברעה ויאמר אל משה קול מלחמה במחנה</span> <span class="verse"><a name="18">18</a>יח  ויאמר אין קול ענות גבורה ואין קול ענות חלושה קול ענות אנכי שמע</span> <span class="verse"><a name="19">19</a>יט  ויהי כאשר קרב אל המחנה וירא את העגל ומחלת ויחר אף משה וישלך מידו את הלחת וישבר אתם תחת ההר</span> <span class="verse"><a name="20">20</a>כ  ויקח את העגל אשר עשו וישרף באש ויטחן עד אשר דק ויזר על פני המים וישק את בני ישראל</span> <span class="verse"><a name="21">21</a>כא  ויאמר משה אל אהרן מה עשה לך העם הזה  כי הבאת עליו חטאה גדלה</span> <span class="verse"><a name="22">22</a>כב  ויאמר אהרן אל יחר אף אדני אתה ידעת את העם כי ברע הוא</span> <span class="verse"><a name="23">23</a>כג  ויאמרו לי--עשה לנו אלהים אשר ילכו לפנינו  כי זה משה האיש אשר העלנו מארץ מצרים--לא ידענו מה היה לו</span> <span class="verse"><a name="24">24</a>כד  ואמר להם למי זהב התפרקו ויתנו לי ואשלכהו באש ויצא העגל הזה</span> <span class="verse"><a name="25">25</a>כה  וירא משה את העם כי פרע הוא  כי פרעה אהרן לשמצה בקמיהם</span> <span class="verse"><a name="26">26</a>כו  ויעמד משה בשער המחנה ויאמר מי ליהוה אלי ויאספו אליו כל בני לוי</span> <span class="verse"><a name="27">27</a>כז  ויאמר להם כה אמר יהוה אלהי ישראל שימו איש חרבו על ירכו עברו ושובו משער לשער במחנה והרגו איש את אחיו ואיש את רעהו ואיש את קרבו</span> <span class="verse"><a name="28">28</a>כח  ויעשו בני לוי כדבר משה ויפל מן העם ביום ההוא כשלשת אלפי איש</span> <span class="verse"><a name="29">29</a>כט  ויאמר משה מלאו ידכם היום ליהוה כי איש בבנו ובאחיו--ולתת עליכם היום ברכה</span> <span class="verse"><a name="30">30</a>ל  ויהי ממחרת ויאמר משה אל העם אתם חטאתם חטאה גדלה ועתה אעלה אל יהוה אולי אכפרה בעד חטאתכם</span> <span class="verse"><a name="31">31</a>לא  וישב משה אל יהוה ויאמר  אנא חטא העם הזה חטאה גדלה ויעשו להם אלהי זהב</span> <span class="verse"><a name="32">32</a>לב  ועתה אם תשא חטאתם ואם אין--מחני נא מספרך אשר כתבת</span> <span class="verse"><a name="33">33</a>לג  ויאמר יהוה אל משה  מי אשר חטא לי אמחנו מספרי</span> <span class="verse"><a name="34">34</a>לד  ועתה לך נחה את העם אל אשר דברתי לך--הנה מלאכי ילך לפניך וביום פקדי ופקדתי עלהם חטאתם</span> <span class="verse"><a name="35">35</a>לה  ויגף יהוה את העם על אשר עשו את העגל אשר עשה אהרן  {ס}</span> </p></div</div></div></body></html>