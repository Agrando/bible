<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 23</strong></div><p><span class="verse"><a name="1">1</a>א  לא תשא שמע שוא אל תשת ידך עם רשע להית עד חמס</span> <span class="verse"><a name="2">2</a>ב  לא תהיה אחרי רבים לרעת ולא תענה על רב לנטת אחרי רבים--להטת</span> <span class="verse"><a name="3">3</a>ג  ודל לא תהדר בריבו  {ס}</span> <span class="verse"><a name="4">4</a>ד  כי תפגע שור איבך או חמרו--תעה  השב תשיבנו לו  {ס}</span> <span class="verse"><a name="5">5</a>ה  כי תראה חמור שנאך רבץ תחת משאו וחדלת מעזב לו--עזב תעזב עמו  {ס}</span> <span class="verse"><a name="6">6</a>ו  לא תטה משפט אבינך בריבו</span> <span class="verse"><a name="7">7</a>ז  מדבר שקר תרחק ונקי וצדיק אל תהרג כי לא אצדיק רשע</span> <span class="verse"><a name="8">8</a>ח  ושחד לא תקח  כי השחד יעור פקחים ויסלף דברי צדיקים</span> <span class="verse"><a name="9">9</a>ט  וגר לא תלחץ ואתם ידעתם את נפש הגר--כי גרים הייתם בארץ מצרים</span> <span class="verse"><a name="10">10</a>י  ושש שנים תזרע את ארצך ואספת את תבואתה</span> <span class="verse"><a name="11">11</a>יא  והשביעת תשמטנה ונטשתה ואכלו אביני עמך ויתרם תאכל חית השדה כן תעשה לכרמך לזיתך</span> <span class="verse"><a name="12">12</a>יב  ששת ימים תעשה מעשיך וביום השביעי תשבת--למען ינוח שורך וחמרך וינפש בן אמתך והגר</span> <span class="verse"><a name="13">13</a>יג  ובכל אשר אמרתי אליכם תשמרו ושם אלהים אחרים לא תזכירו לא ישמע על פיך</span> <span class="verse"><a name="14">14</a>יד  שלש רגלים תחג לי בשנה</span> <span class="verse"><a name="15">15</a>טו  את חג המצות תשמר--שבעת ימים תאכל מצות כאשר צויתך למועד חדש האביב כי בו יצאת ממצרים ולא יראו פני ריקם</span> <span class="verse"><a name="16">16</a>טז  וחג הקציר בכורי מעשיך אשר תזרע בשדה וחג האסף בצאת השנה באספך את מעשיך מן השדה</span> <span class="verse"><a name="17">17</a>יז  שלש פעמים בשנה--יראה כל זכורך אל פני האדן יהוה</span> <span class="verse"><a name="18">18</a>יח  לא תזבח על חמץ דם זבחי ולא ילין חלב חגי עד בקר</span> <span class="verse"><a name="19">19</a>יט  ראשית בכורי אדמתך תביא בית יהוה אלהיך לא תבשל גדי בחלב אמו  {פ}</span> <span class="verse"><a name="20">20</a>כ  הנה אנכי שלח מלאך לפניך לשמרך בדרך ולהביאך אל המקום אשר הכנתי</span> <span class="verse"><a name="21">21</a>כא  השמר מפניו ושמע בקלו אל תמר בו  כי לא ישא לפשעכם כי שמי בקרבו</span> <span class="verse"><a name="22">22</a>כב  כי אם שמוע תשמע בקלו ועשית כל אשר אדבר--ואיבתי את איביך וצרתי את צרריך</span> <span class="verse"><a name="23">23</a>כג  כי ילך מלאכי לפניך והביאך אל האמרי והחתי והפרזי והכנעני החוי והיבוסי והכחדתיו</span> <span class="verse"><a name="24">24</a>כד  לא תשתחוה לאלהיהם ולא תעבדם ולא תעשה כמעשיהם  כי הרס תהרסם ושבר תשבר מצבתיהם</span> <span class="verse"><a name="25">25</a>כה  ועבדתם את יהוה אלהיכם וברך את לחמך ואת מימיך והסרתי מחלה מקרבך  {ס}</span> <span class="verse"><a name="26">26</a>כו  לא תהיה משכלה ועקרה בארצך את מספר ימיך אמלא</span> <span class="verse"><a name="27">27</a>כז  את אימתי אשלח לפניך והמתי את כל העם אשר תבא בהם ונתתי את כל איביך אליך ערף</span> <span class="verse"><a name="28">28</a>כח  ושלחתי את הצרעה לפניך וגרשה את החוי את הכנעני ואת החתי--מלפניך</span> <span class="verse"><a name="29">29</a>כט  לא אגרשנו מפניך בשנה אחת  פן תהיה הארץ שממה ורבה עליך חית השדה</span> <span class="verse"><a name="30">30</a>ל  מעט מעט אגרשנו מפניך עד אשר תפרה ונחלת את הארץ</span> <span class="verse"><a name="31">31</a>לא  ושתי את גבלך מים סוף ועד ים פלשתים וממדבר עד הנהר  כי אתן בידכם את ישבי הארץ וגרשתמו מפניך</span> <span class="verse"><a name="32">32</a>לב  לא תכרת להם ולאלהיהם ברית</span> <span class="verse"><a name="33">33</a>לג  לא ישבו בארצך פן יחטיאו אתך לי  כי תעבד את אלהיהם כי יהיה לך למוקש  {פ}</span> </p></div</div></div></body></html>