<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 35</strong></div><p><span class="verse"><a name="1">1</a>א  ויקהל משה את כל עדת בני ישראל--ויאמר אלהם  אלה הדברים אשר צוה יהוה לעשת אתם</span> <span class="verse"><a name="2">2</a>ב  ששת ימים תעשה מלאכה וביום השביעי יהיה לכם קדש שבת שבתון ליהוה כל העשה בו מלאכה יומת</span> <span class="verse"><a name="3">3</a>ג  לא תבערו אש בכל משבתיכם ביום השבת  {פ}</span> <span class="verse"><a name="4">4</a>ד  ויאמר משה אל כל עדת בני ישראל לאמר  זה הדבר אשר צוה יהוה לאמר</span> <span class="verse"><a name="5">5</a>ה  קחו מאתכם תרומה ליהוה כל נדיב לבו יביאה את תרומת יהוה  זהב וכסף ונחשת</span> <span class="verse"><a name="6">6</a>ו  ותכלת וארגמן ותולעת שני ושש ועזים</span> <span class="verse"><a name="7">7</a>ז  וערת אילם מאדמים וערת תחשים ועצי שטים</span> <span class="verse"><a name="8">8</a>ח  ושמן למאור ובשמים לשמן המשחה ולקטרת הסמים</span> <span class="verse"><a name="9">9</a>ט  ואבני שהם--ואבני מלאים  לאפוד ולחשן</span> <span class="verse"><a name="10">10</a>י  וכל חכם לב בכם יבאו ויעשו את כל אשר צוה יהוה</span> <span class="verse"><a name="11">11</a>יא  את המשכן--את אהלו ואת מכסהו את קרסיו ואת קרשיו את בריחו את עמדיו ואת אדניו</span> <span class="verse"><a name="12">12</a>יב  את הארן ואת בדיו את הכפרת ואת פרכת המסך</span> <span class="verse"><a name="13">13</a>יג  את השלחן ואת בדיו ואת כל כליו ואת לחם הפנים</span> <span class="verse"><a name="14">14</a>יד  ואת מנרת המאור ואת כליה ואת נרתיה ואת שמן המאור</span> <span class="verse"><a name="15">15</a>טו  ואת מזבח הקטרת ואת בדיו ואת שמן המשחה ואת קטרת הסמים ואת מסך הפתח לפתח המשכן</span> <span class="verse"><a name="16">16</a>טז  את מזבח העלה ואת מכבר הנחשת אשר לו את בדיו ואת כל כליו את הכיר ואת כנו</span> <span class="verse"><a name="17">17</a>יז  את קלעי החצר את עמדיו ואת אדניה ואת מסך שער החצר</span> <span class="verse"><a name="18">18</a>יח  את יתדת המשכן ואת יתדת החצר ואת מיתריהם</span> <span class="verse"><a name="19">19</a>יט  את בגדי השרד לשרת בקדש  את בגדי הקדש לאהרן הכהן ואת בגדי בניו לכהן</span> <span class="verse"><a name="20">20</a>כ  ויצאו כל עדת בני ישראל מלפני משה</span> <span class="verse"><a name="21">21</a>כא  ויבאו כל איש אשר נשאו לבו וכל אשר נדבה רוחו אתו הביאו את תרומת יהוה למלאכת אהל מועד ולכל עבדתו ולבגדי הקדש</span> <span class="verse"><a name="22">22</a>כב  ויבאו האנשים על הנשים כל נדיב לב הביאו חח ונזם וטבעת וכומז כל כלי זהב וכל איש אשר הניף תנופת זהב ליהוה</span> <span class="verse"><a name="23">23</a>כג  וכל איש אשר נמצא אתו תכלת וארגמן ותולעת שני--ושש ועזים וערת אילם מאדמים וערת תחשים הביאו</span> <span class="verse"><a name="24">24</a>כד  כל מרים תרומת כסף ונחשת הביאו את תרומת יהוה וכל אשר נמצא אתו עצי שטים לכל מלאכת העבדה--הביאו</span> <span class="verse"><a name="25">25</a>כה  וכל אשה חכמת לב בידיה טוו ויביאו מטוה את התכלת ואת הארגמן את תולעת השני ואת השש</span> <span class="verse"><a name="26">26</a>כו  וכל הנשים--אשר נשא לבן אתנה בחכמה  טוו את העזים</span> <span class="verse"><a name="27">27</a>כז  והנשאם הביאו--את אבני השהם ואת אבני המלאים  לאפוד ולחשן</span> <span class="verse"><a name="28">28</a>כח  ואת הבשם ואת השמן  למאור--ולשמן המשחה ולקטרת הסמים</span> <span class="verse"><a name="29">29</a>כט  כל איש ואשה אשר נדב לבם אתם להביא לכל המלאכה אשר צוה יהוה לעשות ביד משה--הביאו בני ישראל נדבה ליהוה  {פ}</span> <span class="verse"><a name="30">30</a>ל  ויאמר משה אל בני ישראל ראו קרא יהוה בשם בצלאל בן אורי בן חור למטה יהודה</span> <span class="verse"><a name="31">31</a>לא  וימלא אתו רוח אלהים בחכמה בתבונה ובדעת ובכל מלאכה</span> <span class="verse"><a name="32">32</a>לב  ולחשב מחשבת--לעשת בזהב ובכסף ובנחשת</span> <span class="verse"><a name="33">33</a>לג  ובחרשת אבן למלאת ובחרשת עץ לעשות בכל מלאכת מחשבת</span> <span class="verse"><a name="34">34</a>לד  ולהורת נתן בלבו  הוא ואהליאב בן אחיסמך למטה דן</span> <span class="verse"><a name="35">35</a>לה  מלא אתם חכמת לב לעשות כל מלאכת חרש וחשב ורקם בתכלת ובארגמן בתולעת השני ובשש וארג עשי כל מלאכה וחשבי מחשבת</span> </p></div</div></div></body></html>