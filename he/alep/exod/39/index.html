<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 39</strong></div><p><span class="verse"><a name="1">1</a>א  ומן התכלת והארגמן ותולעת השני עשו בגדי שרד לשרת בקדש ויעשו את בגדי הקדש אשר לאהרן כאשר צוה יהוה את משה  {פ}</span> <span class="verse"><a name="2">2</a>ב  ויעש את האפד  זהב תכלת וארגמן ותולעת שני--ושש משזר</span> <span class="verse"><a name="3">3</a>ג  וירקעו את פחי הזהב וקצץ פתילם לעשות בתוך התכלת ובתוך הארגמן ובתוך תולעת השני ובתוך השש--מעשה חשב</span> <span class="verse"><a name="4">4</a>ד  כתפת עשו לו חברת--על שני קצוותו (קצותיו) חבר</span> <span class="verse"><a name="5">5</a>ה  וחשב אפדתו אשר עליו ממנו הוא כמעשהו זהב תכלת וארגמן ותולעת שני ושש משזר--כאשר צוה יהוה את משה  {ס}</span> <span class="verse"><a name="6">6</a>ו  ויעשו את אבני השהם מסבת משבצת זהב מפתחת פתוחי חותם על שמות בני ישראל</span> <span class="verse"><a name="7">7</a>ז  וישם אתם על כתפת האפד--אבני זכרון לבני ישראל  כאשר צוה יהוה את משה  {פ}</span> <span class="verse"><a name="8">8</a>ח  ויעש את החשן מעשה חשב כמעשה אפד  זהב תכלת וארגמן ותולעת שני--ושש משזר</span> <span class="verse"><a name="9">9</a>ט  רבוע היה כפול עשו את החשן--זרת ארכו וזרת רחבו כפול</span> <span class="verse"><a name="10">10</a>י  וימלאו בו--ארבעה טורי אבן  טור אדם פטדה וברקת--הטור האחד</span> <span class="verse"><a name="11">11</a>יא  והטור השני--נפך ספיר ויהלם</span> <span class="verse"><a name="12">12</a>יב  והטור השלישי--לשם שבו ואחלמה</span> <span class="verse"><a name="13">13</a>יג  והטור הרביעי--תרשיש שהם וישפה  מוסבת משבצת זהב במלאתם</span> <span class="verse"><a name="14">14</a>יד  והאבנים על שמת בני ישראל הנה שתים עשרה--על שמתם  פתוחי חתם איש על שמו לשנים עשר שבט</span> <span class="verse"><a name="15">15</a>טו  ויעשו על החשן שרשרת גבלת מעשה עבת זהב טהור</span> <span class="verse"><a name="16">16</a>טז  ויעשו שתי משבצת זהב ושתי טבעת זהב ויתנו את שתי הטבעת על שני קצות החשן</span> <span class="verse"><a name="17">17</a>יז  ויתנו שתי העבתת הזהב על שתי הטבעת--על קצות החשן</span> <span class="verse"><a name="18">18</a>יח  ואת שתי קצות שתי העבתת נתנו על שתי המשבצת ויתנם על כתפת האפד אל מול פניו</span> <span class="verse"><a name="19">19</a>יט  ויעשו שתי טבעת זהב וישימו על שני קצות החשן  על שפתו--אשר אל עבר האפד ביתה</span> <span class="verse"><a name="20">20</a>כ  ויעשו שתי טבעת זהב ויתנם על שתי כתפת האפד מלמטה ממול פניו לעמת מחברתו--ממעל לחשב האפד</span> <span class="verse"><a name="21">21</a>כא  וירכסו את החשן מטבעתיו אל טבעת האפד בפתיל תכלת להית על חשב האפד ולא יזח החשן מעל האפד--כאשר צוה יהוה את משה  {פ}</span> <span class="verse"><a name="22">22</a>כב  ויעש את מעיל האפד מעשה ארג כליל תכלת</span> <span class="verse"><a name="23">23</a>כג  ופי המעיל בתוכו כפי תחרא שפה לפיו סביב לא יקרע</span> <span class="verse"><a name="24">24</a>כד  ויעשו על שולי המעיל רמוני תכלת וארגמן ותולעת שני--משזר</span> <span class="verse"><a name="25">25</a>כה  ויעשו פעמני זהב טהור ויתנו את הפעמנים בתוך הרמנים על שולי המעיל סביב--בתוך הרמנים</span> <span class="verse"><a name="26">26</a>כו  פעמן ורמן פעמן ורמן על שולי המעיל סביב לשרת כאשר צוה יהוה את משה  {ס}</span> <span class="verse"><a name="27">27</a>כז  ויעשו את הכתנת שש מעשה ארג לאהרן ולבניו</span> <span class="verse"><a name="28">28</a>כח  ואת המצנפת שש ואת פארי המגבעת שש ואת מכנסי הבד שש משזר</span> <span class="verse"><a name="29">29</a>כט  ואת האבנט שש משזר ותכלת וארגמן ותולעת שני--מעשה רקם  כאשר צוה יהוה את משה  {ס}</span> <span class="verse"><a name="30">30</a>ל  ויעשו את ציץ נזר הקדש זהב טהור ויכתבו עליו מכתב פתוחי חותם--קדש ליהוה</span> <span class="verse"><a name="31">31</a>לא  ויתנו עליו פתיל תכלת לתת על המצנפת מלמעלה כאשר צוה יהוה את משה  {ס}</span> <span class="verse"><a name="32">32</a>לב  ותכל--כל עבדת משכן אהל מועד ויעשו בני ישראל--ככל אשר צוה יהוה את משה כן עשו  {פ}</span> <span class="verse"><a name="33">33</a>לג  ויביאו את המשכן אל משה את האהל ואת כל כליו קרסיו קרשיו בריחו ועמדיו ואדניו</span> <span class="verse"><a name="34">34</a>לד  ואת מכסה עורת האילם המאדמים ואת מכסה ערת התחשים ואת פרכת המסך</span> <span class="verse"><a name="35">35</a>לה  את ארון העדת ואת בדיו ואת הכפרת</span> <span class="verse"><a name="36">36</a>לו  את השלחן את כל כליו ואת לחם הפנים</span> <span class="verse"><a name="37">37</a>לז  את המנרה הטהרה את נרתיה נרת המערכה--ואת כל כליה ואת שמן המאור</span> <span class="verse"><a name="38">38</a>לח  ואת מזבח הזהב ואת שמן המשחה ואת קטרת הסמים ואת מסך פתח האהל</span> <span class="verse"><a name="39">39</a>לט  את מזבח הנחשת ואת מכבר הנחשת אשר לו את בדיו ואת כל כליו את הכיר ואת כנו</span> <span class="verse"><a name="40">40</a>מ  את קלעי החצר את עמדיה ואת אדניה ואת המסך לשער החצר את מיתריו ויתדתיה ואת כל כלי עבדת המשכן--לאהל מועד</span> <span class="verse"><a name="41">41</a>מא  את בגדי השרד לשרת בקדש את בגדי הקדש לאהרן הכהן ואת בגדי בניו לכהן</span> <span class="verse"><a name="42">42</a>מב  ככל אשר צוה יהוה את משה  כן עשו בני ישראל את כל העבדה</span> <span class="verse"><a name="43">43</a>מג  וירא משה את כל המלאכה והנה עשו אתה--כאשר צוה יהוה כן עשו ויברך אתם משה  {פ}</span> </p></div</div></div></body></html>