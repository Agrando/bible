<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 26</strong></div><p><span class="verse"><a name="1">1</a>א  ואת המשכן תעשה עשר יריעת  שש משזר ותכלת וארגמן ותלעת שני--כרבים מעשה חשב תעשה אתם</span> <span class="verse"><a name="2">2</a>ב  ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעת</span> <span class="verse"><a name="3">3</a>ג  חמש היריעת תהיין חברת אשה אל אחתה וחמש יריעת חברת אשה אל אחתה</span> <span class="verse"><a name="4">4</a>ד  ועשית ללאת תכלת על שפת היריעה האחת מקצה בחברת וכן תעשה בשפת היריעה הקיצונה במחברת השנית</span> <span class="verse"><a name="5">5</a>ה  חמשים ללאת תעשה ביריעה האחת וחמשים ללאת תעשה בקצה היריעה אשר במחברת השנית  מקבילת הללאת אשה אל אחתה</span> <span class="verse"><a name="6">6</a>ו  ועשית חמשים קרסי זהב וחברת את היריעת אשה אל אחתה בקרסים והיה המשכן אחד</span> <span class="verse"><a name="7">7</a>ז  ועשית יריעת עזים לאהל על המשכן עשתי עשרה יריעת תעשה אתם</span> <span class="verse"><a name="8">8</a>ח  ארך היריעה האחת שלשים באמה ורחב ארבע באמה היריעה האחת מדה אחת לעשתי עשרה יריעת</span> <span class="verse"><a name="9">9</a>ט  וחברת את חמש היריעת לבד ואת שש היריעת לבד וכפלת את היריעה הששית אל מול פני האהל</span> <span class="verse"><a name="10">10</a>י  ועשית חמשים ללאת על שפת היריעה האחת הקיצנה בחברת וחמשים ללאת על שפת היריעה החברת השנית</span> <span class="verse"><a name="11">11</a>יא  ועשית קרסי נחשת חמשים והבאת את הקרסים בללאת וחברת את האהל והיה אחד</span> <span class="verse"><a name="12">12</a>יב  וסרח העדף ביריעת האהל--חצי היריעה העדפת תסרח על אחרי המשכן</span> <span class="verse"><a name="13">13</a>יג  והאמה מזה והאמה מזה בעדף בארך יריעת האהל  יהיה סרוח על צדי המשכן מזה ומזה--לכסתו</span> <span class="verse"><a name="14">14</a>יד  ועשית מכסה לאהל ערת אילם מאדמים ומכסה ערת תחשים מלמעלה  {פ}</span> <span class="verse"><a name="15">15</a>טו  ועשית את הקרשים למשכן עצי שטים עמדים</span> <span class="verse"><a name="16">16</a>טז  עשר אמות ארך הקרש ואמה וחצי האמה רחב הקרש האחד</span> <span class="verse"><a name="17">17</a>יז  שתי ידות לקרש האחד--משלבת אשה אל אחתה כן תעשה לכל קרשי המשכן</span> <span class="verse"><a name="18">18</a>יח  ועשית את הקרשים למשכן עשרים קרש לפאת נגבה תימנה</span> <span class="verse"><a name="19">19</a>יט  וארבעים אדני כסף תעשה תחת עשרים הקרש  שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו</span> <span class="verse"><a name="20">20</a>כ  ולצלע המשכן השנית לפאת צפון עשרים קרש</span> <span class="verse"><a name="21">21</a>כא  וארבעים אדניהם כסף  שני אדנים תחת הקרש האחד ושני אדנים תחת הקרש האחד</span> <span class="verse"><a name="22">22</a>כב  ולירכתי המשכן ימה תעשה ששה קרשים</span> <span class="verse"><a name="23">23</a>כג  ושני קרשים תעשה למקצעת המשכן--בירכתים</span> <span class="verse"><a name="24">24</a>כד  ויהיו תאמם מלמטה ויחדו יהיו תמים על ראשו אל הטבעת האחת כן יהיה לשניהם לשני המקצעת יהיו</span> <span class="verse"><a name="25">25</a>כה  והיו שמנה קרשים ואדניהם כסף ששה עשר אדנים  שני אדנים תחת הקרש האחד ושני אדנים תחת הקרש האחד</span> <span class="verse"><a name="26">26</a>כו  ועשית בריחם עצי שטים חמשה לקרשי צלע המשכן האחד</span> <span class="verse"><a name="27">27</a>כז  וחמשה בריחם לקרשי צלע המשכן השנית וחמשה בריחם לקרשי צלע המשכן לירכתים ימה</span> <span class="verse"><a name="28">28</a>כח  והבריח התיכן בתוך הקרשים מברח מן הקצה אל הקצה</span> <span class="verse"><a name="29">29</a>כט  ואת הקרשים תצפה זהב ואת טבעתיהם תעשה זהב--בתים לבריחם וצפית את הבריחם זהב</span> <span class="verse"><a name="30">30</a>ל  והקמת את המשכן  כמשפטו--אשר הראית בהר  {ס}</span> <span class="verse"><a name="31">31</a>לא  ועשית פרכת תכלת וארגמן ותולעת שני--ושש משזר מעשה חשב יעשה אתה כרבים</span> <span class="verse"><a name="32">32</a>לב  ונתתה אתה על ארבעה עמודי שטים מצפים זהב וויהם זהב--על ארבעה אדני כסף</span> <span class="verse"><a name="33">33</a>לג  ונתתה את הפרכת תחת הקרסים והבאת שמה מבית לפרכת את ארון העדות והבדילה הפרכת לכם בין הקדש ובין קדש הקדשים</span> <span class="verse"><a name="34">34</a>לד  ונתת את הכפרת על ארון העדת--בקדש הקדשים</span> <span class="verse"><a name="35">35</a>לה  ושמת את השלחן מחוץ לפרכת ואת המנרה נכח השלחן על צלע המשכן תימנה והשלחן--תתן על צלע צפון</span> <span class="verse"><a name="36">36</a>לו  ועשית מסך לפתח האהל תכלת וארגמן ותולעת שני ושש משזר מעשה רקם</span> <span class="verse"><a name="37">37</a>לז  ועשית למסך חמשה עמודי שטים וצפית אתם זהב וויהם זהב ויצקת להם חמשה אדני נחשת  {ס}</span> </p></div</div></div></body></html>