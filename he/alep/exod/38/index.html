<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 38</strong></div><p><span class="verse"><a name="1">1</a>א  ויעש את מזבח העלה עצי שטים  חמש אמות ארכו וחמש אמות רחבו רבוע ושלש אמות קמתו</span> <span class="verse"><a name="2">2</a>ב  ויעש קרנתיו על ארבע פנתיו--ממנו היו קרנתיו ויצף אתו נחשת</span> <span class="verse"><a name="3">3</a>ג  ויעש את כל כלי המזבח את הסירת ואת היעים ואת המזרקת את המזלגת ואת המחתת כל כליו עשה נחשת</span> <span class="verse"><a name="4">4</a>ד  ויעש למזבח מכבר מעשה רשת נחשת תחת כרכבו מלמטה עד חציו</span> <span class="verse"><a name="5">5</a>ה  ויצק ארבע טבעת בארבע הקצות--למכבר הנחשת  בתים לבדים</span> <span class="verse"><a name="6">6</a>ו  ויעש את הבדים עצי שטים ויצף אתם נחשת</span> <span class="verse"><a name="7">7</a>ז  ויבא את הבדים בטבעת על צלעת המזבח לשאת אתו בהם נבוב לחת עשה אתו  {ס}</span> <span class="verse"><a name="8">8</a>ח  ויעש את הכיור נחשת ואת כנו נחשת--במראת הצבאת אשר צבאו פתח אהל מועד  {ס}</span> <span class="verse"><a name="9">9</a>ט  ויעש את החצר  לפאת נגב תימנה קלעי החצר שש משזר מאה באמה</span> <span class="verse"><a name="10">10</a>י  עמודיהם עשרים ואדניהם עשרים נחשת ווי העמודים וחשקיהם כסף</span> <span class="verse"><a name="11">11</a>יא  ולפאת צפון מאה באמה--עמודיהם עשרים ואדניהם עשרים נחשת ווי העמודים וחשקיהם כסף</span> <span class="verse"><a name="12">12</a>יב  ולפאת ים קלעים חמשים באמה--עמודיהם עשרה ואדניהם עשרה ווי העמדים וחשוקיהם כסף</span> <span class="verse"><a name="13">13</a>יג  ולפאת קדמה מזרחה חמשים אמה</span> <span class="verse"><a name="14">14</a>יד  קלעים חמש עשרה אמה אל הכתף עמודיהם שלשה ואדניהם שלשה</span> <span class="verse"><a name="15">15</a>טו  ולכתף השנית מזה ומזה לשער החצר קלעים חמש עשרה אמה עמדיהם שלשה ואדניהם שלשה</span> <span class="verse"><a name="16">16</a>טז  כל קלעי החצר סביב שש משזר</span> <span class="verse"><a name="17">17</a>יז  והאדנים לעמדים נחשת ווי העמודים וחשוקיהם כסף וצפוי ראשיהם כסף והם מחשקים כסף כל עמדי החצר</span> <span class="verse"><a name="18">18</a>יח  ומסך שער החצר מעשה רקם--תכלת וארגמן ותולעת שני ושש משזר ועשרים אמה ארך וקומה ברחב חמש אמות לעמת קלעי החצר</span> <span class="verse"><a name="19">19</a>יט  ועמדיהם ארבעה ואדניהם ארבעה נחשת וויהם כסף וצפוי ראשיהם וחשקיהם כסף</span> <span class="verse"><a name="20">20</a>כ  וכל היתדת למשכן ולחצר סביב--נחשת  {ס}</span> <span class="verse"><a name="21">21</a>כא  אלה פקודי המשכן משכן העדת אשר פקד על פי משה  עבדת הלוים ביד איתמר בן אהרן הכהן</span> <span class="verse"><a name="22">22</a>כב  ובצלאל בן אורי בן חור למטה יהודה עשה את כל אשר צוה יהוה את משה</span> <span class="verse"><a name="23">23</a>כג  ואתו אהליאב בן אחיסמך למטה דן--חרש וחשב ורקם בתכלת ובארגמן ובתולעת השני ובשש  {ס}</span> <span class="verse"><a name="24">24</a>כד  כל הזהב העשוי למלאכה בכל מלאכת הקדש--ויהי זהב התנופה תשע ועשרים ככר ושבע מאות ושלשים שקל בשקל הקדש</span> <span class="verse"><a name="25">25</a>כה  וכסף פקודי העדה מאת ככר ואלף ושבע מאות וחמשה ושבעים שקל--בשקל הקדש</span> <span class="verse"><a name="26">26</a>כו  בקע לגלגלת מחצית השקל בשקל הקדש--לכל העבר על הפקדים מבן עשרים שנה ומעלה לשש מאות אלף ושלשת אלפים וחמש מאות וחמשים</span> <span class="verse"><a name="27">27</a>כז  ויהי מאת ככר הכסף לצקת את אדני הקדש ואת אדני הפרכת  מאת אדנים למאת הככר ככר לאדן</span> <span class="verse"><a name="28">28</a>כח  ואת האלף ושבע המאות וחמשה ושבעים עשה ווים לעמודים וצפה ראשיהם וחשק אתם</span> <span class="verse"><a name="29">29</a>כט  ונחשת התנופה שבעים ככר ואלפים וארבע מאות שקל</span> <span class="verse"><a name="30">30</a>ל  ויעש בה את אדני פתח אהל מועד ואת מזבח הנחשת ואת מכבר הנחשת אשר לו ואת כל כלי המזבח</span> <span class="verse"><a name="31">31</a>לא  ואת אדני החצר סביב ואת אדני שער החצר ואת כל יתדת המשכן ואת כל יתדת החצר סביב</span> </p></div</div></div></body></html>