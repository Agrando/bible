<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 24</strong></div><p><span class="verse"><a name="1">1</a>א  ואל משה אמר עלה אל יהוה אתה ואהרן נדב ואביהוא ושבעים מזקני ישראל והשתחויתם מרחק</span> <span class="verse"><a name="2">2</a>ב  ונגש משה לבדו אל יהוה והם לא יגשו והעם לא יעלו עמו</span> <span class="verse"><a name="3">3</a>ג  ויבא משה ויספר לעם את כל דברי יהוה ואת כל המשפטים ויען כל העם קול אחד ויאמרו כל הדברים אשר דבר יהוה נעשה</span> <span class="verse"><a name="4">4</a>ד  ויכתב משה את כל דברי יהוה וישכם בבקר ויבן מזבח תחת ההר ושתים עשרה מצבה לשנים עשר שבטי ישראל</span> <span class="verse"><a name="5">5</a>ה  וישלח את נערי בני ישראל ויעלו עלת ויזבחו זבחים שלמים ליהוה--פרים</span> <span class="verse"><a name="6">6</a>ו  ויקח משה חצי הדם וישם באגנת וחצי הדם זרק על המזבח</span> <span class="verse"><a name="7">7</a>ז  ויקח ספר הברית ויקרא באזני העם ויאמרו כל אשר דבר יהוה נעשה ונשמע</span> <span class="verse"><a name="8">8</a>ח  ויקח משה את הדם ויזרק על העם ויאמר הנה דם הברית אשר כרת יהוה עמכם על כל הדברים האלה</span> <span class="verse"><a name="9">9</a>ט  ויעל משה ואהרן--נדב ואביהוא ושבעים מזקני ישראל</span> <span class="verse"><a name="10">10</a>י  ויראו את אלהי ישראל ותחת רגליו כמעשה לבנת הספיר וכעצם השמים לטהר</span> <span class="verse"><a name="11">11</a>יא  ואל אצילי בני ישראל לא שלח ידו ויחזו את האלהים ויאכלו וישתו  {ס}</span> <span class="verse"><a name="12">12</a>יב  ויאמר יהוה אל משה עלה אלי ההרה--והיה שם ואתנה לך את לחת האבן והתורה והמצוה אשר כתבתי להורתם</span> <span class="verse"><a name="13">13</a>יג  ויקם משה ויהושע משרתו ויעל משה אל הר האלהים</span> <span class="verse"><a name="14">14</a>יד  ואל הזקנים אמר שבו לנו בזה עד אשר נשוב אליכם והנה אהרן וחור עמכם מי בעל דברים יגש אלהם</span> <span class="verse"><a name="15">15</a>טו  ויעל משה אל ההר ויכס הענן את ההר</span> <span class="verse"><a name="16">16</a>טז  וישכן כבוד יהוה על הר סיני ויכסהו הענן ששת ימים ויקרא אל משה ביום השביעי מתוך הענן</span> <span class="verse"><a name="17">17</a>יז  ומראה כבוד יהוה כאש אכלת בראש ההר לעיני בני ישראל</span> <span class="verse"><a name="18">18</a>יח  ויבא משה בתוך הענן ויעל אל ההר ויהי משה בהר ארבעים יום וארבעים לילה  {פ}</span> </p></div</div></div></body></html>