<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 36</strong></div><p><span class="verse"><a name="1">1</a>א  ועשה בצלאל ואהליאב וכל איש חכם לב אשר נתן יהוה חכמה ותבונה בהמה לדעת לעשת את כל מלאכת עבדת הקדש--לכל אשר צוה יהוה</span> <span class="verse"><a name="2">2</a>ב  ויקרא משה אל בצלאל ואל אהליאב ואל כל איש חכם לב אשר נתן יהוה חכמה בלבו--כל אשר נשאו לבו לקרבה אל המלאכה לעשת אתה</span> <span class="verse"><a name="3">3</a>ג  ויקחו מלפני משה את כל התרומה אשר הביאו בני ישראל למלאכת עבדת הקדש--לעשת אתה והם הביאו אליו עוד נדבה--בבקר בבקר</span> <span class="verse"><a name="4">4</a>ד  ויבאו כל החכמים העשים את כל מלאכת הקדש--איש איש ממלאכתו אשר המה עשים</span> <span class="verse"><a name="5">5</a>ה  ויאמרו אל משה לאמר מרבים העם להביא מדי העבדה למלאכה אשר צוה יהוה לעשת אתה</span> <span class="verse"><a name="6">6</a>ו  ויצו משה ויעבירו קול במחנה לאמר איש ואשה אל יעשו עוד מלאכה לתרומת הקדש ויכלא העם מהביא</span> <span class="verse"><a name="7">7</a>ז  והמלאכה היתה דים לכל המלאכה--לעשות אתה והותר  {ס}</span> <span class="verse"><a name="8">8</a>ח  ויעשו כל חכם לב בעשי המלאכה את המשכן--עשר יריעת  שש משזר ותכלת וארגמן ותולעת שני--כרבים מעשה חשב עשה אתם</span> <span class="verse"><a name="9">9</a>ט  ארך היריעה האחת שמנה ועשרים באמה ורחב ארבע באמה היריעה האחת  מדה אחת לכל היריעת</span> <span class="verse"><a name="10">10</a>י  ויחבר את חמש היריעת אחת אל אחת וחמש יריעת חבר אחת אל אחת</span> <span class="verse"><a name="11">11</a>יא  ויעש ללאת תכלת על שפת היריעה האחת מקצה במחברת כן עשה בשפת היריעה הקיצונה במחברת השנית</span> <span class="verse"><a name="12">12</a>יב  חמשים ללאת עשה ביריעה האחת וחמשים ללאת עשה בקצה היריעה אשר במחברת השנית  מקבילת הללאת--אחת אל אחת</span> <span class="verse"><a name="13">13</a>יג  ויעש חמשים קרסי זהב ויחבר את היריעת אחת אל אחת בקרסים ויהי המשכן אחד  {פ}</span> <span class="verse"><a name="14">14</a>יד  ויעש יריעת עזים לאהל על המשכן  עשתי עשרה יריעת עשה אתם</span> <span class="verse"><a name="15">15</a>טו  ארך היריעה האחת שלשים באמה וארבע אמות רחב היריעה האחת  מדה אחת לעשתי עשרה יריעת</span> <span class="verse"><a name="16">16</a>טז  ויחבר את חמש היריעת לבד ואת שש היריעת לבד</span> <span class="verse"><a name="17">17</a>יז  ויעש ללאת חמשים על שפת היריעה הקיצנה במחברת וחמשים ללאת עשה על שפת היריעה החברת השנית</span> <span class="verse"><a name="18">18</a>יח  ויעש קרסי נחשת חמשים לחבר את האהל להית אחד</span> <span class="verse"><a name="19">19</a>יט  ויעש מכסה לאהל ערת אילם מאדמים ומכסה ערת תחשים מלמעלה  {ס}</span> <span class="verse"><a name="20">20</a>כ  ויעש את הקרשים למשכן עצי שטים עמדים</span> <span class="verse"><a name="21">21</a>כא  עשר אמת ארך הקרש ואמה וחצי האמה רחב הקרש האחד</span> <span class="verse"><a name="22">22</a>כב  שתי ידת לקרש האחד משלבת אחת אל אחת כן עשה לכל קרשי המשכן</span> <span class="verse"><a name="23">23</a>כג  ויעש את הקרשים למשכן  עשרים קרשים לפאת נגב תימנה</span> <span class="verse"><a name="24">24</a>כד  וארבעים אדני כסף--עשה תחת עשרים הקרשים  שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו</span> <span class="verse"><a name="25">25</a>כה  ולצלע המשכן השנית לפאת צפון עשה עשרים קרשים</span> <span class="verse"><a name="26">26</a>כו  וארבעים אדניהם כסף--שני אדנים תחת הקרש האחד ושני אדנים תחת הקרש האחד</span> <span class="verse"><a name="27">27</a>כז  ולירכתי המשכן ימה עשה ששה קרשים</span> <span class="verse"><a name="28">28</a>כח  ושני קרשים עשה למקצעת המשכן--בירכתים</span> <span class="verse"><a name="29">29</a>כט  והיו תואמם מלמטה ויחדו יהיו תמים אל ראשו אל הטבעת האחת כן עשה לשניהם לשני המקצעת</span> <span class="verse"><a name="30">30</a>ל  והיו שמנה קרשים ואדניהם כסף ששה עשר אדנים--שני אדנים שני אדנים תחת הקרש האחד</span> <span class="verse"><a name="31">31</a>לא  ויעש בריחי עצי שטים--חמשה לקרשי צלע המשכן האחת</span> <span class="verse"><a name="32">32</a>לב  וחמשה בריחם לקרשי צלע המשכן השנית וחמשה בריחם לקרשי המשכן לירכתים ימה</span> <span class="verse"><a name="33">33</a>לג  ויעש את הבריח התיכן לברח בתוך הקרשים מן הקצה אל הקצה</span> <span class="verse"><a name="34">34</a>לד  ואת הקרשים צפה זהב ואת טבעתם עשה זהב--בתים לבריחם ויצף את הבריחם זהב</span> <span class="verse"><a name="35">35</a>לה  ויעש את הפרכת תכלת וארגמן ותולעת שני ושש משזר מעשה חשב עשה אתה כרבים</span> <span class="verse"><a name="36">36</a>לו  ויעש לה ארבעה עמודי שטים ויצפם זהב וויהם זהב ויצק להם ארבעה אדני כסף</span> <span class="verse"><a name="37">37</a>לז  ויעש מסך לפתח האהל תכלת וארגמן ותולעת שני ושש משזר מעשה רקם</span> <span class="verse"><a name="38">38</a>לח  ואת עמודיו חמשה ואת וויהם וצפה ראשיהם וחשקיהם זהב ואדניהם חמשה נחשת  {פ}</span> </p></div</div></div></body></html>