<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 19</strong></div><p><span class="verse"><a name="1">1</a>א  בחדש השלישי לצאת בני ישראל מארץ מצרים--ביום הזה באו מדבר סיני</span> <span class="verse"><a name="2">2</a>ב  ויסעו מרפידים ויבאו מדבר סיני ויחנו במדבר ויחן שם ישראל נגד ההר</span> <span class="verse"><a name="3">3</a>ג  ומשה עלה אל האלהים ויקרא אליו יהוה מן ההר לאמר כה תאמר לבית יעקב ותגיד לבני ישראל</span> <span class="verse"><a name="4">4</a>ד  אתם ראיתם אשר עשיתי למצרים ואשא אתכם על כנפי נשרים ואבא אתכם אלי</span> <span class="verse"><a name="5">5</a>ה  ועתה אם שמוע תשמעו בקלי ושמרתם את בריתי--והייתם לי סגלה מכל העמים כי לי כל הארץ</span> <span class="verse"><a name="6">6</a>ו  ואתם תהיו לי ממלכת כהנים וגוי קדוש  אלה הדברים אשר תדבר אל בני ישראל</span> <span class="verse"><a name="7">7</a>ז  ויבא משה ויקרא לזקני העם וישם לפניהם את כל הדברים האלה אשר צוהו יהוה</span> <span class="verse"><a name="8">8</a>ח  ויענו כל העם יחדו ויאמרו כל אשר דבר יהוה נעשה וישב משה את דברי העם אל יהוה</span> <span class="verse"><a name="9">9</a>ט  ויאמר יהוה אל משה הנה אנכי בא אליך בעב הענן בעבור ישמע העם בדברי עמך וגם בך יאמינו לעולם ויגד משה את דברי העם אל יהוה</span> <span class="verse"><a name="10">10</a>י  ויאמר יהוה אל משה לך אל העם וקדשתם היום ומחר וכבסו שמלתם</span> <span class="verse"><a name="11">11</a>יא  והיו נכנים ליום השלישי  כי ביום השלשי ירד יהוה לעיני כל העם--על הר סיני</span> <span class="verse"><a name="12">12</a>יב  והגבלת את העם סביב לאמר השמרו לכם עלות בהר ונגע בקצהו  כל הנגע בהר מות יומת</span> <span class="verse"><a name="13">13</a>יג  לא תגע בו יד כי סקול יסקל או ירה יירה--אם בהמה אם איש לא יחיה במשך היבל המה יעלו בהר</span> <span class="verse"><a name="14">14</a>יד  וירד משה מן ההר אל העם ויקדש את העם ויכבסו שמלתם</span> <span class="verse"><a name="15">15</a>טו  ויאמר אל העם היו נכנים לשלשת ימים  אל תגשו אל אשה</span> <span class="verse"><a name="16">16</a>טז  ויהי ביום השלישי בהית הבקר ויהי קלת וברקים וענן כבד על ההר וקל שפר חזק מאד ויחרד כל העם אשר במחנה</span> <span class="verse"><a name="17">17</a>יז  ויוצא משה את העם לקראת האלהים מן המחנה ויתיצבו בתחתית ההר</span> <span class="verse"><a name="18">18</a>יח  והר סיני עשן כלו מפני אשר ירד עליו יהוה באש ויעל עשנו כעשן הכבשן ויחרד כל ההר מאד</span> <span class="verse"><a name="19">19</a>יט  ויהי קול השפר הולך וחזק מאד משה ידבר והאלהים יעננו בקול</span> <span class="verse"><a name="20">20</a>כ  וירד יהוה על הר סיני אל ראש ההר ויקרא יהוה למשה אל ראש ההר ויעל משה</span> <span class="verse"><a name="21">21</a>כא  ויאמר יהוה אל משה רד העד בעם  פן יהרסו אל יהוה לראות ונפל ממנו רב</span> <span class="verse"><a name="22">22</a>כב  וגם הכהנים הנגשים אל יהוה יתקדשו  פן יפרץ בהם יהוה</span> <span class="verse"><a name="23">23</a>כג  ויאמר משה אל יהוה לא יוכל העם לעלת אל הר סיני  כי אתה העדתה בנו לאמר הגבל את ההר וקדשתו</span> <span class="verse"><a name="24">24</a>כד  ויאמר אליו יהוה לך רד ועלית אתה ואהרן עמך והכהנים והעם אל יהרסו לעלת אל יהוה--פן יפרץ בם</span> <span class="verse"><a name="25">25</a>כה  וירד משה אל העם ויאמר אלהם  {ס}</span> </p></div</div></div></body></html>