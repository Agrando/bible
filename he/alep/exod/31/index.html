<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 31</strong></div><p><span class="verse"><a name="1">1</a>א  וידבר יהוה אל משה לאמר</span> <span class="verse"><a name="2">2</a>ב  ראה קראתי בשם בצלאל בן אורי בן חור למטה יהודה</span> <span class="verse"><a name="3">3</a>ג  ואמלא אתו רוח אלהים בחכמה ובתבונה ובדעת ובכל מלאכה</span> <span class="verse"><a name="4">4</a>ד  לחשב מחשבת לעשות בזהב ובכסף ובנחשת</span> <span class="verse"><a name="5">5</a>ה  ובחרשת אבן למלאת ובחרשת עץ לעשות בכל מלאכה</span> <span class="verse"><a name="6">6</a>ו  ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה ועשו את כל אשר צויתך</span> <span class="verse"><a name="7">7</a>ז  את אהל מועד ואת הארן לעדת ואת הכפרת אשר עליו ואת כל כלי האהל</span> <span class="verse"><a name="8">8</a>ח  ואת השלחן ואת כליו ואת המנרה הטהרה ואת כל כליה ואת מזבח הקטרת</span> <span class="verse"><a name="9">9</a>ט  ואת מזבח העלה ואת כל כליו ואת הכיור ואת כנו</span> <span class="verse"><a name="10">10</a>י  ואת בגדי השרד ואת בגדי הקדש לאהרן הכהן ואת בגדי בניו לכהן</span> <span class="verse"><a name="11">11</a>יא  ואת שמן המשחה ואת קטרת הסמים לקדש  ככל אשר צויתך יעשו  {פ}</span> <span class="verse"><a name="12">12</a>יב  ויאמר יהוה אל משה לאמר</span> <span class="verse"><a name="13">13</a>יג  ואתה דבר אל בני ישראל לאמר אך את שבתתי תשמרו  כי אות הוא ביני וביניכם לדרתיכם--לדעת כי אני יהוה מקדשכם</span> <span class="verse"><a name="14">14</a>יד  ושמרתם את השבת כי קדש הוא לכם מחלליה מות יומת--כי כל העשה בה מלאכה ונכרתה הנפש ההוא מקרב עמיה</span> <span class="verse"><a name="15">15</a>טו  ששת ימים יעשה מלאכה וביום השביעי שבת שבתון קדש ליהוה כל העשה מלאכה ביום השבת מות יומת</span> <span class="verse"><a name="16">16</a>טז  ושמרו בני ישראל את השבת לעשות את השבת לדרתם ברית עולם</span> <span class="verse"><a name="17">17</a>יז  ביני ובין בני ישראל--אות הוא לעלם  כי ששת ימים עשה יהוה את השמים ואת הארץ וביום השביעי שבת וינפש  {ס}</span> <span class="verse"><a name="18">18</a>יח  ויתן אל משה ככלתו לדבר אתו בהר סיני שני לחת העדת--לחת אבן כתבים באצבע אלהים</span> </p></div</div></div></body></html>