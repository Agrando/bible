<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/exod/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/exod">Exodus</a> &gt <strong>Chapter 16</strong></div><p><span class="verse"><a name="1">1</a>א  ויסעו מאילם ויבאו כל עדת בני ישראל אל מדבר סין אשר בין אילם ובין סיני--בחמשה עשר יום לחדש השני לצאתם מארץ מצרים</span> <span class="verse"><a name="2">2</a>ב  וילינו (וילונו) כל עדת בני ישראל על משה ועל אהרן--במדבר</span> <span class="verse"><a name="3">3</a>ג  ויאמרו אלהם בני ישראל מי יתן מותנו ביד יהוה בארץ מצרים בשבתנו על סיר הבשר באכלנו לחם לשבע  כי הוצאתם אתנו אל המדבר הזה להמית את כל הקהל הזה ברעב  {ס}</span> <span class="verse"><a name="4">4</a>ד  ויאמר יהוה אל משה הנני ממטיר לכם לחם מן השמים ויצא העם ולקטו דבר יום ביומו למען אנסנו הילך בתורתי אם לא</span> <span class="verse"><a name="5">5</a>ה  והיה ביום הששי והכינו את אשר יביאו והיה משנה על אשר ילקטו יום יום</span> <span class="verse"><a name="6">6</a>ו  ויאמר משה ואהרן אל כל בני ישראל  ערב--וידעתם כי יהוה הוציא אתכם מארץ מצרים</span> <span class="verse"><a name="7">7</a>ז  ובקר וראיתם את כבוד יהוה בשמעו את תלנתיכם על יהוה ונחנו מה כי תלונו (תלינו) עלינו</span> <span class="verse"><a name="8">8</a>ח  ויאמר משה בתת יהוה לכם בערב בשר לאכל ולחם בבקר לשבע בשמע יהוה את תלנתיכם אשר אתם מלינם עליו ונחנו מה לא עלינו תלנתיכם כי על יהוה</span> <span class="verse"><a name="9">9</a>ט  ויאמר משה אל אהרן אמר אל כל עדת בני ישראל קרבו לפני יהוה  כי שמע את תלנתיכם</span> <span class="verse"><a name="10">10</a>י  ויהי כדבר אהרן אל כל עדת בני ישראל ויפנו אל המדבר והנה כבוד יהוה נראה בענן  {פ}</span> <span class="verse"><a name="11">11</a>יא  וידבר יהוה אל משה לאמר</span> <span class="verse"><a name="12">12</a>יב  שמעתי את תלונת בני ישראל--דבר אלהם לאמר בין הערבים תאכלו בשר ובבקר תשבעו לחם וידעתם כי אני יהוה אלהיכם</span> <span class="verse"><a name="13">13</a>יג  ויהי בערב--ותעל השלו ותכס את המחנה ובבקר היתה שכבת הטל סביב למחנה</span> <span class="verse"><a name="14">14</a>יד  ותעל שכבת הטל והנה על פני המדבר דק מחספס--דק ככפר על הארץ</span> <span class="verse"><a name="15">15</a>טו  ויראו בני ישראל ויאמרו איש אל אחיו מן הוא--כי לא ידעו מה הוא ויאמר משה אלהם הוא הלחם אשר נתן יהוה לכם לאכלה</span> <span class="verse"><a name="16">16</a>טז  זה הדבר אשר צוה יהוה לקטו ממנו איש לפי אכלו  עמר לגלגלת מספר נפשתיכם--איש לאשר באהלו תקחו</span> <span class="verse"><a name="17">17</a>יז  ויעשו כן בני ישראל וילקטו המרבה והממעיט</span> <span class="verse"><a name="18">18</a>יח  וימדו בעמר--ולא העדיף המרבה והממעיט לא החסיר  איש לפי אכלו לקטו</span> <span class="verse"><a name="19">19</a>יט  ויאמר משה אלהם  איש אל יותר ממנו עד בקר</span> <span class="verse"><a name="20">20</a>כ  ולא שמעו אל משה ויותרו אנשים ממנו עד בקר וירם תולעים ויבאש ויקצף עלהם משה</span> <span class="verse"><a name="21">21</a>כא  וילקטו אתו בבקר בבקר איש כפי אכלו וחם השמש ונמס</span> <span class="verse"><a name="22">22</a>כב  ויהי ביום הששי לקטו לחם משנה--שני העמר לאחד ויבאו כל נשיאי העדה ויגידו למשה</span> <span class="verse"><a name="23">23</a>כג  ויאמר אלהם הוא אשר דבר יהוה--שבתון שבת קדש ליהוה מחר  את אשר תאפו אפו ואת אשר תבשלו בשלו ואת כל העדף הניחו לכם למשמרת עד הבקר</span> <span class="verse"><a name="24">24</a>כד  ויניחו אתו עד הבקר כאשר צוה משה ולא הבאיש ורמה לא היתה בו</span> <span class="verse"><a name="25">25</a>כה  ויאמר משה אכלהו היום כי שבת היום ליהוה  היום לא תמצאהו בשדה</span> <span class="verse"><a name="26">26</a>כו  ששת ימים תלקטהו וביום השביעי שבת לא יהיה בו</span> <span class="verse"><a name="27">27</a>כז  ויהי ביום השביעי יצאו מן העם ללקט ולא מצאו  {ס}</span> <span class="verse"><a name="28">28</a>כח  ויאמר יהוה אל משה  עד אנה מאנתם לשמר מצותי ותורתי</span> <span class="verse"><a name="29">29</a>כט  ראו כי יהוה נתן לכם השבת--על כן הוא נתן לכם ביום הששי לחם יומים שבו איש תחתיו אל יצא איש ממקמו--ביום השביעי</span> <span class="verse"><a name="30">30</a>ל  וישבתו העם ביום השבעי</span> <span class="verse"><a name="31">31</a>לא  ויקראו בית ישראל את שמו מן והוא כזרע גד לבן וטעמו כצפיחת בדבש</span> <span class="verse"><a name="32">32</a>לב  ויאמר משה זה הדבר אשר צוה יהוה--מלא העמר ממנו למשמרת לדרתיכם  למען יראו את הלחם אשר האכלתי אתכם במדבר בהוציאי אתכם מארץ מצרים</span> <span class="verse"><a name="33">33</a>לג  ויאמר משה אל אהרן קח צנצנת אחת ותן שמה מלא העמר מן והנח אתו לפני יהוה למשמרת לדרתיכם</span> <span class="verse"><a name="34">34</a>לד  כאשר צוה יהוה אל משה ויניחהו אהרן לפני העדת למשמרת</span> <span class="verse"><a name="35">35</a>לה  ובני ישראל אכלו את המן ארבעים שנה--עד באם אל ארץ נושבת  את המן אכלו--עד באם אל קצה ארץ כנען</span> <span class="verse"><a name="36">36</a>לו  והעמר עשרית האיפה הוא  {פ}</span> </p></div</div></div></body></html>