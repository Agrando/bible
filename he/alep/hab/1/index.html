<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/hab/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/hab">Habakkuk</a> &gt <strong>Chapter 1</strong></div><p><span class="verse"><a name="1">1</a>א  המשא אשר חזה חבקוק הנביא</span> <span class="verse"><a name="2">2</a>ב  עד אנה יהוה שועתי ולא תשמע  אזעק אליך חמס ולא תושיע</span> <span class="verse"><a name="3">3</a>ג  למה תראני און ועמל תביט ושד וחמס לנגדי ויהי ריב ומדון ישא</span> <span class="verse"><a name="4">4</a>ד  על כן תפוג תורה ולא יצא לנצח משפט  כי רשע מכתיר את הצדיק על כן יצא משפט מעקל</span> <span class="verse"><a name="5">5</a>ה  ראו בגוים והביטו והתמהו תמהו  כי פעל פעל בימיכם לא תאמינו כי יספר</span> <span class="verse"><a name="6">6</a>ו  כי הנני מקים את הכשדים הגוי המר והנמהר ההולך למרחבי ארץ לרשת משכנות לא לו</span> <span class="verse"><a name="7">7</a>ז  אים ונורא הוא ממנו משפטו ושאתו יצא</span> <span class="verse"><a name="8">8</a>ח  וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו--יעפו כנשר חש לאכול</span> <span class="verse"><a name="9">9</a>ט  כלה לחמס יבוא מגמת פניהם קדימה ויאסף כחול שבי</span> <span class="verse"><a name="10">10</a>י  והוא במלכים יתקלס ורזנים משחק לו הוא לכל מבצר ישחק ויצבר עפר וילכדה</span> <span class="verse"><a name="11">11</a>יא  אז חלף רוח ויעבר ואשם  זו כחו לאלהו</span> <span class="verse"><a name="12">12</a>יב  הלוא אתה מקדם יהוה אלהי קדשי--לא נמות יהוה למשפט שמתו וצור להוכיח יסדתו</span> <span class="verse"><a name="13">13</a>יג  טהור עינים מראות רע והביט אל עמל לא תוכל  למה תביט בוגדים--תחריש בבלע רשע צדיק ממנו</span> <span class="verse"><a name="14">14</a>יד  ותעשה אדם כדגי הים--כרמש לא משל בו</span> <span class="verse"><a name="15">15</a>טו  כלה בחכה העלה--יגרהו בחרמו ויאספהו במכמרתו על כן ישמח ויגיל</span> <span class="verse"><a name="16">16</a>טז  על כן יזבח לחרמו ויקטר למכמרתו  כי בהמה שמן חלקו ומאכלו בראה</span> <span class="verse"><a name="17">17</a>יז  העל כן יריק חרמו ותמיד להרג גוים לא יחמול  {ס}</span> </p></div</div></div></body></html>