<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/zeph/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/zeph">Zephaniah</a> &gt <strong>Chapter 3</strong></div><p><span class="verse"><a name="1">1</a>א  הוי מראה ונגאלה--העיר היונה</span> <span class="verse"><a name="2">2</a>ב  לא שמעה בקול לא לקחה מוסר ביהוה לא בטחה אל אלהיה לא קרבה</span> <span class="verse"><a name="3">3</a>ג  שריה בקרבה אריות שאגים שפטיה זאבי ערב לא גרמו לבקר</span> <span class="verse"><a name="4">4</a>ד  נביאיה פחזים אנשי בגדות כהניה חללו קדש חמסו תורה</span> <span class="verse"><a name="5">5</a>ה  יהוה צדיק בקרבה לא יעשה עולה בבקר בבקר משפטו יתן לאור לא נעדר ולא יודע עול בשת</span> <span class="verse"><a name="6">6</a>ו  הכרתי גוים נשמו פנותם--החרבתי חוצותם מבלי עובר נצדו עריהם מבלי איש מאין יושב</span> <span class="verse"><a name="7">7</a>ז  אמרתי אך תיראי אותי תקחי מוסר ולא יכרת מעונה כל אשר פקדתי עליה אכן השכימו השחיתו כל עלילותם</span> <span class="verse"><a name="8">8</a>ח  לכן חכו לי נאם יהוה ליום קומי לעד  כי משפטי לאסף גוים לקבצי ממלכות לשפך עליהם זעמי כל חרון אפי--כי באש קנאתי תאכל כל הארץ</span> <span class="verse"><a name="9">9</a>ט  כי אז אהפך אל עמים שפה ברורה לקרא כלם בשם יהוה לעבדו שכם אחד</span> <span class="verse"><a name="10">10</a>י  מעבר לנהרי כוש--עתרי בת פוצי יובלון מנחתי</span> <span class="verse"><a name="11">11</a>יא  ביום ההוא לא תבושי מכל עלילתיך אשר פשעת בי  כי אז אסיר מקרבך עליזי גאותך ולא תוספי לגבהה עוד בהר קדשי</span> <span class="verse"><a name="12">12</a>יב  והשארתי בקרבך עם עני ודל וחסו בשם יהוה</span> <span class="verse"><a name="13">13</a>יג  שארית ישראל לא יעשו עולה ולא ידברו כזב ולא ימצא בפיהם לשון תרמית  כי המה ירעו ורבצו ואין מחריד  {פ}</span> <span class="verse"><a name="14">14</a>יד  רני בת ציון--הריעו ישראל שמחי ועלזי בכל לב בת ירושלם</span> <span class="verse"><a name="15">15</a>טו  הסיר יהוה משפטיך פנה איבך מלך ישראל יהוה בקרבך לא תיראי רע עוד  {פ}</span> <span class="verse"><a name="16">16</a>טז  ביום ההוא יאמר לירושלם אל תיראי  ציון אל ירפו ידיך</span> <span class="verse"><a name="17">17</a>יז  יהוה אלהיך בקרבך גבור יושיע ישיש עליך בשמחה יחריש באהבתו--יגיל עליך ברנה</span> <span class="verse"><a name="18">18</a>יח  נוגי ממועד אספתי ממך היו--משאת עליה חרפה</span> <span class="verse"><a name="19">19</a>יט  הנני עשה את כל מעניך בעת ההיא והושעתי את הצלעה והנדחה אקבץ ושמתים לתהלה ולשם בכל הארץ בשתם</span> <span class="verse"><a name="20">20</a>כ  בעת ההיא אביא אתכם ובעת קבצי אתכם  כי אתן אתכם לשם ולתהלה בכל עמי הארץ בשובי את שבותיכם לעיניכם אמר יהוה  {ש}</span> </p></div</div></div></body></html>