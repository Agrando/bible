<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/zeph/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/zeph">Zephaniah</a> &gt <strong>Chapter 2</strong></div><p><span class="verse"><a name="1">1</a>א  התקוששו וקושו--הגוי לא נכסף</span> <span class="verse"><a name="2">2</a>ב  בטרם לדת חק כמץ עבר יום בטרם לא יבוא עליכם חרון אף יהוה--בטרם לא יבוא עליכם יום אף יהוה</span> <span class="verse"><a name="3">3</a>ג  בקשו את יהוה כל ענוי הארץ אשר משפטו פעלו בקשו צדק בקשו ענוה--אולי תסתרו ביום אף יהוה</span> <span class="verse"><a name="4">4</a>ד  כי עזה עזובה תהיה ואשקלון לשממה אשדוד בצהרים יגרשוה ועקרון תעקר  {ס}</span> <span class="verse"><a name="5">5</a>ה  הוי ישבי חבל הים--גוי כרתים דבר יהוה עליכם כנען ארץ פלשתים והאבדתיך מאין יושב</span> <span class="verse"><a name="6">6</a>ו  והיתה חבל הים נות כרת רעים--וגדרות צאן</span> <span class="verse"><a name="7">7</a>ז  והיה חבל לשארית בית יהודה--עליהם ירעון  בבתי אשקלון בערב ירבצון--כי יפקדם יהוה אלהיהם ושב שבותם (שביתם)</span> <span class="verse"><a name="8">8</a>ח  שמעתי חרפת מואב וגדפי בני עמון--אשר חרפו את עמי ויגדילו על גבולם</span> <span class="verse"><a name="9">9</a>ט  לכן חי אני נאם יהוה צבאות אלהי ישראל כי מואב כסדם תהיה ובני עמון כעמרה ממשק חרול ומכרה מלח ושממה עד עולם שארית עמי יבזום ויתר גוי ינחלום</span> <span class="verse"><a name="10">10</a>י  זאת להם תחת גאונם  כי חרפו ויגדלו על עם יהוה צבאות</span> <span class="verse"><a name="11">11</a>יא  נורא יהוה עליהם כי רזה את כל אלהי הארץ וישתחוו לו איש ממקומו כל איי הגוים</span> <span class="verse"><a name="12">12</a>יב  גם אתם כושים חללי חרבי המה</span> <span class="verse"><a name="13">13</a>יג  ויט ידו על צפון ויאבד את אשור וישם את נינוה לשממה ציה כמדבר</span> <span class="verse"><a name="14">14</a>יד  ורבצו בתוכה עדרים כל חיתו גוי--גם קאת גם קפד בכפתריה ילינו קול ישורר בחלון חרב בסף כי ארזה ערה</span> <span class="verse"><a name="15">15</a>טו  זאת העיר העליזה היושבת לבטח האמרה בלבבה אני ואפסי עוד איך היתה לשמה מרבץ לחיה--כל עובר עליה ישרק יניע ידו  {פ}</span> </p></div</div></div></body></html>