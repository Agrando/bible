<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 43</strong></div><p><span class="verse"><a name="1">1</a>א  והרעב כבד בארץ</span> <span class="verse"><a name="2">2</a>ב  ויהי כאשר כלו לאכל את השבר אשר הביאו ממצרים ויאמר אליהם אביהם שבו שברו לנו מעט אכל</span> <span class="verse"><a name="3">3</a>ג  ויאמר אליו יהודה לאמר  העד העד בנו האיש לאמר לא תראו פני בלתי אחיכם אתכם</span> <span class="verse"><a name="4">4</a>ד  אם ישך משלח את אחינו אתנו--נרדה ונשברה לך אכל</span> <span class="verse"><a name="5">5</a>ה  ואם אינך משלח לא נרד  כי האיש אמר אלינו לא תראו פני בלתי אחיכם אתכם</span> <span class="verse"><a name="6">6</a>ו  ויאמר ישראל למה הרעתם לי--להגיד לאיש העוד לכם אח</span> <span class="verse"><a name="7">7</a>ז  ויאמרו שאול שאל האיש לנו ולמולדתנו לאמר העוד אביכם חי היש לכם אח ונגד לו על פי הדברים האלה הידוע נדע--כי יאמר הורידו את אחיכם</span> <span class="verse"><a name="8">8</a>ח  ויאמר יהודה אל ישראל אביו שלחה הנער אתי--ונקומה ונלכה ונחיה ולא נמות גם אנחנו גם אתה גם טפנו</span> <span class="verse"><a name="9">9</a>ט  אנכי אערבנו--מידי תבקשנו  אם לא הביאתיו אליך והצגתיו לפניך וחטאתי לך כל הימים</span> <span class="verse"><a name="10">10</a>י  כי לולא התמהמהנו--כי עתה שבנו זה פעמים</span> <span class="verse"><a name="11">11</a>יא  ויאמר אלהם ישראל אביהם אם כן אפוא זאת עשו--קחו מזמרת הארץ בכליכם והורידו לאיש מנחה  מעט צרי ומעט דבש נכאת ולט בטנים ושקדים</span> <span class="verse"><a name="12">12</a>יב  וכסף משנה קחו בידכם ואת הכסף המושב בפי אמתחתיכם תשיבו בידכם--אולי משגה הוא</span> <span class="verse"><a name="13">13</a>יג  ואת אחיכם קחו וקומו שובו אל האיש</span> <span class="verse"><a name="14">14</a>יד  ואל שדי יתן לכם רחמים לפני האיש ושלח לכם את אחיכם אחר ואת בנימין ואני כאשר שכלתי שכלתי</span> <span class="verse"><a name="15">15</a>טו  ויקחו האנשים את המנחה הזאת ומשנה כסף לקחו בידם ואת בנימן ויקמו וירדו מצרים ויעמדו לפני יוסף</span> <span class="verse"><a name="16">16</a>טז  וירא יוסף אתם את בנימין ויאמר לאשר על ביתו הבא את האנשים הביתה וטבח טבח והכן כי אתי יאכלו האנשים בצהרים</span> <span class="verse"><a name="17">17</a>יז  ויעש האיש כאשר אמר יוסף ויבא האיש את האנשים ביתה יוסף</span> <span class="verse"><a name="18">18</a>יח  וייראו האנשים כי הובאו בית יוסף ויאמרו על דבר הכסף השב באמתחתינו בתחלה אנחנו מובאים--להתגלל עלינו ולהתנפל עלינו ולקחת אתנו לעבדים ואת חמרינו</span> <span class="verse"><a name="19">19</a>יט  ויגשו אל האיש אשר על בית יוסף וידברו אליו פתח הבית</span> <span class="verse"><a name="20">20</a>כ  ויאמרו בי אדני ירד ירדנו בתחלה לשבר אכל</span> <span class="verse"><a name="21">21</a>כא  ויהי כי באנו אל המלון ונפתחה את אמתחתינו והנה כסף איש בפי אמתחתו כספנו במשקלו ונשב אתו בידנו</span> <span class="verse"><a name="22">22</a>כב  וכסף אחר הורדנו בידנו לשבר אכל לא ידענו מי שם כספנו באמתחתינו</span> <span class="verse"><a name="23">23</a>כג  ויאמר שלום לכם אל תיראו אלהיכם ואלהי אביכם נתן לכם מטמון באמתחתיכם--כספכם בא אלי ויוצא אלהם את שמעון</span> <span class="verse"><a name="24">24</a>כד  ויבא האיש את האנשים ביתה יוסף ויתן מים וירחצו רגליהם ויתן מספוא לחמריהם</span> <span class="verse"><a name="25">25</a>כה  ויכינו את המנחה עד בוא יוסף בצהרים  כי שמעו כי שם יאכלו לחם</span> <span class="verse"><a name="26">26</a>כו  ויבא יוסף הביתה ויביאו לו את המנחה אשר בידם הביתה וישתחוו לו ארצה</span> <span class="verse"><a name="27">27</a>כז  וישאל להם לשלום ויאמר השלום אביכם הזקן אשר אמרתם--העודנו חי</span> <span class="verse"><a name="28">28</a>כח  ויאמרו שלום לעבדך לאבינו--עודנו חי ויקדו וישתחו (וישתחוו)</span> <span class="verse"><a name="29">29</a>כט  וישא עיניו וירא את בנימין אחיו בן אמו ויאמר הזה אחיכם הקטן אשר אמרתם אלי ויאמר אלהים יחנך בני</span> <span class="verse"><a name="30">30</a>ל  וימהר יוסף כי נכמרו רחמיו אל אחיו ויבקש לבכות ויבא החדרה ויבך שמה</span> <span class="verse"><a name="31">31</a>לא  וירחץ פניו ויצא ויתאפק--ויאמר שימו לחם</span> <span class="verse"><a name="32">32</a>לב  וישימו לו לבדו ולהם לבדם ולמצרים האכלים אתו לבדם--כי לא יוכלון המצרים לאכל את העברים לחם כי תועבה הוא למצרים</span> <span class="verse"><a name="33">33</a>לג  וישבו לפניו--הבכר כבכרתו והצעיר כצערתו ויתמהו האנשים איש אל רעהו</span> <span class="verse"><a name="34">34</a>לד  וישא משאת מאת פניו אלהם ותרב משאת בנימן ממשאת כלם חמש ידות וישתו וישכרו עמו</span> </p></div</div></div></body></html>