<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 21</strong></div><p><span class="verse"><a name="1">1</a>א  ויהוה פקד את שרה כאשר אמר ויעש יהוה לשרה כאשר דבר</span> <span class="verse"><a name="2">2</a>ב  ותהר ותלד שרה לאברהם בן לזקניו למועד אשר דבר אתו אלהים</span> <span class="verse"><a name="3">3</a>ג  ויקרא אברהם את שם בנו הנולד לו אשר ילדה לו שרה--יצחק</span> <span class="verse"><a name="4">4</a>ד  וימל אברהם את יצחק בנו בן שמנת ימים כאשר צוה אתו אלהים</span> <span class="verse"><a name="5">5</a>ה  ואברהם בן מאת שנה בהולד לו את יצחק בנו</span> <span class="verse"><a name="6">6</a>ו  ותאמר שרה--צחק עשה לי אלהים  כל השמע יצחק לי</span> <span class="verse"><a name="7">7</a>ז  ותאמר מי מלל לאברהם היניקה בנים שרה  כי ילדתי בן לזקניו</span> <span class="verse"><a name="8">8</a>ח  ויגדל הילד ויגמל ויעש אברהם משתה גדול ביום הגמל את יצחק</span> <span class="verse"><a name="9">9</a>ט  ותרא שרה את בן הגר המצרית אשר ילדה לאברהם--מצחק</span> <span class="verse"><a name="10">10</a>י  ותאמר לאברהם גרש האמה הזאת ואת בנה  כי לא יירש בן האמה הזאת עם בני עם יצחק</span> <span class="verse"><a name="11">11</a>יא  וירע הדבר מאד בעיני אברהם על אודת בנו</span> <span class="verse"><a name="12">12</a>יב  ויאמר אלהים אל אברהם אל ירע בעיניך על הנער ועל אמתך--כל אשר תאמר אליך שרה שמע בקלה  כי ביצחק יקרא לך זרע</span> <span class="verse"><a name="13">13</a>יג  וגם את בן האמה לגוי אשימנו  כי זרעך הוא</span> <span class="verse"><a name="14">14</a>יד  וישכם אברהם בבקר ויקח לחם וחמת מים ויתן אל הגר שם על שכמה ואת הילד--וישלחה ותלך ותתע במדבר באר שבע</span> <span class="verse"><a name="15">15</a>טו  ויכלו המים מן החמת ותשלך את הילד תחת אחד השיחם</span> <span class="verse"><a name="16">16</a>טז  ותלך ותשב לה מנגד הרחק כמטחוי קשת כי אמרה אל אראה במות הילד ותשב מנגד ותשא את קלה ותבך</span> <span class="verse"><a name="17">17</a>יז  וישמע אלהים את קול הנער ויקרא מלאך אלהים אל הגר מן השמים ויאמר לה מה לך הגר אל תיראי כי שמע אלהים אל קול הנער באשר הוא שם</span> <span class="verse"><a name="18">18</a>יח  קומי שאי את הנער והחזיקי את ידך בו  כי לגוי גדול אשימנו</span> <span class="verse"><a name="19">19</a>יט  ויפקח אלהים את עיניה ותרא באר מים ותלך ותמלא את החמת מים ותשק את הנער</span> <span class="verse"><a name="20">20</a>כ  ויהי אלהים את הנער ויגדל וישב במדבר ויהי רבה קשת</span> <span class="verse"><a name="21">21</a>כא  וישב במדבר פארן ותקח לו אמו אשה מארץ מצרים  {פ}</span> <span class="verse"><a name="22">22</a>כב  ויהי בעת ההוא ויאמר אבימלך ופיכל שר צבאו אל אברהם לאמר  אלהים עמך בכל אשר אתה עשה</span> <span class="verse"><a name="23">23</a>כג  ועתה השבעה לי באלהים הנה אם תשקר לי ולניני ולנכדי כחסד אשר עשיתי עמך תעשה עמדי ועם הארץ אשר גרתה בה</span> <span class="verse"><a name="24">24</a>כד  ויאמר אברהם אנכי אשבע</span> <span class="verse"><a name="25">25</a>כה  והוכח אברהם את אבימלך על אדות באר המים אשר גזלו עבדי אבימלך</span> <span class="verse"><a name="26">26</a>כו  ויאמר אבימלך--לא ידעתי מי עשה את הדבר הזה וגם אתה לא הגדת לי וגם אנכי לא שמעתי--בלתי היום</span> <span class="verse"><a name="27">27</a>כז  ויקח אברהם צאן ובקר ויתן לאבימלך ויכרתו שניהם ברית</span> <span class="verse"><a name="28">28</a>כח  ויצב אברהם את שבע כבשת הצאן--לבדהן</span> <span class="verse"><a name="29">29</a>כט  ויאמר אבימלך אל אברהם  מה הנה שבע כבשת האלה אשר הצבת לבדנה</span> <span class="verse"><a name="30">30</a>ל  ויאמר--כי את שבע כבשת תקח מידי  בעבור תהיה לי לעדה כי חפרתי את הבאר הזאת</span> <span class="verse"><a name="31">31</a>לא  על כן קרא למקום ההוא--באר שבע  כי שם נשבעו שניהם</span> <span class="verse"><a name="32">32</a>לב  ויכרתו ברית בבאר שבע ויקם אבימלך ופיכל שר צבאו וישבו אל ארץ פלשתים</span> <span class="verse"><a name="33">33</a>לג  ויטע אשל בבאר שבע ויקרא שם--בשם יהוה אל עולם</span> <span class="verse"><a name="34">34</a>לד  ויגר אברהם בארץ פלשתים ימים רבים  {פ}</span> </p></div</div></div></body></html>