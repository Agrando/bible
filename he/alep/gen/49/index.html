<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 49</strong></div><p><span class="verse"><a name="1">1</a>א  ויקרא יעקב אל בניו ויאמר האספו ואגידה לכם את אשר יקרא אתכם באחרית הימים</span> <span class="verse"><a name="2">2</a>ב  הקבצו ושמעו בני יעקב ושמעו אל ישראל אביכם</span> <span class="verse"><a name="3">3</a>ג  ראובן בכרי אתה כחי וראשית אוני--יתר שאת ויתר עז</span> <span class="verse"><a name="4">4</a>ד  פחז כמים אל תותר כי עלית משכבי אביך אז חללת יצועי עלה  {פ}</span> <span class="verse"><a name="5">5</a>ה  שמעון ולוי אחים--כלי חמס מכרתיהם</span> <span class="verse"><a name="6">6</a>ו  בסדם אל תבא נפשי בקהלם אל תחד כבדי  כי באפם הרגו איש וברצנם עקרו שור</span> <span class="verse"><a name="7">7</a>ז  ארור אפם כי עז ועברתם כי קשתה אחלקם ביעקב ואפיצם בישראל  {פ}</span> <span class="verse"><a name="8">8</a>ח  יהודה אתה יודוך אחיך--ידך בערף איביך ישתחוו לך בני אביך</span> <span class="verse"><a name="9">9</a>ט  גור אריה יהודה מטרף בני עלית כרע רבץ כאריה וכלביא מי יקימנו</span> <span class="verse"><a name="10">10</a>י  לא יסור שבט מיהודה ומחקק מבין רגליו עד כי יבא שילה ולו יקהת עמים</span> <span class="verse"><a name="11">11</a>יא  אסרי לגפן עירה ולשרקה בני אתנו כבס ביין לבשו ובדם ענבים סותה</span> <span class="verse"><a name="12">12</a>יב  חכלילי עינים מיין ולבן שנים מחלב  {פ}</span> <span class="verse"><a name="13">13</a>יג  זבולן לחוף ימים ישכן והוא לחוף אנית וירכתו על צידן  {פ}</span> <span class="verse"><a name="14">14</a>יד  יששכר חמר גרם--רבץ בין המשפתים</span> <span class="verse"><a name="15">15</a>טו  וירא מנחה כי טוב ואת הארץ כי נעמה ויט שכמו לסבל ויהי למס עבד  {ס}</span> <span class="verse"><a name="16">16</a>טז  דן ידין עמו--כאחד שבטי ישראל</span> <span class="verse"><a name="17">17</a>יז  יהי דן נחש עלי דרך שפיפן עלי ארח--הנשך עקבי סוס ויפל רכבו אחור</span> <span class="verse"><a name="18">18</a>יח  לישועתך קויתי יהוה  {ס}</span> <span class="verse"><a name="19">19</a>יט  גד גדוד יגודנו והוא יגד עקב  {ס}</span> <span class="verse"><a name="20">20</a>כ  מאשר שמנה לחמו והוא יתן מעדני מלך  {ס}</span> <span class="verse"><a name="21">21</a>כא  נפתלי אילה שלחה--הנתן אמרי שפר  {ס}</span> <span class="verse"><a name="22">22</a>כב  בן פרת יוסף בן פרת עלי עין בנות צעדה עלי שור</span> <span class="verse"><a name="23">23</a>כג  וימררהו ורבו וישטמהו בעלי חצים</span> <span class="verse"><a name="24">24</a>כד  ותשב באיתן קשתו ויפזו זרעי ידיו מידי אביר יעקב משם רעה אבן ישראל</span> <span class="verse"><a name="25">25</a>כה  מאל אביך ויעזרך ואת שדי ויברכך ברכת שמים מעל ברכת תהום רבצת תחת ברכת שדים ורחם</span> <span class="verse"><a name="26">26</a>כו  ברכת אביך גברו על ברכת הורי עד תאות גבעת עולם תהיין לראש יוסף ולקדקד נזיר אחיו  {פ}</span> <span class="verse"><a name="27">27</a>כז  בנימין זאב יטרף בבקר יאכל עד ולערב יחלק שלל</span> <span class="verse"><a name="28">28</a>כח  כל אלה שבטי ישראל שנים עשר וזאת אשר דבר להם אביהם ויברך אותם--איש אשר כברכתו ברך אתם</span> <span class="verse"><a name="29">29</a>כט  ויצו אותם ויאמר אלהם אני נאסף אל עמי--קברו אתי אל אבתי  אל המערה--אשר בשדה עפרון החתי</span> <span class="verse"><a name="30">30</a>ל  במערה אשר בשדה המכפלה אשר על פני ממרא--בארץ כנען  אשר קנה אברהם את השדה מאת עפרן החתי--לאחזת קבר</span> <span class="verse"><a name="31">31</a>לא  שמה קברו את אברהם ואת שרה אשתו שמה קברו את יצחק ואת רבקה אשתו ושמה קברתי את לאה</span> <span class="verse"><a name="32">32</a>לב  מקנה השדה והמערה אשר בו מאת בני חת</span> <span class="verse"><a name="33">33</a>לג  ויכל יעקב לצות את בניו ויאסף רגליו אל המטה ויגוע ויאסף אל עמיו</span> </p></div</div></div></body></html>