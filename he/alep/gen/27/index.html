<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 27</strong></div><p><span class="verse"><a name="1">1</a>א  ויהי כי זקן יצחק ותכהין עיניו מראת ויקרא את עשו בנו הגדל ויאמר אליו בני ויאמר אליו הנני</span> <span class="verse"><a name="2">2</a>ב  ויאמר הנה נא זקנתי לא ידעתי יום מותי</span> <span class="verse"><a name="3">3</a>ג  ועתה שא נא כליך תליך וקשתך וצא השדה וצודה לי צידה (ציד)</span> <span class="verse"><a name="4">4</a>ד  ועשה לי מטעמים כאשר אהבתי והביאה לי--ואכלה  בעבור תברכך נפשי בטרם אמות</span> <span class="verse"><a name="5">5</a>ה  ורבקה שמעת--בדבר יצחק אל עשו בנו וילך עשו השדה לצוד ציד להביא</span> <span class="verse"><a name="6">6</a>ו  ורבקה אמרה אל יעקב בנה לאמר  הנה שמעתי את אביך מדבר אל עשו אחיך לאמר</span> <span class="verse"><a name="7">7</a>ז  הביאה לי ציד ועשה לי מטעמים ואכלה ואברככה לפני יהוה לפני מותי</span> <span class="verse"><a name="8">8</a>ח  ועתה בני שמע בקלי--לאשר אני מצוה אתך</span> <span class="verse"><a name="9">9</a>ט  לך נא אל הצאן וקח לי משם שני גדיי עזים טבים ואעשה אתם מטעמים לאביך כאשר אהב</span> <span class="verse"><a name="10">10</a>י  והבאת לאביך ואכל בעבר אשר יברכך לפני מותו</span> <span class="verse"><a name="11">11</a>יא  ויאמר יעקב אל רבקה אמו  הן עשו אחי איש שער ואנכי איש חלק</span> <span class="verse"><a name="12">12</a>יב  אולי ימשני אבי והייתי בעיניו כמתעתע והבאתי עלי קללה ולא ברכה</span> <span class="verse"><a name="13">13</a>יג  ותאמר לו אמו עלי קללתך בני אך שמע בקלי ולך קח לי</span> <span class="verse"><a name="14">14</a>יד  וילך ויקח ויבא לאמו ותעש אמו מטעמים כאשר אהב אביו</span> <span class="verse"><a name="15">15</a>טו  ותקח רבקה את בגדי עשו בנה הגדל החמדת אשר אתה בבית ותלבש את יעקב בנה הקטן</span> <span class="verse"><a name="16">16</a>טז  ואת ערת גדיי העזים הלבישה על ידיו--ועל חלקת צואריו</span> <span class="verse"><a name="17">17</a>יז  ותתן את המטעמים ואת הלחם אשר עשתה ביד יעקב בנה</span> <span class="verse"><a name="18">18</a>יח  ויבא אל אביו ויאמר אבי ויאמר הנני מי אתה בני</span> <span class="verse"><a name="19">19</a>יט  ויאמר יעקב אל אביו אנכי עשו בכרך--עשיתי כאשר דברת אלי קום נא שבה ואכלה מצידי--בעבור תברכני נפשך</span> <span class="verse"><a name="20">20</a>כ  ויאמר יצחק אל בנו מה זה מהרת למצא בני ויאמר כי הקרה יהוה אלהיך לפני</span> <span class="verse"><a name="21">21</a>כא  ויאמר יצחק אל יעקב גשה נא ואמשך בני  האתה זה בני עשו אם לא</span> <span class="verse"><a name="22">22</a>כב  ויגש יעקב אל יצחק אביו וימשהו ויאמר הקל קול יעקב והידים ידי עשו</span> <span class="verse"><a name="23">23</a>כג  ולא הכירו--כי היו ידיו כידי עשו אחיו שערת ויברכהו</span> <span class="verse"><a name="24">24</a>כד  ויאמר אתה זה בני עשו ויאמר אני</span> <span class="verse"><a name="25">25</a>כה  ויאמר הגשה לי ואכלה מציד בני--למען תברכך נפשי ויגש לו ויאכל ויבא לו יין וישת</span> <span class="verse"><a name="26">26</a>כו  ויאמר אליו יצחק אביו  גשה נא ושקה לי בני</span> <span class="verse"><a name="27">27</a>כז  ויגש וישק לו וירח את ריח בגדיו ויברכהו ויאמר ראה ריח בני כריח שדה אשר ברכו יהוה</span> <span class="verse"><a name="28">28</a>כח  ויתן לך האלהים מטל השמים ומשמני הארץ--ורב דגן ותירש</span> <span class="verse"><a name="29">29</a>כט  יעבדוך עמים וישתחו (וישתחוו) לך לאמים--הוה גביר לאחיך וישתחוו לך בני אמך ארריך ארור ומברכיך ברוך</span> <span class="verse"><a name="30">30</a>ל  ויהי כאשר כלה יצחק לברך את יעקב ויהי אך יצא יצא יעקב מאת פני יצחק אביו ועשו אחיו בא מצידו</span> <span class="verse"><a name="31">31</a>לא  ויעש גם הוא מטעמים ויבא לאביו ויאמר לאביו יקם אבי ויאכל מציד בנו--בעבר תברכני נפשך</span> <span class="verse"><a name="32">32</a>לב  ויאמר לו יצחק אביו מי אתה ויאמר אני בנך בכרך עשו</span> <span class="verse"><a name="33">33</a>לג  ויחרד יצחק חרדה גדלה עד מאד ויאמר מי אפוא הוא הצד ציד ויבא לי ואכל מכל בטרם תבוא ואברכהו גם ברוך יהיה</span> <span class="verse"><a name="34">34</a>לד  כשמע עשו את דברי אביו ויצעק צעקה גדלה ומרה עד מאד ויאמר לאביו ברכני גם אני אבי</span> <span class="verse"><a name="35">35</a>לה  ויאמר בא אחיך במרמה ויקח ברכתך</span> <span class="verse"><a name="36">36</a>לו  ויאמר הכי קרא שמו יעקב ויעקבני זה פעמים--את בכרתי לקח והנה עתה לקח ברכתי ויאמר הלא אצלת לי ברכה</span> <span class="verse"><a name="37">37</a>לז  ויען יצחק ויאמר לעשו הן גביר שמתיו לך ואת כל אחיו נתתי לו לעבדים ודגן ותירש סמכתיו ולכה אפוא מה אעשה בני</span> <span class="verse"><a name="38">38</a>לח  ויאמר עשו אל אביו הברכה אחת הוא לך אבי--ברכני גם אני אבי וישא עשו קלו ויבך</span> <span class="verse"><a name="39">39</a>לט  ויען יצחק אביו ויאמר אליו  הנה משמני הארץ יהיה מושבך ומטל השמים מעל</span> <span class="verse"><a name="40">40</a>מ  ועל חרבך תחיה ואת אחיך תעבד והיה כאשר תריד ופרקת עלו מעל צוארך</span> <span class="verse"><a name="41">41</a>מא  וישטם עשו את יעקב על הברכה אשר ברכו אביו ויאמר עשו בלבו יקרבו ימי אבל אבי ואהרגה את יעקב אחי</span> <span class="verse"><a name="42">42</a>מב  ויגד לרבקה את דברי עשו בנה הגדל ותשלח ותקרא ליעקב בנה הקטן ותאמר אליו הנה עשו אחיך מתנחם לך להרגך</span> <span class="verse"><a name="43">43</a>מג  ועתה בני שמע בקלי וקום ברח לך אל לבן אחי חרנה</span> <span class="verse"><a name="44">44</a>מד  וישבת עמו ימים אחדים--עד אשר תשוב חמת אחיך</span> <span class="verse"><a name="45">45</a>מה  עד שוב אף אחיך ממך ושכח את אשר עשית לו ושלחתי ולקחתיך משם למה אשכל גם שניכם יום אחד</span> <span class="verse"><a name="46">46</a>מו  ותאמר רבקה אל יצחק  ק  צתי בחיי מפני בנות חת אם לקח יעקב אשה מבנות חת כאלה מבנות הארץ--למה לי חיים</span> </p></div</div></div></body></html>