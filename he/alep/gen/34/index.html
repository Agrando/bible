<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 34</strong></div><p><span class="verse"><a name="1">1</a>א  ותצא דינה בת לאה אשר ילדה ליעקב לראות בבנות הארץ</span> <span class="verse"><a name="2">2</a>ב  וירא אתה שכם בן חמור החוי--נשיא הארץ ויקח אתה וישכב אתה ויענה</span> <span class="verse"><a name="3">3</a>ג  ותדבק נפשו בדינה בת יעקב ויאהב את הנער וידבר על לב הנער</span> <span class="verse"><a name="4">4</a>ד  ויאמר שכם אל חמור אביו לאמר  קח לי את הילדה הזאת לאשה</span> <span class="verse"><a name="5">5</a>ה  ויעקב שמע כי טמא את דינה בתו ובניו היו את מקנהו בשדה והחרש יעקב עד באם</span> <span class="verse"><a name="6">6</a>ו  ויצא חמור אבי שכם אל יעקב לדבר אתו</span> <span class="verse"><a name="7">7</a>ז  ובני יעקב באו מן השדה כשמעם ויתעצבו האנשים ויחר להם מאד  כי נבלה עשה בישראל לשכב את בת יעקב וכן לא יעשה</span> <span class="verse"><a name="8">8</a>ח  וידבר חמור אתם לאמר  שכם בני חשקה נפשו בבתכם--תנו נא אתה לו לאשה</span> <span class="verse"><a name="9">9</a>ט  והתחתנו אתנו  בנתיכם תתנו לנו ואת בנתינו תקחו לכם</span> <span class="verse"><a name="10">10</a>י  ואתנו תשבו והארץ תהיה לפניכם--שבו וסחרוה והאחזו בה</span> <span class="verse"><a name="11">11</a>יא  ויאמר שכם אל אביה ואל אחיה אמצא חן בעיניכם ואשר תאמרו אלי אתן</span> <span class="verse"><a name="12">12</a>יב  הרבו עלי מאד מהר ומתן ואתנה כאשר תאמרו אלי ותנו לי את הנער לאשה</span> <span class="verse"><a name="13">13</a>יג  ויענו בני יעקב את שכם ואת חמור אביו במרמה--וידברו  אשר טמא את דינה אחתם</span> <span class="verse"><a name="14">14</a>יד  ויאמרו אליהם לא נוכל לעשות הדבר הזה--לתת את אחתנו לאיש אשר לו ערלה  כי חרפה הוא לנו</span> <span class="verse"><a name="15">15</a>טו  אך בזאת נאות לכם  אם תהיו כמנו להמל לכם כל זכר</span> <span class="verse"><a name="16">16</a>טז  ונתנו את בנתינו לכם ואת בנתיכם נקח לנו וישבנו אתכם והיינו לעם אחד</span> <span class="verse"><a name="17">17</a>יז  ואם לא תשמעו אלינו להמול--ולקחנו את בתנו והלכנו</span> <span class="verse"><a name="18">18</a>יח  וייטבו דבריהם בעיני חמור ובעיני שכם בן חמור</span> <span class="verse"><a name="19">19</a>יט  ולא אחר הנער לעשות הדבר כי חפץ בבת יעקב והוא נכבד מכל בית אביו</span> <span class="verse"><a name="20">20</a>כ  ויבא חמור ושכם בנו אל שער עירם וידברו אל אנשי עירם לאמר</span> <span class="verse"><a name="21">21</a>כא  האנשים האלה שלמים הם אתנו וישבו בארץ ויסחרו אתה והארץ הנה רחבת ידים לפניהם את בנתם נקח לנו לנשים ואת בנתינו נתן להם</span> <span class="verse"><a name="22">22</a>כב  אך בזאת יאתו לנו האנשים לשבת אתנו--להיות לעם אחד  בהמול לנו כל זכר כאשר הם נמלים</span> <span class="verse"><a name="23">23</a>כג  מקנהם וקנינם וכל בהמתם הלוא לנו הם אך נאותה להם וישבו אתנו</span> <span class="verse"><a name="24">24</a>כד  וישמעו אל חמור ואל שכם בנו כל יצאי שער עירו וימלו כל זכר--כל יצאי שער עירו</span> <span class="verse"><a name="25">25</a>כה  ויהי ביום השלישי בהיותם כאבים ויקחו שני בני יעקב שמעון ולוי אחי דינה איש חרבו ויבאו על העיר בטח ויהרגו כל זכר</span> <span class="verse"><a name="26">26</a>כו  ואת חמור ואת שכם בנו הרגו לפי חרב ויקחו את דינה מבית שכם ויצאו</span> <span class="verse"><a name="27">27</a>כז  בני יעקב באו על החללים ויבזו העיר--אשר טמאו אחותם</span> <span class="verse"><a name="28">28</a>כח  את צאנם ואת בקרם ואת חמריהם ואת אשר בעיר ואת אשר בשדה לקחו</span> <span class="verse"><a name="29">29</a>כט  ואת כל חילם ואת כל טפם ואת נשיהם שבו ויבזו ואת כל אשר בבית</span> <span class="verse"><a name="30">30</a>ל  ויאמר יעקב אל שמעון ואל לוי עכרתם אתי להבאישני בישב הארץ בכנעני ובפרזי ואני מתי מספר ונאספו עלי והכוני ונשמדתי אני וביתי</span> <span class="verse"><a name="31">31</a>לא  ויאמרו  הכזונה יעשה את אחותנו  {פ}</span> </p></div</div></div></body></html>