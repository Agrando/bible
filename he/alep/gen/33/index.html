<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 33</strong></div><p><span class="verse"><a name="1">1</a>א  וישא יעקב עיניו וירא והנה עשו בא ועמו ארבע מאות איש ויחץ את הילדים על לאה ועל רחל ועל שתי השפחות</span> <span class="verse"><a name="2">2</a>ב  וישם את השפחות ואת ילדיהן ראשנה ואת לאה וילדיה אחרנים ואת רחל ואת יוסף אחרנים</span> <span class="verse"><a name="3">3</a>ג  והוא עבר לפניהם וישתחו ארצה שבע פעמים עד גשתו עד אחיו</span> <span class="verse"><a name="4">4</a>ד  וירץ עשו לקראתו ויחבקהו ויפל על צוארו וישקהו ויבכו</span> <span class="verse"><a name="5">5</a>ה  וישא את עיניו וירא את הנשים ואת הילדים ויאמר מי אלה לך ויאמר--הילדים אשר חנן אלהים את עבדך</span> <span class="verse"><a name="6">6</a>ו  ותגשן השפחות הנה וילדיהן ותשתחוין</span> <span class="verse"><a name="7">7</a>ז  ותגש גם לאה וילדיה וישתחוו ואחר נגש יוסף ורחל--וישתחוו</span> <span class="verse"><a name="8">8</a>ח  ויאמר מי לך כל המחנה הזה אשר פגשתי ויאמר למצא חן בעיני אדני</span> <span class="verse"><a name="9">9</a>ט  ויאמר עשו יש לי רב אחי יהי לך אשר לך</span> <span class="verse"><a name="10">10</a>י  ויאמר יעקב אל נא אם נא מצאתי חן בעיניך ולקחת מנחתי מידי  כי על כן ראיתי פניך כראת פני אלהים--ותרצני</span> <span class="verse"><a name="11">11</a>יא  קח נא את ברכתי אשר הבאת לך כי חנני אלהים וכי יש לי כל ויפצר בו ויקח</span> <span class="verse"><a name="12">12</a>יב  ויאמר נסעה ונלכה ואלכה לנגדך</span> <span class="verse"><a name="13">13</a>יג  ויאמר אליו אדני ידע כי הילדים רכים והצאן והבקר עלות עלי ודפקום יום אחד ומתו כל הצאן</span> <span class="verse"><a name="14">14</a>יד  יעבר נא אדני לפני עבדו ואני אתנהלה לאטי לרגל המלאכה אשר לפני ולרגל הילדים עד אשר אבא אל אדני שעירה</span> <span class="verse"><a name="15">15</a>טו  ויאמר עשו--אציגה נא עמך מן העם אשר אתי ויאמר למה זה אמצא חן בעיני אדני</span> <span class="verse"><a name="16">16</a>טז  וישב ביום ההוא עשו לדרכו שעירה</span> <span class="verse"><a name="17">17</a>יז  ויעקב נסע סכתה ויבן לו בית ולמקנהו עשה סכת על כן קרא שם המקום סכות  {ס}</span> <span class="verse"><a name="18">18</a>יח  ויבא יעקב שלם עיר שכם אשר בארץ כנען בבאו מפדן ארם ויחן את פני העיר</span> <span class="verse"><a name="19">19</a>יט  ויקן את חלקת השדה אשר נטה שם אהלו מיד בני חמור אבי שכם--במאה קשיטה</span> <span class="verse"><a name="20">20</a>כ  ויצב שם מזבח ויקרא לו--אל אלהי ישראל  {ס}</span> </p></div</div></div></body></html>