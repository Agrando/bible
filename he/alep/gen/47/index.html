<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 47</strong></div><p><span class="verse"><a name="1">1</a>א  ויבא יוסף ויגד לפרעה ויאמר אבי ואחי וצאנם ובקרם וכל אשר להם באו מארץ כנען והנם בארץ גשן</span> <span class="verse"><a name="2">2</a>ב  ומקצה אחיו לקח חמשה אנשים ויצגם לפני פרעה</span> <span class="verse"><a name="3">3</a>ג  ויאמר פרעה אל אחיו מה מעשיכם ויאמרו אל פרעה רעה צאן עבדיך--גם אנחנו גם אבותינו</span> <span class="verse"><a name="4">4</a>ד  ויאמרו אל פרעה לגור בארץ באנו כי אין מרעה לצאן אשר לעבדיך כי כבד הרעב בארץ כנען ועתה ישבו נא עבדיך בארץ גשן</span> <span class="verse"><a name="5">5</a>ה  ויאמר פרעה אל יוסף לאמר  אביך ואחיך באו אליך</span> <span class="verse"><a name="6">6</a>ו  ארץ מצרים לפניך הוא--במיטב הארץ הושב את אביך ואת אחיך  ישבו בארץ גשן--ואם ידעת ויש בם אנשי חיל ושמתם שרי מקנה על אשר לי</span> <span class="verse"><a name="7">7</a>ז  ויבא יוסף את יעקב אביו ויעמדהו לפני פרעה ויברך יעקב את פרעה</span> <span class="verse"><a name="8">8</a>ח  ויאמר פרעה אל יעקב  כמה ימי שני חייך</span> <span class="verse"><a name="9">9</a>ט  ויאמר יעקב אל פרעה ימי שני מגורי שלשים ומאת שנה  מעט ורעים היו ימי שני חיי ולא השיגו את ימי שני חיי אבתי בימי מגוריהם</span> <span class="verse"><a name="10">10</a>י  ויברך יעקב את פרעה ויצא מלפני פרעה</span> <span class="verse"><a name="11">11</a>יא  ויושב יוסף את אביו ואת אחיו ויתן להם אחזה בארץ מצרים במיטב הארץ בארץ רעמסס--כאשר צוה פרעה</span> <span class="verse"><a name="12">12</a>יב  ויכלכל יוסף את אביו ואת אחיו ואת כל בית אביו--לחם לפי הטף</span> <span class="verse"><a name="13">13</a>יג  ולחם אין בכל הארץ כי כבד הרעב מאד ותלה ארץ מצרים וארץ כנען מפני הרעב</span> <span class="verse"><a name="14">14</a>יד  וילקט יוסף את כל הכסף הנמצא בארץ מצרים ובארץ כנען בשבר אשר הם שברים ויבא יוסף את הכסף ביתה פרעה</span> <span class="verse"><a name="15">15</a>טו  ויתם הכסף מארץ מצרים ומארץ כנען ויבאו כל מצרים אל יוסף לאמר הבה לנו לחם ולמה נמות נגדך  כי אפס כסף</span> <span class="verse"><a name="16">16</a>טז  ויאמר יוסף הבו מקניכם ואתנה לכם במקניכם--אם אפס כסף</span> <span class="verse"><a name="17">17</a>יז  ויביאו את מקניהם אל יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל מקנהם בשנה ההוא</span> <span class="verse"><a name="18">18</a>יח  ותתם השנה ההוא ויבאו אליו בשנה השנית ויאמרו לו לא נכחד מאדני כי אם תם הכסף ומקנה הבהמה אל אדני  לא נשאר לפני אדני בלתי אם גויתנו ואדמתנו</span> <span class="verse"><a name="19">19</a>יט  למה נמות לעיניך גם אנחנו גם אדמתנו--קנה אתנו ואת אדמתנו בלחם ונהיה אנחנו ואדמתנו עבדים לפרעה ותן זרע ונחיה ולא נמות והאדמה לא תשם</span> <span class="verse"><a name="20">20</a>כ  ויקן יוסף את כל אדמת מצרים לפרעה כי מכרו מצרים איש שדהו כי חזק עלהם הרעב ותהי הארץ לפרעה</span> <span class="verse"><a name="21">21</a>כא  ואת העם--העביר אתו לערים  מקצה גבול מצרים ועד קצהו</span> <span class="verse"><a name="22">22</a>כב  רק אדמת הכהנים לא קנה  כי חק לכהנים מאת פרעה ואכלו את חקם אשר נתן להם פרעה--על כן לא מכרו את אדמתם</span> <span class="verse"><a name="23">23</a>כג  ויאמר יוסף אל העם הן קניתי אתכם היום ואת אדמתכם לפרעה הא לכם זרע וזרעתם את האדמה</span> <span class="verse"><a name="24">24</a>כד  והיה בתבואת ונתתם חמישית לפרעה וארבע הידת יהיה לכם לזרע השדה ולאכלכם ולאשר בבתיכם--ולאכל לטפכם</span> <span class="verse"><a name="25">25</a>כה  ויאמרו החיתנו נמצא חן בעיני אדני והיינו עבדים לפרעה</span> <span class="verse"><a name="26">26</a>כו  וישם אתה יוסף לחק עד היום הזה על אדמת מצרים לפרעה--לחמש  רק אדמת הכהנים לבדם--לא היתה לפרעה</span> <span class="verse"><a name="27">27</a>כז  וישב ישראל בארץ מצרים בארץ גשן ויאחזו בה ויפרו וירבו מאד</span> <span class="verse"><a name="28">28</a>כח  ויחי יעקב בארץ מצרים שבע עשרה שנה ויהי ימי יעקב שני חייו--שבע שנים וארבעים ומאת שנה</span> <span class="verse"><a name="29">29</a>כט  ויקרבו ימי ישראל למות ויקרא לבנו ליוסף ויאמר לו אם נא מצאתי חן בעיניך שים נא ידך תחת ירכי ועשית עמדי חסד ואמת אל נא תקברני במצרים</span> <span class="verse"><a name="30">30</a>ל  ושכבתי עם אבתי ונשאתני ממצרים וקברתני בקברתם ויאמר אנכי אעשה כדברך</span> <span class="verse"><a name="31">31</a>לא  ויאמר השבעה לי--וישבע לו וישתחו ישראל על ראש המטה  {פ}</span> </p></div</div></div></body></html>