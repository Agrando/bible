<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 25</strong></div><p><span class="verse"><a name="1">1</a>א  ויסף אברהם ויקח אשה ושמה קטורה</span> <span class="verse"><a name="2">2</a>ב  ותלד לו את זמרן ואת יקשן ואת מדן ואת מדין--ואת ישבק ואת שוח</span> <span class="verse"><a name="3">3</a>ג  ויקשן ילד את שבא ואת דדן ובני דדן היו אשורם ולטושם ולאמים</span> <span class="verse"><a name="4">4</a>ד  ובני מדין עיפה ועפר וחנך ואבידע ואלדעה כל אלה בני קטורה</span> <span class="verse"><a name="5">5</a>ה  ויתן אברהם את כל אשר לו ליצחק</span> <span class="verse"><a name="6">6</a>ו  ולבני הפילגשים אשר לאברהם נתן אברהם מתנת וישלחם מעל יצחק בנו בעודנו חי קדמה אל ארץ קדם</span> <span class="verse"><a name="7">7</a>ז  ואלה ימי שני חיי אברהם--אשר חי  מאת שנה ושבעים שנה וחמש שנים</span> <span class="verse"><a name="8">8</a>ח  ויגוע וימת אברהם בשיבה טובה זקן ושבע ויאסף אל עמיו</span> <span class="verse"><a name="9">9</a>ט  ויקברו אתו יצחק וישמעאל בניו אל מערת המכפלה  אל שדה עפרן בן צחר החתי אשר על פני ממרא</span> <span class="verse"><a name="10">10</a>י  השדה אשר קנה אברהם מאת בני חת--שמה קבר אברהם ושרה אשתו</span> <span class="verse"><a name="11">11</a>יא  ויהי אחרי מות אברהם ויברך אלהים את יצחק בנו וישב יצחק עם באר לחי ראי  {פ}</span> <span class="verse"><a name="12">12</a>יב  ואלה תלדת ישמעאל בן אברהם  אשר ילדה הגר המצרית שפחת שרה--לאברהם</span> <span class="verse"><a name="13">13</a>יג  ואלה שמות בני ישמעאל בשמתם לתולדתם  בכר ישמעאל נבית וקדר ואדבאל ומבשם</span> <span class="verse"><a name="14">14</a>יד  ומשמע ודומה ומשא</span> <span class="verse"><a name="15">15</a>טו  חדד ותימא יטור נפיש וקדמה</span> <span class="verse"><a name="16">16</a>טז  אלה הם בני ישמעאל ואלה שמתם בחצריהם ובטירתם--שנים עשר נשיאם לאמתם</span> <span class="verse"><a name="17">17</a>יז  ואלה שני חיי ישמעאל--מאת שנה ושלשים שנה ושבע שנים ויגוע וימת ויאסף אל עמיו</span> <span class="verse"><a name="18">18</a>יח  וישכנו מחוילה עד שור אשר על פני מצרים באכה אשורה על פני כל אחיו נפל  {פ}</span> <span class="verse"><a name="19">19</a>יט  ואלה תולדת יצחק בן אברהם  אברהם הוליד את יצחק</span> <span class="verse"><a name="20">20</a>כ  ויהי יצחק בן ארבעים שנה בקחתו את רבקה בת בתואל הארמי מפדן ארם--אחות לבן הארמי לו לאשה</span> <span class="verse"><a name="21">21</a>כא  ויעתר יצחק ליהוה לנכח אשתו כי עקרה הוא ויעתר לו יהוה ותהר רבקה אשתו</span> <span class="verse"><a name="22">22</a>כב  ויתרצצו הבנים בקרבה ותאמר אם כן למה זה אנכי ותלך לדרש את יהוה</span> <span class="verse"><a name="23">23</a>כג  ויאמר יהוה לה שני גיים (גוים) בבטנך ושני לאמים ממעיך יפרדו ולאם מלאם יאמץ ורב יעבד צעיר</span> <span class="verse"><a name="24">24</a>כד  וימלאו ימיה ללדת והנה תומם בבטנה</span> <span class="verse"><a name="25">25</a>כה  ויצא הראשון אדמוני כלו כאדרת שער ויקראו שמו עשו</span> <span class="verse"><a name="26">26</a>כו  ואחרי כן יצא אחיו וידו אחזת בעקב עשו ויקרא שמו יעקב ויצחק בן ששים שנה בלדת אתם</span> <span class="verse"><a name="27">27</a>כז  ויגדלו הנערים ויהי עשו איש ידע ציד איש שדה ויעקב איש תם ישב אהלים</span> <span class="verse"><a name="28">28</a>כח  ויאהב יצחק את עשו כי ציד בפיו ורבקה אהבת את יעקב</span> <span class="verse"><a name="29">29</a>כט  ויזד יעקב נזיד ויבא עשו מן השדה והוא עיף</span> <span class="verse"><a name="30">30</a>ל  ויאמר עשו אל יעקב הלעיטני נא מן האדם האדם הזה--כי עיף אנכי על כן קרא שמו אדום</span> <span class="verse"><a name="31">31</a>לא  ויאמר יעקב  מכרה כיום את בכרתך לי</span> <span class="verse"><a name="32">32</a>לב  ויאמר עשו הנה אנכי הולך למות ולמה זה לי בכרה</span> <span class="verse"><a name="33">33</a>לג  ויאמר יעקב השבעה לי כיום וישבע לו וימכר את בכרתו ליעקב</span> <span class="verse"><a name="34">34</a>לד  ויעקב נתן לעשו לחם ונזיד עדשים ויאכל וישת ויקם וילך ויבז עשו את הבכרה  {פ}</span> </p></div</div></div></body></html>