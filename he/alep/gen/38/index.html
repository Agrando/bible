<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 38</strong></div><p><span class="verse"><a name="1">1</a>א  ויהי בעת ההוא וירד יהודה מאת אחיו ויט עד איש עדלמי ושמו חירה</span> <span class="verse"><a name="2">2</a>ב  וירא שם יהודה בת איש כנעני ושמו שוע ויקחה ויבא אליה</span> <span class="verse"><a name="3">3</a>ג  ותהר ותלד בן ויקרא את שמו ער</span> <span class="verse"><a name="4">4</a>ד  ותהר עוד ותלד בן ותקרא את שמו אונן</span> <span class="verse"><a name="5">5</a>ה  ותסף עוד ותלד בן ותקרא את שמו שלה והיה בכזיב בלדתה אתו</span> <span class="verse"><a name="6">6</a>ו  ויקח יהודה אשה לער בכורו ושמה תמר</span> <span class="verse"><a name="7">7</a>ז  ויהי ער בכור יהודה--רע בעיני יהוה וימתהו יהוה</span> <span class="verse"><a name="8">8</a>ח  ויאמר יהודה לאונן בא אל אשת אחיך ויבם אתה והקם זרע לאחיך</span> <span class="verse"><a name="9">9</a>ט  וידע אונן כי לא לו יהיה הזרע והיה אם בא אל אשת אחיו ושחת ארצה לבלתי נתן זרע לאחיו</span> <span class="verse"><a name="10">10</a>י  וירע בעיני יהוה אשר עשה וימת גם אתו</span> <span class="verse"><a name="11">11</a>יא  ויאמר יהודה לתמר כלתו שבי אלמנה בית אביך עד יגדל שלה בני--כי אמר פן ימות גם הוא כאחיו ותלך תמר ותשב בית אביה</span> <span class="verse"><a name="12">12</a>יב  וירבו הימים ותמת בת שוע אשת יהודה וינחם יהודה ויעל על גזזי צאנו הוא וחירה רעהו העדלמי--תמנתה</span> <span class="verse"><a name="13">13</a>יג  ויגד לתמר לאמר  הנה חמיך עלה תמנתה לגז צאנו</span> <span class="verse"><a name="14">14</a>יד  ותסר בגדי אלמנותה מעליה ותכס בצעיף ותתעלף ותשב בפתח עינים אשר על דרך תמנתה  כי ראתה כי גדל שלה והוא לא נתנה לו לאשה</span> <span class="verse"><a name="15">15</a>טו  ויראה יהודה ויחשבה לזונה  כי כסתה פניה</span> <span class="verse"><a name="16">16</a>טז  ויט אליה אל הדרך ויאמר הבה נא אבוא אליך כי לא ידע כי כלתו הוא ותאמר מה תתן לי כי תבוא אלי</span> <span class="verse"><a name="17">17</a>יז  ויאמר אנכי אשלח גדי עזים מן הצאן ותאמר אם תתן ערבון עד שלחך</span> <span class="verse"><a name="18">18</a>יח  ויאמר מה הערבון אשר אתן לך ותאמר חתמך ופתילך ומטך אשר בידך ויתן לה ויבא אליה ותהר לו</span> <span class="verse"><a name="19">19</a>יט  ותקם ותלך ותסר צעיפה מעליה ותלבש בגדי אלמנותה</span> <span class="verse"><a name="20">20</a>כ  וישלח יהודה את גדי העזים ביד רעהו העדלמי לקחת הערבון מיד האשה ולא מצאה</span> <span class="verse"><a name="21">21</a>כא  וישאל את אנשי מקמה לאמר איה הקדשה הוא בעינים על הדרך ויאמרו לא היתה בזה קדשה</span> <span class="verse"><a name="22">22</a>כב  וישב אל יהודה ויאמר לא מצאתיה וגם אנשי המקום אמרו לא היתה בזה קדשה</span> <span class="verse"><a name="23">23</a>כג  ויאמר יהודה תקח לה פן נהיה לבוז הנה שלחתי הגדי הזה ואתה לא מצאתה</span> <span class="verse"><a name="24">24</a>כד  ויהי כמשלש חדשים ויגד ליהודה לאמר זנתה תמר כלתך וגם הנה הרה לזנונים ויאמר יהודה הוציאוה ותשרף</span> <span class="verse"><a name="25">25</a>כה  הוא מוצאת והיא שלחה אל חמיה לאמר לאיש אשר אלה לו אנכי הרה ותאמר הכר נא--למי החתמת והפתילים והמטה האלה</span> <span class="verse"><a name="26">26</a>כו  ויכר יהודה ויאמר צדקה ממני כי על כן לא נתתיה לשלה בני ולא יסף עוד לדעתה</span> <span class="verse"><a name="27">27</a>כז  ויהי בעת לדתה והנה תאומים בבטנה</span> <span class="verse"><a name="28">28</a>כח  ויהי בלדתה ויתן יד ותקח המילדת ותקשר על ידו שני לאמר זה יצא ראשנה</span> <span class="verse"><a name="29">29</a>כט  ויהי כמשיב ידו והנה יצא אחיו ותאמר מה פרצת עליך פרץ ויקרא שמו פרץ</span> <span class="verse"><a name="30">30</a>ל  ואחר יצא אחיו אשר על ידו השני ויקרא שמו זרח  {ס}</span> </p></div</div></div></body></html>