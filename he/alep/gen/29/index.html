<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 29</strong></div><p><span class="verse"><a name="1">1</a>א  וישא יעקב רגליו וילך ארצה בני קדם</span> <span class="verse"><a name="2">2</a>ב  וירא והנה באר בשדה והנה שם שלשה עדרי צאן רבצים עליה--כי מן הבאר ההוא ישקו העדרים והאבן גדלה על פי הבאר</span> <span class="verse"><a name="3">3</a>ג  ונאספו שמה כל העדרים וגללו את האבן מעל פי הבאר והשקו את הצאן והשיבו את האבן על פי הבאר למקמה</span> <span class="verse"><a name="4">4</a>ד  ויאמר להם יעקב אחי מאין אתם ויאמרו מחרן אנחנו</span> <span class="verse"><a name="5">5</a>ה  ויאמר להם הידעתם את לבן בן נחור ויאמרו ידענו</span> <span class="verse"><a name="6">6</a>ו  ויאמר להם השלום לו ויאמרו שלום--והנה רחל בתו באה עם הצאן</span> <span class="verse"><a name="7">7</a>ז  ויאמר הן עוד היום גדול--לא עת האסף המקנה השקו הצאן ולכו רעו</span> <span class="verse"><a name="8">8</a>ח  ויאמרו לא נוכל עד אשר יאספו כל העדרים וגללו את האבן מעל פי הבאר והשקינו הצאן</span> <span class="verse"><a name="9">9</a>ט  עודנו מדבר עמם ורחל באה עם הצאן אשר לאביה--כי רעה הוא</span> <span class="verse"><a name="10">10</a>י  ויהי כאשר ראה יעקב את רחל בת לבן אחי אמו ואת צאן לבן אחי אמו ויגש יעקב ויגל את האבן מעל פי הבאר וישק את צאן לבן אחי אמו</span> <span class="verse"><a name="11">11</a>יא  וישק יעקב לרחל וישא את קלו ויבך</span> <span class="verse"><a name="12">12</a>יב  ויגד יעקב לרחל כי אחי אביה הוא וכי בן רבקה הוא ותרץ ותגד לאביה</span> <span class="verse"><a name="13">13</a>יג  ויהי כשמע לבן את שמע יעקב בן אחתו וירץ לקראתו ויחבק לו וינשק לו ויביאהו אל ביתו ויספר ללבן את כל הדברים האלה</span> <span class="verse"><a name="14">14</a>יד  ויאמר לו לבן אך עצמי ובשרי אתה וישב עמו חדש ימים</span> <span class="verse"><a name="15">15</a>טו  ויאמר לבן ליעקב הכי אחי אתה ועבדתני חנם הגידה לי מה משכרתך</span> <span class="verse"><a name="16">16</a>טז  וללבן שתי בנות  שם הגדלה לאה ושם הקטנה רחל</span> <span class="verse"><a name="17">17</a>יז  ועיני לאה רכות ורחל היתה יפת תאר ויפת מראה</span> <span class="verse"><a name="18">18</a>יח  ויאהב יעקב את רחל ויאמר אעבדך שבע שנים ברחל בתך הקטנה</span> <span class="verse"><a name="19">19</a>יט  ויאמר לבן טוב תתי אתה לך מתתי אתה לאיש אחר שבה עמדי</span> <span class="verse"><a name="20">20</a>כ  ויעבד יעקב ברחל שבע שנים ויהיו בעיניו כימים אחדים באהבתו אתה</span> <span class="verse"><a name="21">21</a>כא  ויאמר יעקב אל לבן הבה את אשתי כי מלאו ימי ואבואה אליה</span> <span class="verse"><a name="22">22</a>כב  ויאסף לבן את כל אנשי המקום ויעש משתה</span> <span class="verse"><a name="23">23</a>כג  ויהי בערב--ויקח את לאה בתו ויבא אתה אליו ויבא אליה</span> <span class="verse"><a name="24">24</a>כד  ויתן לבן לה את זלפה שפחתו--ללאה בתו שפחה</span> <span class="verse"><a name="25">25</a>כה  ויהי בבקר והנה הוא לאה ויאמר אל לבן מה זאת עשית לי--הלא ברחל עבדתי עמך ולמה רמיתני</span> <span class="verse"><a name="26">26</a>כו  ויאמר לבן לא יעשה כן במקומנו--לתת הצעירה לפני הבכירה</span> <span class="verse"><a name="27">27</a>כז  מלא שבע זאת ונתנה לך גם את זאת בעבדה אשר תעבד עמדי עוד שבע שנים אחרות</span> <span class="verse"><a name="28">28</a>כח  ויעש יעקב כן וימלא שבע זאת ויתן לו את רחל בתו לו לאשה</span> <span class="verse"><a name="29">29</a>כט  ויתן לבן לרחל בתו את בלהה שפחתו--לה לשפחה</span> <span class="verse"><a name="30">30</a>ל  ויבא גם אל רחל ויאהב גם את רחל מלאה ויעבד עמו עוד שבע שנים אחרות</span> <span class="verse"><a name="31">31</a>לא  וירא יהוה כי שנואה לאה ויפתח את רחמה ורחל עקרה</span> <span class="verse"><a name="32">32</a>לב  ותהר לאה ותלד בן ותקרא שמו ראובן  כי אמרה כי ראה יהוה בעניי--כי עתה יאהבני אישי</span> <span class="verse"><a name="33">33</a>לג  ותהר עוד ותלד בן ותאמר כי שמע יהוה כי שנואה אנכי ויתן לי גם את זה ותקרא שמו שמעון</span> <span class="verse"><a name="34">34</a>לד  ותהר עוד ותלד בן ותאמר עתה הפעם ילוה אישי אלי כי ילדתי לו שלשה בנים על כן קרא שמו לוי</span> <span class="verse"><a name="35">35</a>לה  ותהר עוד ותלד בן ותאמר הפעם אודה את יהוה--על כן קראה שמו יהודה ותעמד מלדת</span> </p></div</div></div></body></html>