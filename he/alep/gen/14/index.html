<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 14</strong></div><p><span class="verse"><a name="1">1</a>א  ויהי בימי אמרפל מלך שנער אריוך מלך אלסר כדרלעמר מלך עילם ותדעל מלך גוים</span> <span class="verse"><a name="2">2</a>ב  עשו מלחמה את ברע מלך סדם ואת ברשע מלך עמרה שנאב מלך אדמה ושמאבר מלך צביים ומלך בלע היא צער</span> <span class="verse"><a name="3">3</a>ג  כל אלה חברו אל עמק השדים  הוא ים המלח</span> <span class="verse"><a name="4">4</a>ד  שתים עשרה שנה עבדו את כדרלעמר ושלש עשרה שנה מרדו</span> <span class="verse"><a name="5">5</a>ה  ובארבע עשרה שנה בא כדרלעמר והמלכים אשר אתו ויכו את רפאים בעשתרת קרנים ואת הזוזים בהם ואת האימים בשוה קריתים</span> <span class="verse"><a name="6">6</a>ו  ואת החרי בהררם שעיר עד איל פארן אשר על המדבר</span> <span class="verse"><a name="7">7</a>ז  וישבו ויבאו אל עין משפט הוא קדש ויכו את כל שדה העמלקי--וגם את האמרי הישב בחצצן תמר</span> <span class="verse"><a name="8">8</a>ח  ויצא מלך סדם ומלך עמרה ומלך אדמה ומלך צביים ומלך בלע הוא צער ויערכו אתם מלחמה בעמק השדים</span> <span class="verse"><a name="9">9</a>ט  את כדרלעמר מלך עילם ותדעל מלך גוים ואמרפל מלך שנער ואריוך מלך אלסר--ארבעה מלכים את החמשה</span> <span class="verse"><a name="10">10</a>י  ועמק השדים בארת בארת חמר וינסו מלך סדם ועמרה ויפלו שמה והנשארים הרה נסו</span> <span class="verse"><a name="11">11</a>יא  ויקחו את כל רכש סדם ועמרה ואת כל אכלם--וילכו</span> <span class="verse"><a name="12">12</a>יב  ויקחו את לוט ואת רכשו בן אחי אברם וילכו והוא ישב בסדם</span> <span class="verse"><a name="13">13</a>יג  ויבא הפליט ויגד לאברם העברי והוא שכן באלני ממרא האמרי אחי אשכל ואחי ענר והם בעלי ברית אברם</span> <span class="verse"><a name="14">14</a>יד  וישמע אברם כי נשבה אחיו וירק את חניכיו ילידי ביתו שמנה עשר ושלש מאות וירדף עד דן</span> <span class="verse"><a name="15">15</a>טו  ויחלק עליהם לילה הוא ועבדיו ויכם וירדפם עד חובה אשר משמאל לדמשק</span> <span class="verse"><a name="16">16</a>טז  וישב את כל הרכש וגם את לוט אחיו ורכשו השיב וגם את הנשים ואת העם</span> <span class="verse"><a name="17">17</a>יז  ויצא מלך סדם לקראתו אחרי שובו מהכות את כדרלעמר ואת המלכים אשר אתו--אל עמק שוה הוא עמק המלך</span> <span class="verse"><a name="18">18</a>יח  ומלכי צדק מלך שלם הוציא לחם ויין והוא כהן לאל עליון</span> <span class="verse"><a name="19">19</a>יט  ויברכהו ויאמר  ברוך אברם לאל עליון קנה שמים וארץ</span> <span class="verse"><a name="20">20</a>כ  וברוך אל עליון אשר מגן צריך בידך ויתן לו מעשר מכל</span> <span class="verse"><a name="21">21</a>כא  ויאמר מלך סדם אל אברם  תן לי הנפש והרכש קח לך</span> <span class="verse"><a name="22">22</a>כב  ויאמר אברם אל מלך סדם  הרמתי ידי אל יהוה אל עליון קנה שמים וארץ</span> <span class="verse"><a name="23">23</a>כג  אם מחוט ועד שרוך נעל ואם אקח מכל אשר לך ולא תאמר אני העשרתי את אברם</span> <span class="verse"><a name="24">24</a>כד  בלעדי רק אשר אכלו הנערים וחלק האנשים אשר הלכו אתי  ענר אשכל וממרא הם יקחו חלקם  {ס}</span> </p></div</div></div></body></html>