<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 44</strong></div><p><span class="verse"><a name="1">1</a>א  ויצו את אשר על ביתו לאמר מלא את אמתחת האנשים אכל כאשר יוכלון שאת ושים כסף איש בפי אמתחתו</span> <span class="verse"><a name="2">2</a>ב  ואת גביעי גביע הכסף תשים בפי אמתחת הקטן ואת כסף שברו ויעש כדבר יוסף אשר דבר</span> <span class="verse"><a name="3">3</a>ג  הבקר אור והאנשים שלחו המה וחמריהם</span> <span class="verse"><a name="4">4</a>ד  הם יצאו את העיר לא הרחיקו ויוסף אמר לאשר על ביתו קום רדף אחרי האנשים והשגתם ואמרת אלהם למה שלמתם רעה תחת טובה</span> <span class="verse"><a name="5">5</a>ה  הלוא זה אשר ישתה אדני בו והוא נחש ינחש בו הרעתם אשר עשיתם</span> <span class="verse"><a name="6">6</a>ו  וישגם וידבר אלהם את הדברים האלה</span> <span class="verse"><a name="7">7</a>ז  ויאמרו אליו--למה ידבר אדני כדברים האלה חלילה לעבדיך מעשות כדבר הזה</span> <span class="verse"><a name="8">8</a>ח  הן כסף אשר מצאנו בפי אמתחתינו--השיבנו אליך מארץ כנען ואיך נגנב מבית אדניך כסף או זהב</span> <span class="verse"><a name="9">9</a>ט  אשר ימצא אתו מעבדיך ומת וגם אנחנו נהיה לאדני לעבדים</span> <span class="verse"><a name="10">10</a>י  ויאמר גם עתה כדבריכם כן הוא  אשר ימצא אתו יהיה לי עבד ואתם תהיו נקים</span> <span class="verse"><a name="11">11</a>יא  וימהרו ויורדו איש את אמתחתו--ארצה ויפתחו איש אמתחתו</span> <span class="verse"><a name="12">12</a>יב  ויחפש--בגדול החל ובקטן כלה וימצא הגביע באמתחת בנימן</span> <span class="verse"><a name="13">13</a>יג  ויקרעו שמלתם ויעמס איש על חמרו וישבו העירה</span> <span class="verse"><a name="14">14</a>יד  ויבא יהודה ואחיו ביתה יוסף והוא עודנו שם ויפלו לפניו ארצה</span> <span class="verse"><a name="15">15</a>טו  ויאמר להם יוסף מה המעשה הזה אשר עשיתם הלוא ידעתם כי נחש ינחש איש אשר כמני</span> <span class="verse"><a name="16">16</a>טז  ויאמר יהודה מה נאמר לאדני מה נדבר ומה נצטדק האלהים מצא את עון עבדיך--הננו עבדים לאדני גם אנחנו גם אשר נמצא הגביע בידו</span> <span class="verse"><a name="17">17</a>יז  ויאמר--חלילה לי מעשות זאת האיש אשר נמצא הגביע בידו הוא יהיה לי עבד ואתם עלו לשלום אל אביכם  {ס}</span> <span class="verse"><a name="18">18</a>יח  ויגש אליו יהודה ויאמר בי אדני ידבר נא עבדך דבר באזני אדני ואל יחר אפך בעבדך  כי כמוך כפרעה</span> <span class="verse"><a name="19">19</a>יט  אדני שאל את עבדיו לאמר  היש לכם אב או אח</span> <span class="verse"><a name="20">20</a>כ  ונאמר אל אדני יש לנו אב זקן וילד זקנים קטן ואחיו מת ויותר הוא לבדו לאמו ואביו אהבו</span> <span class="verse"><a name="21">21</a>כא  ותאמר אל עבדיך הורדהו אלי ואשימה עיני עליו</span> <span class="verse"><a name="22">22</a>כב  ונאמר אל אדני לא יוכל הנער לעזב את אביו  ועזב את אביו ומת</span> <span class="verse"><a name="23">23</a>כג  ותאמר אל עבדיך אם לא ירד אחיכם הקטן אתכם--לא תספון לראות פני</span> <span class="verse"><a name="24">24</a>כד  ויהי כי עלינו אל עבדך אבי ונגד לו--את דברי אדני</span> <span class="verse"><a name="25">25</a>כה  ויאמר אבינו  שבו שברו לנו מעט אכל</span> <span class="verse"><a name="26">26</a>כו  ונאמר לא נוכל לרדת  אם יש אחינו הקטן אתנו וירדנו--כי לא נוכל לראות פני האיש ואחינו הקטן איננו אתנו</span> <span class="verse"><a name="27">27</a>כז  ויאמר עבדך אבי אלינו  אתם ידעתם כי שנים ילדה לי אשתי</span> <span class="verse"><a name="28">28</a>כח  ויצא האחד מאתי ואמר אך טרף טרף ולא ראיתיו עד הנה</span> <span class="verse"><a name="29">29</a>כט  ולקחתם גם את זה מעם פני וקרהו אסון--והורדתם את שיבתי ברעה שאלה</span> <span class="verse"><a name="30">30</a>ל  ועתה כבאי אל עבדך אבי והנער איננו אתנו ונפשו קשורה בנפשו</span> <span class="verse"><a name="31">31</a>לא  והיה כראותו כי אין הנער--ומת והורידו עבדיך את שיבת עבדך אבינו ביגון--שאלה</span> <span class="verse"><a name="32">32</a>לב  כי עבדך ערב את הנער מעם אבי לאמר  אם לא אביאנו אליך וחטאתי לאבי כל הימים</span> <span class="verse"><a name="33">33</a>לג  ועתה ישב נא עבדך תחת הנער--עבד לאדני והנער יעל עם אחיו</span> <span class="verse"><a name="34">34</a>לד  כי איך אעלה אל אבי והנער איננו אתי  פן אראה ברע אשר ימצא את אבי</span> </p></div</div></div></body></html>