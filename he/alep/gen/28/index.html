<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 28</strong></div><p><span class="verse"><a name="1">1</a>א  ויקרא יצחק אל יעקב ויברך אתו ויצוהו ויאמר לו לא תקח אשה מבנות כנען</span> <span class="verse"><a name="2">2</a>ב  קום לך פדנה ארם ביתה בתואל אבי אמך וקח לך משם אשה מבנות לבן אחי אמך</span> <span class="verse"><a name="3">3</a>ג  ואל שדי יברך אתך ויפרך וירבך והיית לקהל עמים</span> <span class="verse"><a name="4">4</a>ד  ויתן לך את ברכת אברהם לך ולזרעך אתך--לרשתך את ארץ מגריך אשר נתן אלהים לאברהם</span> <span class="verse"><a name="5">5</a>ה  וישלח יצחק את יעקב וילך פדנה ארם--אל לבן בן בתואל הארמי אחי רבקה אם יעקב ועשו</span> <span class="verse"><a name="6">6</a>ו  וירא עשו כי ברך יצחק את יעקב ושלח אתו פדנה ארם לקחת לו משם אשה  בברכו אתו--ויצו עליו לאמר לא תקח אשה מבנות כנען</span> <span class="verse"><a name="7">7</a>ז  וישמע יעקב אל אביו ואל אמו וילך פדנה ארם</span> <span class="verse"><a name="8">8</a>ח  וירא עשו כי רעות בנות כנען בעיני יצחק אביו</span> <span class="verse"><a name="9">9</a>ט  וילך עשו אל ישמעאל ויקח את מחלת בת ישמעאל בן אברהם אחות נביות על נשיו--לו לאשה  {ס}</span> <span class="verse"><a name="10">10</a>י  ויצא יעקב מבאר שבע וילך חרנה</span> <span class="verse"><a name="11">11</a>יא  ויפגע במקום וילן שם כי בא השמש ויקח מאבני המקום וישם מראשתיו וישכב במקום ההוא</span> <span class="verse"><a name="12">12</a>יב  ויחלם והנה סלם מצב ארצה וראשו מגיע השמימה והנה מלאכי אלהים עלים וירדים בו</span> <span class="verse"><a name="13">13</a>יג  והנה יהוה נצב עליו ויאמר אני יהוה אלהי אברהם אביך ואלהי יצחק הארץ אשר אתה שכב עליה--לך אתננה ולזרעך</span> <span class="verse"><a name="14">14</a>יד  והיה זרעך כעפר הארץ ופרצת ימה וקדמה וצפנה ונגבה ונברכו בך כל משפחת האדמה ובזרעך</span> <span class="verse"><a name="15">15</a>טו  והנה אנכי עמך ושמרתיך בכל אשר תלך והשבתיך אל האדמה הזאת  כי לא אעזבך עד אשר אם עשיתי את אשר דברתי לך</span> <span class="verse"><a name="16">16</a>טז  וייקץ יעקב משנתו ויאמר אכן יש יהוה במקום הזה ואנכי לא ידעתי</span> <span class="verse"><a name="17">17</a>יז  ויירא ויאמר מה נורא המקום הזה  אין זה כי אם בית אלהים וזה שער השמים</span> <span class="verse"><a name="18">18</a>יח  וישכם יעקב בבקר ויקח את האבן אשר שם מראשתיו וישם אתה מצבה ויצק שמן על ראשה</span> <span class="verse"><a name="19">19</a>יט  ויקרא את שם המקום ההוא בית אל ואולם לוז שם העיר לראשנה</span> <span class="verse"><a name="20">20</a>כ  וידר יעקב נדר לאמר  אם יהיה אלהים עמדי ושמרני בדרך הזה אשר אנכי הולך ונתן לי לחם לאכל ובגד ללבש</span> <span class="verse"><a name="21">21</a>כא  ושבתי בשלום אל בית אבי והיה יהוה לי לאלהים</span> <span class="verse"><a name="22">22</a>כב  והאבן הזאת אשר שמתי מצבה--יהיה בית אלהים וכל אשר תתן לי עשר אעשרנו לך</span> </p></div</div></div></body></html>