<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 24</strong></div><p><span class="verse"><a name="1">1</a>א  ואברהם זקן בא בימים ויהוה ברך את אברהם בכל</span> <span class="verse"><a name="2">2</a>ב  ויאמר אברהם אל עבדו זקן ביתו המשל בכל אשר לו  שים נא ידך תחת ירכי</span> <span class="verse"><a name="3">3</a>ג  ואשביעך--ביהוה אלהי השמים ואלהי הארץ  אשר לא תקח אשה לבני מבנות הכנעני אשר אנכי יושב בקרבו</span> <span class="verse"><a name="4">4</a>ד  כי אל ארצי ואל מולדתי תלך ולקחת אשה לבני ליצחק</span> <span class="verse"><a name="5">5</a>ה  ויאמר אליו העבד אולי לא תאבה האשה ללכת אחרי אל הארץ הזאת ההשב אשיב את בנך אל הארץ אשר יצאת משם</span> <span class="verse"><a name="6">6</a>ו  ויאמר אליו אברהם  השמר לך פן תשיב את בני שמה</span> <span class="verse"><a name="7">7</a>ז  יהוה אלהי השמים אשר לקחני מבית אבי ומארץ מולדתי ואשר דבר לי ואשר נשבע לי לאמר לזרעך אתן את הארץ הזאת--הוא ישלח מלאכו לפניך ולקחת אשה לבני משם</span> <span class="verse"><a name="8">8</a>ח  ואם לא תאבה האשה ללכת אחריך--ונקית משבעתי זאת רק את בני לא תשב שמה</span> <span class="verse"><a name="9">9</a>ט  וישם העבד את ידו תחת ירך אברהם אדניו וישבע לו על הדבר הזה</span> <span class="verse"><a name="10">10</a>י  ויקח העבד עשרה גמלים מגמלי אדניו וילך וכל טוב אדניו בידו ויקם וילך אל ארם נהרים--אל עיר נחור</span> <span class="verse"><a name="11">11</a>יא  ויברך הגמלים מחוץ לעיר אל באר המים לעת ערב לעת צאת השאבת</span> <span class="verse"><a name="12">12</a>יב  ויאמר--יהוה אלהי אדני אברהם הקרה נא לפני היום ועשה חסד עם אדני אברהם</span> <span class="verse"><a name="13">13</a>יג  הנה אנכי נצב על עין המים ובנות אנשי העיר יצאת לשאב מים</span> <span class="verse"><a name="14">14</a>יד  והיה הנער אשר אמר אליה הטי נא כדך ואשתה ואמרה שתה וגם גמליך אשקה--אתה הכחת לעבדך ליצחק ובה אדע כי עשית חסד עם אדני</span> <span class="verse"><a name="15">15</a>טו  ויהי הוא טרם כלה לדבר והנה רבקה יצאת אשר ילדה לבתואל בן מלכה אשת נחור אחי אברהם וכדה על שכמה</span> <span class="verse"><a name="16">16</a>טז  והנער טבת מראה מאד--בתולה ואיש לא ידעה ותרד העינה ותמלא כדה ותעל</span> <span class="verse"><a name="17">17</a>יז  וירץ העבד לקראתה ויאמר הגמיאיני נא מעט מים מכדך</span> <span class="verse"><a name="18">18</a>יח  ותאמר שתה אדני ותמהר ותרד כדה על ידה--ותשקהו</span> <span class="verse"><a name="19">19</a>יט  ותכל להשקתו ותאמר גם לגמליך אשאב עד אם כלו לשתת</span> <span class="verse"><a name="20">20</a>כ  ותמהר ותער כדה אל השקת ותרץ עוד אל הבאר לשאב ותשאב לכל גמליו</span> <span class="verse"><a name="21">21</a>כא  והאיש משתאה לה מחריש--לדעת ההצליח יהוה דרכו אם לא</span> <span class="verse"><a name="22">22</a>כב  ויהי כאשר כלו הגמלים לשתות ויקח האיש נזם זהב בקע משקלו--ושני צמידים על ידיה עשרה זהב משקלם</span> <span class="verse"><a name="23">23</a>כג  ויאמר בת מי את הגידי נא לי היש בית אביך מקום לנו ללין</span> <span class="verse"><a name="24">24</a>כד  ותאמר אליו בת בתואל אנכי--בן מלכה אשר ילדה לנחור</span> <span class="verse"><a name="25">25</a>כה  ותאמר אליו גם תבן גם מספוא רב עמנו--גם מקום ללון</span> <span class="verse"><a name="26">26</a>כו  ויקד האיש וישתחו ליהוה</span> <span class="verse"><a name="27">27</a>כז  ויאמר ברוך יהוה אלהי אדני אברהם אשר לא עזב חסדו ואמתו מעם אדני אנכי בדרך נחני יהוה בית אחי אדני</span> <span class="verse"><a name="28">28</a>כח  ותרץ הנער ותגד לבית אמה--כדברים האלה</span> <span class="verse"><a name="29">29</a>כט  ולרבקה אח ושמו לבן וירץ לבן אל האיש החוצה אל העין</span> <span class="verse"><a name="30">30</a>ל  ויהי כראת את הנזם ואת הצמדים על ידי אחתו וכשמעו את דברי רבקה אחתו לאמר כה דבר אלי האיש ויבא אל האיש והנה עמד על הגמלים על העין</span> <span class="verse"><a name="31">31</a>לא  ויאמר בוא ברוך יהוה למה תעמד בחוץ ואנכי פניתי הבית ומקום לגמלים</span> <span class="verse"><a name="32">32</a>לב  ויבא האיש הביתה ויפתח הגמלים ויתן תבן ומספוא לגמלים ומים לרחץ רגליו ורגלי האנשים אשר אתו</span> <span class="verse"><a name="33">33</a>לג  ויישם (ויושם) לפניו לאכל ויאמר לא אכל עד אם דברתי דברי ויאמר דבר</span> <span class="verse"><a name="34">34</a>לד  ויאמר  עבד אברהם אנכי</span> <span class="verse"><a name="35">35</a>לה  ויהוה ברך את אדני מאד--ויגדל ויתן לו צאן ובקר וכסף וזהב ועבדם ושפחת וגמלים וחמרים</span> <span class="verse"><a name="36">36</a>לו  ותלד שרה אשת אדני בן לאדני אחרי זקנתה ויתן לו את כל אשר לו</span> <span class="verse"><a name="37">37</a>לז  וישבעני אדני לאמר  לא תקח אשה לבני מבנות הכנעני אשר אנכי ישב בארצו</span> <span class="verse"><a name="38">38</a>לח  אם לא אל בית אבי תלך ואל משפחתי ולקחת אשה לבני</span> <span class="verse"><a name="39">39</a>לט  ואמר אל אדני  אלי לא תלך האשה אחרי</span> <span class="verse"><a name="40">40</a>מ  ויאמר אלי  יהוה אשר התהלכתי לפניו ישלח מלאכו אתך והצליח דרכך ולקחת אשה לבני ממשפחתי ומבית אבי</span> <span class="verse"><a name="41">41</a>מא  אז תנקה מאלתי כי תבוא אל משפחתי ואם לא יתנו לך והיית נקי מאלתי</span> <span class="verse"><a name="42">42</a>מב  ואבא היום אל העין ואמר יהוה אלהי אדני אברהם אם ישך נא מצליח דרכי אשר אנכי הלך עליה</span> <span class="verse"><a name="43">43</a>מג  הנה אנכי נצב על עין המים והיה העלמה היצאת לשאב ואמרתי אליה השקיני נא מעט מים מכדך</span> <span class="verse"><a name="44">44</a>מד  ואמרה אלי גם אתה שתה וגם לגמליך אשאב--הוא האשה אשר הכיח יהוה לבן אדני</span> <span class="verse"><a name="45">45</a>מה  אני טרם אכלה לדבר אל לבי והנה רבקה יצאת וכדה על שכמה ותרד העינה ותשאב ואמר אליה השקיני נא</span> <span class="verse"><a name="46">46</a>מו  ותמהר ותורד כדה מעליה ותאמר שתה וגם גמליך אשקה ואשת וגם הגמלים השקתה</span> <span class="verse"><a name="47">47</a>מז  ואשאל אתה ואמר בת מי את ותאמר בת בתואל בן נחור אשר ילדה לו מלכה ואשם הנזם על אפה והצמידים על ידיה</span> <span class="verse"><a name="48">48</a>מח  ואקד ואשתחוה ליהוה ואברך את יהוה אלהי אדני אברהם אשר הנחני בדרך אמת לקחת את בת אחי אדני לבנו</span> <span class="verse"><a name="49">49</a>מט  ועתה אם ישכם עשים חסד ואמת את אדני--הגידו לי ואם לא--הגידו לי ואפנה על ימין או על שמאל</span> <span class="verse"><a name="50">50</a>נ  ויען לבן ובתואל ויאמרו מיהוה יצא הדבר לא נוכל דבר אליך רע או טוב</span> <span class="verse"><a name="51">51</a>נא  הנה רבקה לפניך קח ולך ותהי אשה לבן אדניך כאשר דבר יהוה</span> <span class="verse"><a name="52">52</a>נב  ויהי כאשר שמע עבד אברהם את דבריהם וישתחו ארצה ליהוה</span> <span class="verse"><a name="53">53</a>נג  ויוצא העבד כלי כסף וכלי זהב ובגדים ויתן לרבקה ומגדנת--נתן לאחיה ולאמה</span> <span class="verse"><a name="54">54</a>נד  ויאכלו וישתו הוא והאנשים אשר עמו--וילינו ויקומו בבקר ויאמר שלחני לאדני</span> <span class="verse"><a name="55">55</a>נה  ויאמר אחיה ואמה תשב הנער אתנו ימים או עשור אחר תלך</span> <span class="verse"><a name="56">56</a>נו  ויאמר אלהם אל תאחרו אתי ויהוה הצליח דרכי שלחוני ואלכה לאדני</span> <span class="verse"><a name="57">57</a>נז  ויאמרו נקרא לנער ונשאלה את פיה</span> <span class="verse"><a name="58">58</a>נח  ויקראו לרבקה ויאמרו אליה התלכי עם האיש הזה ותאמר אלך</span> <span class="verse"><a name="59">59</a>נט  וישלחו את רבקה אחתם ואת מנקתה ואת עבד אברהם ואת אנשיו</span> <span class="verse"><a name="60">60</a>ס  ויברכו את רבקה ויאמרו לה--אחתנו את היי לאלפי רבבה ויירש זרעך את שער שנאיו</span> <span class="verse"><a name="61">61</a>סא  ותקם רבקה ונערתיה ותרכבנה על הגמלים ותלכנה אחרי האיש ויקח העבד את רבקה וילך</span> <span class="verse"><a name="62">62</a>סב  ויצחק בא מבוא באר לחי ראי והוא יושב בארץ הנגב</span> <span class="verse"><a name="63">63</a>סג  ויצא יצחק לשוח בשדה לפנות ערב וישא עיניו וירא והנה גמלים באים</span> <span class="verse"><a name="64">64</a>סד  ותשא רבקה את עיניה ותרא את יצחק ותפל מעל הגמל</span> <span class="verse"><a name="65">65</a>סה  ותאמר אל העבד מי האיש הלזה ההלך בשדה לקראתנו ויאמר העבד הוא אדני ותקח הצעיף ותתכס</span> <span class="verse"><a name="66">66</a>סו  ויספר העבד ליצחק את כל הדברים אשר עשה</span> <span class="verse"><a name="67">67</a>סז  ויבאה יצחק האהלה שרה אמו ויקח את רבקה ותהי לו לאשה ויאהבה וינחם יצחק אחרי אמו  {פ}</span> </p></div</div></div></body></html>