<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 48</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/48"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 48</strong></div><p><span class="verse"><a name="1">1</a>א  ויהי אחרי הדברים האלה ויאמר ליוסף הנה אביך חלה ויקח את שני בניו עמו--את מנשה ואת אפרים</span> <span class="verse"><a name="2">2</a>ב  ויגד ליעקב--ויאמר הנה בנך יוסף בא אליך ויתחזק ישראל וישב על המטה</span> <span class="verse"><a name="3">3</a>ג  ויאמר יעקב אל יוסף אל שדי נראה אלי בלוז בארץ כנען ויברך אתי</span> <span class="verse"><a name="4">4</a>ד  ויאמר אלי הנני מפרך והרביתך ונתתיך לקהל עמים ונתתי את הארץ הזאת לזרעך אחריך--אחזת עולם</span> <span class="verse"><a name="5">5</a>ה  ועתה שני בניך הנולדים לך בארץ מצרים עד באי אליך מצרימה--לי הם  אפרים ומנשה--כראובן ושמעון יהיו לי</span> <span class="verse"><a name="6">6</a>ו  ומולדתך אשר הולדת אחריהם לך יהיו על שם אחיהם יקראו בנחלתם</span> <span class="verse"><a name="7">7</a>ז  ואני בבאי מפדן מתה עלי רחל בארץ כנען בדרך בעוד כברת ארץ לבא אפרתה ואקברה שם בדרך אפרת הוא בית לחם</span> <span class="verse"><a name="8">8</a>ח  וירא ישראל את בני יוסף ויאמר מי אלה</span> <span class="verse"><a name="9">9</a>ט  ויאמר יוסף אל אביו בני הם אשר נתן לי אלהים בזה ויאמר קחם נא אלי ואברכם</span> <span class="verse"><a name="10">10</a>י  ועיני ישראל כבדו מזקן לא יוכל לראות ויגש אתם אליו וישק להם ויחבק להם</span> <span class="verse"><a name="11">11</a>יא  ויאמר ישראל אל יוסף ראה פניך לא פללתי והנה הראה אתי אלהים גם את זרעך</span> <span class="verse"><a name="12">12</a>יב  ויוצא יוסף אתם מעם ברכיו וישתחו לאפיו ארצה</span> <span class="verse"><a name="13">13</a>יג  ויקח יוסף את שניהם--את אפרים בימינו משמאל ישראל ואת מנשה בשמאלו מימין ישראל ויגש אליו</span> <span class="verse"><a name="14">14</a>יד  וישלח ישראל את ימינו וישת על ראש אפרים והוא הצעיר ואת שמאלו על ראש מנשה  שכל את ידיו כי מנשה הבכור</span> <span class="verse"><a name="15">15</a>טו  ויברך את יוסף ויאמר  האלהים אשר התהלכו אבתי לפניו אברהם ויצחק--האלהים הרעה אתי מעודי עד היום הזה</span> <span class="verse"><a name="16">16</a>טז  המלאך הגאל אתי מכל רע יברך את הנערים ויקרא בהם שמי ושם אבתי אברהם ויצחק וידגו לרב בקרב הארץ</span> <span class="verse"><a name="17">17</a>יז  וירא יוסף כי ישית אביו יד ימינו על ראש אפרים--וירע בעיניו ויתמך יד אביו להסיר אתה מעל ראש אפרים--על ראש מנשה</span> <span class="verse"><a name="18">18</a>יח  ויאמר יוסף אל אביו לא כן אבי  כי זה הבכר שים ימינך על ראשו</span> <span class="verse"><a name="19">19</a>יט  וימאן אביו ויאמר ידעתי בני ידעתי--גם הוא יהיה לעם וגם הוא יגדל ואולם אחיו הקטן יגדל ממנו וזרעו יהיה מלא הגוים</span> <span class="verse"><a name="20">20</a>כ  ויברכם ביום ההוא לאמור בך יברך ישראל לאמר ישמך אלהים כאפרים וכמנשה וישם את אפרים לפני מנשה</span> <span class="verse"><a name="21">21</a>כא  ויאמר ישראל אל יוסף הנה אנכי מת והיה אלהים עמכם והשיב אתכם אל ארץ אבתיכם</span> <span class="verse"><a name="22">22</a>כב  ואני נתתי לך שכם אחד--על אחיך  אשר לקחתי מיד האמרי בחרבי ובקשתי  {פ}</span> </p></div</div></div></body></html>