<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 15</strong></div><p><span class="verse"><a name="1">1</a>א  אחר הדברים האלה היה דבר יהוה אל אברם במחזה לאמר  אל תירא אברם אנכי מגן לך--שכרך הרבה מאד</span> <span class="verse"><a name="2">2</a>ב  ויאמר אברם אדני יהוה מה תתן לי ואנכי הולך ערירי ובן משק ביתי הוא דמשק אליעזר</span> <span class="verse"><a name="3">3</a>ג  ויאמר אברם--הן לי לא נתתה זרע והנה בן ביתי יורש אתי</span> <span class="verse"><a name="4">4</a>ד  והנה דבר יהוה אליו לאמר לא יירשך זה  כי אם אשר יצא ממעיך הוא יירשך</span> <span class="verse"><a name="5">5</a>ה  ויוצא אתו החוצה ויאמר הבט נא השמימה וספר הכוכבים--אם תוכל לספר אתם ויאמר לו כה יהיה זרעך</span> <span class="verse"><a name="6">6</a>ו  והאמן ביהוה ויחשבה לו צדקה</span> <span class="verse"><a name="7">7</a>ז  ויאמר אליו  אני יהוה אשר הוצאתיך מאור כשדים--לתת לך את הארץ הזאת לרשתה</span> <span class="verse"><a name="8">8</a>ח  ויאמר  אדני יהוה במה אדע כי אירשנה</span> <span class="verse"><a name="9">9</a>ט  ויאמר אליו קחה לי עגלה משלשת ועז משלשת ואיל משלש ותר וגוזל</span> <span class="verse"><a name="10">10</a>י  ויקח לו את כל אלה ויבתר אתם בתוך ויתן איש בתרו לקראת רעהו ואת הצפר לא בתר</span> <span class="verse"><a name="11">11</a>יא  וירד העיט על הפגרים וישב אתם אברם</span> <span class="verse"><a name="12">12</a>יב  ויהי השמש לבוא ותרדמה נפלה על אברם והנה אימה חשכה גדלה נפלת עליו</span> <span class="verse"><a name="13">13</a>יג  ויאמר לאברם ידע תדע כי גר יהיה זרעך בארץ לא להם ועבדום וענו אתם--ארבע מאות שנה</span> <span class="verse"><a name="14">14</a>יד  וגם את הגוי אשר יעבדו דן אנכי ואחרי כן יצאו ברכש גדול</span> <span class="verse"><a name="15">15</a>טו  ואתה תבוא אל אבתיך בשלום  תקבר בשיבה טובה</span> <span class="verse"><a name="16">16</a>טז  ודור רביעי ישובו הנה  כי לא שלם עון האמרי עד הנה</span> <span class="verse"><a name="17">17</a>יז  ויהי השמש באה ועלטה היה והנה תנור עשן ולפיד אש אשר עבר בין הגזרים האלה</span> <span class="verse"><a name="18">18</a>יח  ביום ההוא כרת יהוה את אברם--ברית לאמר  לזרעך נתתי את הארץ הזאת מנהר מצרים עד הנהר הגדל נהר פרת</span> <span class="verse"><a name="19">19</a>יט  את הקיני ואת הקנזי ואת הקדמני</span> <span class="verse"><a name="20">20</a>כ  ואת החתי ואת הפרזי ואת הרפאים</span> <span class="verse"><a name="21">21</a>כא  ואת האמרי ואת הכנעני ואת הגרגשי ואת היבוסי  {ס}</span> </p></div</div></div></body></html>