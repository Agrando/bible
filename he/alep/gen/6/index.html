<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 6</strong></div><p><span class="verse"><a name="1">1</a>א  ויהי כי החל האדם לרב על פני האדמה ובנות ילדו להם</span> <span class="verse"><a name="2">2</a>ב  ויראו בני האלהים את בנות האדם כי טבת הנה ויקחו להם נשים מכל אשר בחרו</span> <span class="verse"><a name="3">3</a>ג  ויאמר יהוה לא ידון רוחי באדם לעלם בשגם הוא בשר והיו ימיו מאה ועשרים שנה</span> <span class="verse"><a name="4">4</a>ד  הנפלים היו בארץ בימים ההם וגם אחרי כן אשר יבאו בני האלהים אל בנות האדם וילדו להם  המה הגברים אשר מעולם אנשי השם  {פ}</span> <span class="verse"><a name="5">5</a>ה  וירא יהוה כי רבה רעת האדם בארץ וכל יצר מחשבת לבו רק רע כל היום</span> <span class="verse"><a name="6">6</a>ו  וינחם יהוה כי עשה את האדם בארץ ויתעצב אל לבו</span> <span class="verse"><a name="7">7</a>ז  ויאמר יהוה אמחה את האדם אשר בראתי מעל פני האדמה מאדם עד בהמה עד רמש ועד עוף השמים  כי נחמתי כי עשיתם</span> <span class="verse"><a name="8">8</a>ח  ונח מצא חן בעיני יהוה  {פ}</span> <span class="verse"><a name="9">9</a>ט  אלה תולדת נח--נח איש צדיק תמים היה בדרתיו  את האלהים התהלך נח</span> <span class="verse"><a name="10">10</a>י  ויולד נח שלשה בנים--את שם את חם ואת יפת</span> <span class="verse"><a name="11">11</a>יא  ותשחת הארץ לפני האלהים ותמלא הארץ חמס</span> <span class="verse"><a name="12">12</a>יב  וירא אלהים את הארץ והנה נשחתה  כי השחית כל בשר את דרכו על הארץ  {ס}</span> <span class="verse"><a name="13">13</a>יג  ויאמר אלהים לנח קץ כל בשר בא לפני--כי מלאה הארץ חמס מפניהם והנני משחיתם את הארץ</span> <span class="verse"><a name="14">14</a>יד  עשה לך תבת עצי גפר קנים תעשה את התבה וכפרת אתה מבית ומחוץ בכפר</span> <span class="verse"><a name="15">15</a>טו  וזה אשר תעשה אתה  שלש מאות אמה ארך התבה חמשים אמה רחבה ושלשים אמה קומתה</span> <span class="verse"><a name="16">16</a>טז  צהר תעשה לתבה ואל אמה תכלנה מלמעלה ופתח התבה בצדה תשים תחתים שנים ושלשים תעשה</span> <span class="verse"><a name="17">17</a>יז  ואני הנני מביא את המבול מים על הארץ לשחת כל בשר אשר בו רוח חיים מתחת השמים  כל אשר בארץ יגוע</span> <span class="verse"><a name="18">18</a>יח  והקמתי את בריתי אתך ובאת אל התבה--אתה ובניך ואשתך ונשי בניך אתך</span> <span class="verse"><a name="19">19</a>יט  ומכל החי מכל בשר שנים מכל תביא אל התבה--להחית אתך  זכר ונקבה יהיו</span> <span class="verse"><a name="20">20</a>כ  מהעוף למינהו ומן הבהמה למינה מכל רמש האדמה למינהו--שנים מכל יבאו אליך להחיות</span> <span class="verse"><a name="21">21</a>כא  ואתה קח לך מכל מאכל אשר יאכל ואספת אליך והיה לך ולהם לאכלה</span> <span class="verse"><a name="22">22</a>כב  ויעש נח  ככל אשר צוה אתו אלהים--כן עשה</span> </p></div</div></div></body></html>