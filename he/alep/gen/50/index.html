<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 50</strong></div><p><span class="verse"><a name="1">1</a>א  ויפל יוסף על פני אביו ויבך עליו וישק לו</span> <span class="verse"><a name="2">2</a>ב  ויצו יוסף את עבדיו את הרפאים לחנט את אביו ויחנטו הרפאים את ישראל</span> <span class="verse"><a name="3">3</a>ג  וימלאו לו ארבעים יום כי כן ימלאו ימי החנטים ויבכו אתו מצרים שבעים יום</span> <span class="verse"><a name="4">4</a>ד  ויעברו ימי בכיתו וידבר יוסף אל בית פרעה לאמר  אם נא מצאתי חן בעיניכם--דברו נא באזני פרעה לאמר</span> <span class="verse"><a name="5">5</a>ה  אבי השביעני לאמר הנה אנכי מת--בקברי אשר כריתי לי בארץ כנען שמה תקברני ועתה אעלה נא ואקברה את אבי--ואשובה</span> <span class="verse"><a name="6">6</a>ו  ויאמר פרעה  עלה וקבר את אביך כאשר השביעך</span> <span class="verse"><a name="7">7</a>ז  ויעל יוסף לקבר את אביו ויעלו אתו כל עבדי פרעה זקני ביתו וכל זקני ארץ מצרים</span> <span class="verse"><a name="8">8</a>ח  וכל בית יוסף ואחיו ובית אביו  רק טפם וצאנם ובקרם--עזבו בארץ גשן</span> <span class="verse"><a name="9">9</a>ט  ויעל עמו גם רכב גם פרשים ויהי המחנה כבד מאד</span> <span class="verse"><a name="10">10</a>י  ויבאו עד גרן האטד אשר בעבר הירדן ויספדו שם מספד גדול וכבד מאד ויעש לאביו אבל שבעת ימים</span> <span class="verse"><a name="11">11</a>יא  וירא יושב הארץ הכנעני את האבל בגרן האטד ויאמרו אבל כבד זה למצרים על כן קרא שמה אבל מצרים אשר בעבר הירדן</span> <span class="verse"><a name="12">12</a>יב  ויעשו בניו לו--כן כאשר צום</span> <span class="verse"><a name="13">13</a>יג  וישאו אתו בניו ארצה כנען ויקברו אתו במערת שדה המכפלה  אשר קנה אברהם את השדה לאחזת קבר מאת עפרן החתי--על פני ממרא</span> <span class="verse"><a name="14">14</a>יד  וישב יוסף מצרימה הוא ואחיו וכל העלים אתו לקבר את אביו אחרי קברו את אביו</span> <span class="verse"><a name="15">15</a>טו  ויראו אחי יוסף כי מת אביהם ויאמרו לו ישטמנו יוסף והשב ישיב לנו את כל הרעה אשר גמלנו אתו</span> <span class="verse"><a name="16">16</a>טז  ויצוו אל יוסף לאמר  אביך צוה לפני מותו לאמר</span> <span class="verse"><a name="17">17</a>יז  כה תאמרו ליוסף אנא שא נא פשע אחיך וחטאתם כי רעה גמלוך ועתה שא נא לפשע עבדי אלהי אביך ויבך יוסף בדברם אליו</span> <span class="verse"><a name="18">18</a>יח  וילכו גם אחיו ויפלו לפניו ויאמרו הננו לך לעבדים</span> <span class="verse"><a name="19">19</a>יט  ויאמר אלהם יוסף אל תיראו  כי התחת אלהים אני</span> <span class="verse"><a name="20">20</a>כ  ואתם חשבתם עלי רעה אלהים חשבה לטבה למען עשה כיום הזה להחית עם רב</span> <span class="verse"><a name="21">21</a>כא  ועתה אל תיראו--אנכי אכלכל אתכם ואת טפכם וינחם אותם וידבר על לבם</span> <span class="verse"><a name="22">22</a>כב  וישב יוסף במצרים הוא ובית אביו ויחי יוסף מאה ועשר שנים</span> <span class="verse"><a name="23">23</a>כג  וירא יוסף לאפרים בני שלשים גם בני מכיר בן מנשה--ילדו על ברכי יוסף</span> <span class="verse"><a name="24">24</a>כד  ויאמר יוסף אל אחיו אנכי מת ואלהים פקד יפקד אתכם והעלה אתכם מן הארץ הזאת אל הארץ אשר נשבע לאברהם ליצחק וליעקב</span> <span class="verse"><a name="25">25</a>כה  וישבע יוסף את בני ישראל לאמר  פקד יפקד אלהים אתכם והעלתם את עצמתי מזה</span> <span class="verse"><a name="26">26</a>כו  וימת יוסף בן מאה ועשר שנים ויחנטו אתו ויישם בארון במצרים  {ש}</span> </p></div</div></div></body></html>