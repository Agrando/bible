<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 31</strong></div><p><span class="verse"><a name="1">1</a>א  וישמע את דברי בני לבן לאמר לקח יעקב את כל אשר לאבינו ומאשר לאבינו--עשה את כל הכבד הזה</span> <span class="verse"><a name="2">2</a>ב  וירא יעקב את פני לבן והנה איננו עמו כתמול שלשום</span> <span class="verse"><a name="3">3</a>ג  ויאמר יהוה אל יעקב שוב אל ארץ אבותיך ולמולדתך ואהיה עמך</span> <span class="verse"><a name="4">4</a>ד  וישלח יעקב ויקרא לרחל וללאה השדה אל צאנו</span> <span class="verse"><a name="5">5</a>ה  ויאמר להן ראה אנכי את פני אביכן כי איננו אלי כתמל שלשם ואלהי אבי היה עמדי</span> <span class="verse"><a name="6">6</a>ו  ואתנה ידעתן  כי בכל כחי עבדתי את אביכן</span> <span class="verse"><a name="7">7</a>ז  ואביכן התל בי והחלף את משכרתי עשרת מנים ולא נתנו אלהים להרע עמדי</span> <span class="verse"><a name="8">8</a>ח  אם כה יאמר נקדים יהיה שכרך--וילדו כל הצאן נקדים ואם כה יאמר עקדים יהיה שכרך--וילדו כל הצאן עקדים</span> <span class="verse"><a name="9">9</a>ט  ויצל אלהים את מקנה אביכם ויתן לי</span> <span class="verse"><a name="10">10</a>י  ויהי בעת יחם הצאן ואשא עיני וארא בחלום והנה העתדים העלים על הצאן עקדים נקדים וברדים</span> <span class="verse"><a name="11">11</a>יא  ויאמר אלי מלאך האלהים בחלום--יעקב ואמר הנני</span> <span class="verse"><a name="12">12</a>יב  ויאמר שא נא עיניך וראה כל העתדים העלים על הצאן עקדים נקדים וברדים  כי ראיתי את כל אשר לבן עשה לך</span> <span class="verse"><a name="13">13</a>יג  אנכי האל בית אל אשר משחת שם מצבה אשר נדרת לי שם נדר עתה קום צא מן הארץ הזאת ושוב אל ארץ מולדתך</span> <span class="verse"><a name="14">14</a>יד  ותען רחל ולאה ותאמרנה לו  העוד לנו חלק ונחלה בבית אבינו</span> <span class="verse"><a name="15">15</a>טו  הלוא נכריות נחשבנו לו כי מכרנו ויאכל גם אכול את כספנו</span> <span class="verse"><a name="16">16</a>טז  כי כל העשר אשר הציל אלהים מאבינו--לנו הוא ולבנינו ועתה כל אשר אמר אלהים אליך--עשה</span> <span class="verse"><a name="17">17</a>יז  ויקם יעקב וישא את בניו ואת נשיו על הגמלים</span> <span class="verse"><a name="18">18</a>יח  וינהג את כל מקנהו ואת כל רכשו אשר רכש--מקנה קנינו אשר רכש בפדן ארם  לבוא אל יצחק אביו ארצה כנען</span> <span class="verse"><a name="19">19</a>יט  ולבן הלך לגזז את צאנו ותגנב רחל את התרפים אשר לאביה</span> <span class="verse"><a name="20">20</a>כ  ויגנב יעקב את לב לבן הארמי--על בלי הגיד לו כי ברח הוא</span> <span class="verse"><a name="21">21</a>כא  ויברח הוא וכל אשר לו ויקם ויעבר את הנהר וישם את פניו הר הגלעד</span> <span class="verse"><a name="22">22</a>כב  ויגד ללבן ביום השלישי  כי ברח יעקב</span> <span class="verse"><a name="23">23</a>כג  ויקח את אחיו עמו וירדף אחריו דרך שבעת ימים וידבק אתו בהר הגלעד</span> <span class="verse"><a name="24">24</a>כד  ויבא אלהים אל לבן הארמי בחלם הלילה ויאמר לו השמר לך פן תדבר עם יעקב--מטוב עד רע</span> <span class="verse"><a name="25">25</a>כה  וישג לבן את יעקב ויעקב תקע את אהלו בהר ולבן תקע את אחיו בהר הגלעד</span> <span class="verse"><a name="26">26</a>כו  ויאמר לבן ליעקב מה עשית ותגנב את לבבי ותנהג את בנתי כשביות חרב</span> <span class="verse"><a name="27">27</a>כז  למה נחבאת לברח ותגנב אתי ולא הגדת לי ואשלחך בשמחה ובשרים בתף ובכנור</span> <span class="verse"><a name="28">28</a>כח  ולא נטשתני לנשק לבני ולבנתי עתה הסכלת עשו</span> <span class="verse"><a name="29">29</a>כט  יש לאל ידי לעשות עמכם רע ואלהי אביכם אמש אמר אלי לאמר השמר לך מדבר עם יעקב--מטוב עד רע</span> <span class="verse"><a name="30">30</a>ל  ועתה הלך הלכת כי נכסף נכספתה לבית אביך למה גנבת את אלהי</span> <span class="verse"><a name="31">31</a>לא  ויען יעקב ויאמר ללבן  כי יראתי--כי אמרתי פן תגזל את בנותיך מעמי</span> <span class="verse"><a name="32">32</a>לב  עם אשר תמצא את אלהיך לא יחיה--נגד אחינו הכר לך מה עמדי וקח לך ולא ידע יעקב כי רחל גנבתם</span> <span class="verse"><a name="33">33</a>לג  ויבא לבן באהל יעקב ובאהל לאה ובאהל שתי האמהת--ולא מצא ויצא מאהל לאה ויבא באהל רחל</span> <span class="verse"><a name="34">34</a>לד  ורחל לקחה את התרפים ותשמם בכר הגמל--ותשב עליהם וימשש לבן את כל האהל ולא מצא</span> <span class="verse"><a name="35">35</a>לה  ותאמר אל אביה אל יחר בעיני אדני כי לוא אוכל לקום מפניך כי דרך נשים לי ויחפש ולא מצא את התרפים</span> <span class="verse"><a name="36">36</a>לו  ויחר ליעקב וירב בלבן ויען יעקב ויאמר ללבן מה פשעי מה חטאתי כי דלקת אחרי</span> <span class="verse"><a name="37">37</a>לז  כי מששת את כל כלי מה מצאת מכל כלי ביתך--שים כה נגד אחי ואחיך ויוכיחו בין שנינו</span> <span class="verse"><a name="38">38</a>לח  זה עשרים שנה אנכי עמך רחליך ועזיך לא שכלו ואילי צאנך לא אכלתי</span> <span class="verse"><a name="39">39</a>לט  טרפה לא הבאתי אליך--אנכי אחטנה מידי תבקשנה גנבתי יום וגנבתי לילה</span> <span class="verse"><a name="40">40</a>מ  הייתי ביום אכלני חרב וקרח בלילה ותדד שנתי מעיני</span> <span class="verse"><a name="41">41</a>מא  זה לי עשרים שנה בביתך עבדתיך ארבע עשרה שנה בשתי בנתיך ושש שנים בצאנך ותחלף את משכרתי עשרת מנים</span> <span class="verse"><a name="42">42</a>מב  לולי אלהי אבי אלהי אברהם ופחד יצחק היה לי--כי עתה ריקם שלחתני את עניי ואת יגיע כפי ראה אלהים--ויוכח אמש</span> <span class="verse"><a name="43">43</a>מג  ויען לבן ויאמר אל יעקב הבנות בנתי והבנים בני והצאן צאני וכל אשר אתה ראה לי הוא ולבנתי מה אעשה לאלה היום או לבניהן אשר ילדו</span> <span class="verse"><a name="44">44</a>מד  ועתה לכה נכרתה ברית--אני ואתה והיה לעד ביני ובינך</span> <span class="verse"><a name="45">45</a>מה  ויקח יעקב אבן וירימה מצבה</span> <span class="verse"><a name="46">46</a>מו  ויאמר יעקב לאחיו לקטו אבנים ויקחו אבנים ויעשו גל ויאכלו שם על הגל</span> <span class="verse"><a name="47">47</a>מז  ויקרא לו לבן יגר שהדותא ויעקב קרא לו גלעד</span> <span class="verse"><a name="48">48</a>מח  ויאמר לבן הגל הזה עד ביני ובינך היום על כן קרא שמו גלעד</span> <span class="verse"><a name="49">49</a>מט  והמצפה אשר אמר יצף יהוה ביני ובינך  כי נסתר איש מרעהו</span> <span class="verse"><a name="50">50</a>נ  אם תענה את בנתי ואם תקח נשים על בנתי--אין איש עמנו ראה אלהים עד ביני ובינך</span> <span class="verse"><a name="51">51</a>נא  ויאמר לבן ליעקב  הנה הגל הזה והנה המצבה אשר יריתי ביני ובינך</span> <span class="verse"><a name="52">52</a>נב  עד הגל הזה ועדה המצבה  אם אני לא אעבר אליך את הגל הזה ואם אתה לא תעבר אלי את הגל הזה ואת המצבה הזאת לרעה</span> <span class="verse"><a name="53">53</a>נג  אלהי אברהם ואלהי נחור ישפטו בינינו--אלהי אביהם וישבע יעקב בפחד אביו יצחק</span> <span class="verse"><a name="54">54</a>נד  ויזבח יעקב זבח בהר ויקרא לאחיו לאכל לחם ויאכלו לחם וילינו בהר</span> </p></div</div></div></body></html>