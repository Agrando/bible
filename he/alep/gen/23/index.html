<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 23</strong></div><p><span class="verse"><a name="1">1</a>א  ויהיו חיי שרה מאה שנה ועשרים שנה ושבע שנים--שני חיי שרה</span> <span class="verse"><a name="2">2</a>ב  ותמת שרה בקרית ארבע הוא חברון--בארץ כנען ויבא אברהם לספד לשרה ולב  כ  תה</span> <span class="verse"><a name="3">3</a>ג  ויקם אברהם מעל פני מתו וידבר אל בני חת לאמר</span> <span class="verse"><a name="4">4</a>ד  גר ותושב אנכי עמכם תנו לי אחזת קבר עמכם ואקברה מתי מלפני</span> <span class="verse"><a name="5">5</a>ה  ויענו בני חת את אברהם לאמר לו</span> <span class="verse"><a name="6">6</a>ו  שמענו אדני נשיא אלהים אתה בתוכנו--במבחר קברינו קבר את מתך איש ממנו את קברו לא יכלה ממך מקבר מתך</span> <span class="verse"><a name="7">7</a>ז  ויקם אברהם וישתחו לעם הארץ לבני חת</span> <span class="verse"><a name="8">8</a>ח  וידבר אתם לאמר  אם יש את נפשכם לקבר את מתי מלפני--שמעוני ופגעו לי בעפרון בן צחר</span> <span class="verse"><a name="9">9</a>ט  ויתן לי את מערת המכפלה אשר לו אשר בקצה שדהו  בכסף מלא יתננה לי בתוככם--לאחזת קבר</span> <span class="verse"><a name="10">10</a>י  ועפרון ישב בתוך בני חת ויען עפרון החתי את אברהם באזני בני חת לכל באי שער עירו לאמר</span> <span class="verse"><a name="11">11</a>יא  לא אדני שמעני--השדה נתתי לך והמערה אשר בו לך נתתיה לעיני בני עמי נתתיה לך קבר מתך</span> <span class="verse"><a name="12">12</a>יב  וישתחו אברהם לפני עם הארץ</span> <span class="verse"><a name="13">13</a>יג  וידבר אל עפרון באזני עם הארץ לאמר אך אם אתה לו שמעני  נתתי כסף השדה קח ממני ואקברה את מתי שמה</span> <span class="verse"><a name="14">14</a>יד  ויען עפרון את אברהם לאמר לו</span> <span class="verse"><a name="15">15</a>טו  אדני שמעני ארץ ארבע מאת שקל כסף ביני ובינך מה הוא ואת מתך קבר</span> <span class="verse"><a name="16">16</a>טז  וישמע אברהם אל עפרון וישקל אברהם לעפרן את הכסף אשר דבר באזני בני חת--ארבע מאות שקל כסף עבר לסחר</span> <span class="verse"><a name="17">17</a>יז  ויקם שדה עפרון אשר במכפלה אשר לפני ממרא  השדה והמערה אשר בו וכל העץ אשר בשדה אשר בכל גבלו סביב</span> <span class="verse"><a name="18">18</a>יח  לאברהם למקנה לעיני בני חת בכל באי שער עירו</span> <span class="verse"><a name="19">19</a>יט  ואחרי כן קבר אברהם את שרה אשתו אל מערת שדה המכפלה על פני ממרא--הוא חברון  בארץ כנען</span> <span class="verse"><a name="20">20</a>כ  ויקם השדה והמערה אשר בו לאברהם--לאחזת קבר  מאת בני חת  {ס}</span> </p></div</div></div></body></html>