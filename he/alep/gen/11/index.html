<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 11</strong></div><p><span class="verse"><a name="1">1</a>א  ויהי כל הארץ שפה אחת ודברים אחדים</span> <span class="verse"><a name="2">2</a>ב  ויהי בנסעם מקדם וימצאו בקעה בארץ שנער וישבו שם</span> <span class="verse"><a name="3">3</a>ג  ויאמרו איש אל רעהו הבה נלבנה לבנים ונשרפה לשרפה ותהי להם הלבנה לאבן והחמר היה להם לחמר</span> <span class="verse"><a name="4">4</a>ד  ויאמרו הבה נבנה לנו עיר ומגדל וראשו בשמים ונעשה לנו שם  פן נפוץ על פני כל הארץ</span> <span class="verse"><a name="5">5</a>ה  וירד יהוה לראת את העיר ואת המגדל אשר בנו בני האדם</span> <span class="verse"><a name="6">6</a>ו  ויאמר יהוה הן עם אחד ושפה אחת לכלם וזה החלם לעשות ועתה לא יבצר מהם כל אשר יזמו לעשות</span> <span class="verse"><a name="7">7</a>ז  הבה נרדה ונבלה שם שפתם--אשר לא ישמעו איש שפת רעהו</span> <span class="verse"><a name="8">8</a>ח  ויפץ יהוה אתם משם על פני כל הארץ ויחדלו לבנת העיר</span> <span class="verse"><a name="9">9</a>ט  על כן קרא שמה בבל כי שם בלל יהוה שפת כל הארץ ומשם הפיצם יהוה על פני כל הארץ  {פ}</span> <span class="verse"><a name="10">10</a>י  אלה תולדת שם--שם בן מאת שנה ויולד את ארפכשד  שנתים אחר המבול</span> <span class="verse"><a name="11">11</a>יא  ויחי שם אחרי הולידו את ארפכשד חמש מאות שנה ויולד בנים ובנות  {ס}</span> <span class="verse"><a name="12">12</a>יב  וארפכשד חי חמש ושלשים שנה ויולד את שלח</span> <span class="verse"><a name="13">13</a>יג  ויחי ארפכשד אחרי הולידו את שלח שלש שנים וארבע מאות שנה ויולד בנים ובנות  {ס}</span> <span class="verse"><a name="14">14</a>יד  ושלח חי שלשים שנה ויולד את עבר</span> <span class="verse"><a name="15">15</a>טו  ויחי שלח אחרי הולידו את עבר שלש שנים וארבע מאות שנה ויולד בנים ובנות  {ס}</span> <span class="verse"><a name="16">16</a>טז  ויחי עבר ארבע ושלשים שנה ויולד את פלג</span> <span class="verse"><a name="17">17</a>יז  ויחי עבר אחרי הולידו את פלג שלשים שנה וארבע מאות שנה ויולד בנים ובנות  {ס}</span> <span class="verse"><a name="18">18</a>יח  ויחי פלג שלשים שנה ויולד את רעו</span> <span class="verse"><a name="19">19</a>יט  ויחי פלג אחרי הולידו את רעו תשע שנים ומאתים שנה ויולד בנים ובנות  {ס}</span> <span class="verse"><a name="20">20</a>כ  ויחי רעו שתים ושלשים שנה ויולד את שרוג</span> <span class="verse"><a name="21">21</a>כא  ויחי רעו אחרי הולידו את שרוג שבע שנים ומאתים שנה ויולד בנים ובנות  {ס}</span> <span class="verse"><a name="22">22</a>כב  ויחי שרוג שלשים שנה ויולד את נחור</span> <span class="verse"><a name="23">23</a>כג  ויחי שרוג אחרי הולידו את נחור--מאתים שנה ויולד בנים ובנות  {ס}</span> <span class="verse"><a name="24">24</a>כד  ויחי נחור תשע ועשרים שנה ויולד את תרח</span> <span class="verse"><a name="25">25</a>כה  ויחי נחור אחרי הולידו את תרח תשע עשרה שנה ומאת שנה ויולד בנים ובנות  {ס}</span> <span class="verse"><a name="26">26</a>כו  ויחי תרח שבעים שנה ויולד את אברם את נחור ואת הרן</span> <span class="verse"><a name="27">27</a>כז  ואלה תולדת תרח--תרח הוליד את אברם את נחור ואת הרן והרן הוליד את לוט</span> <span class="verse"><a name="28">28</a>כח  וימת הרן על פני תרח אביו בארץ מולדתו באור כשדים</span> <span class="verse"><a name="29">29</a>כט  ויקח אברם ונחור להם נשים  שם אשת אברם שרי ושם אשת נחור מלכה בת הרן אבי מלכה ואבי יסכה</span> <span class="verse"><a name="30">30</a>ל  ותהי שרי עקרה  אין לה ולד</span> <span class="verse"><a name="31">31</a>לא  ויקח תרח את אברם בנו ואת לוט בן הרן בן בנו ואת שרי כלתו אשת אברם בנו ויצאו אתם מאור כשדים ללכת ארצה כנען ויבאו עד חרן וישבו שם</span> <span class="verse"><a name="32">32</a>לב  ויהיו ימי תרח חמש שנים ומאתים שנה וימת תרח בחרן  {פ}</span> </p></div</div></div></body></html>