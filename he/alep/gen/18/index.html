<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 18</strong></div><p><span class="verse"><a name="1">1</a>א  וירא אליו יהוה באלני ממרא והוא ישב פתח האהל כחם היום</span> <span class="verse"><a name="2">2</a>ב  וישא עיניו וירא והנה שלשה אנשים נצבים עליו וירא וירץ לקראתם מפתח האהל וישתחו ארצה</span> <span class="verse"><a name="3">3</a>ג  ויאמר  אדני אם נא מצאתי חן בעיניך--אל נא תעבר מעל עבדך</span> <span class="verse"><a name="4">4</a>ד  יקח נא מעט מים ורחצו רגליכם והשענו תחת העץ</span> <span class="verse"><a name="5">5</a>ה  ואקחה פת לחם וסעדו לבכם אחר תעברו--כי על כן עברתם על עבדכם ויאמרו כן תעשה כאשר דברת</span> <span class="verse"><a name="6">6</a>ו  וימהר אברהם האהלה אל שרה ויאמר מהרי שלש סאים קמח סלת--לושי ועשי עגות</span> <span class="verse"><a name="7">7</a>ז  ואל הבקר רץ אברהם ויקח בן בקר רך וטוב ויתן אל הנער וימהר לעשות אתו</span> <span class="verse"><a name="8">8</a>ח  ויקח חמאה וחלב ובן הבקר אשר עשה ויתן לפניהם והוא עמד עליהם תחת העץ ויאכלו</span> <span class="verse"><a name="9">9</a>ט  ויאמרו אליו איה שרה אשתך ויאמר הנה באהל</span> <span class="verse"><a name="10">10</a>י  ויאמר שוב אשוב אליך כעת חיה והנה בן לשרה אשתך ושרה שמעת פתח האהל והוא אחריו</span> <span class="verse"><a name="11">11</a>יא  ואברהם ושרה זקנים באים בימים חדל להיות לשרה ארח כנשים</span> <span class="verse"><a name="12">12</a>יב  ותצחק שרה בקרבה לאמר  אחרי בלתי היתה לי עדנה ואדני זקן</span> <span class="verse"><a name="13">13</a>יג  ויאמר יהוה אל אברהם  למה זה צחקה שרה לאמר האף אמנם אלד--ואני זקנתי</span> <span class="verse"><a name="14">14</a>יד  היפלא מיהוה דבר למועד אשוב אליך כעת חיה--ולשרה בן</span> <span class="verse"><a name="15">15</a>טו  ותכחש שרה לאמר לא צחקתי כי יראה ויאמר לא כי צחקת</span> <span class="verse"><a name="16">16</a>טז  ויקמו משם האנשים וישקפו על פני סדם ואברהם--הלך עמם לשלחם</span> <span class="verse"><a name="17">17</a>יז  ויהוה אמר  המכסה אני מאברהם אשר אני עשה</span> <span class="verse"><a name="18">18</a>יח  ואברהם--היו יהיה לגוי גדול ועצום ונברכו בו--כל גויי הארץ</span> <span class="verse"><a name="19">19</a>יט  כי ידעתיו למען אשר יצוה את בניו ואת ביתו אחריו ושמרו דרך יהוה לעשות צדקה ומשפט--למען הביא יהוה על אברהם את אשר דבר עליו</span> <span class="verse"><a name="20">20</a>כ  ויאמר יהוה זעקת סדם ועמרה כי רבה וחטאתם--כי כבדה מאד</span> <span class="verse"><a name="21">21</a>כא  ארדה נא ואראה הכצעקתה הבאה אלי עשו כלה ואם לא אדעה</span> <span class="verse"><a name="22">22</a>כב  ויפנו משם האנשים וילכו סדמה ואברהם--עודנו עמד לפני יהוה</span> <span class="verse"><a name="23">23</a>כג  ויגש אברהם ויאמר  האף תספה צדיק עם רשע</span> <span class="verse"><a name="24">24</a>כד  אולי יש חמשים צדיקם בתוך העיר האף תספה ולא תשא למקום למען חמשים הצדיקם אשר בקרבה</span> <span class="verse"><a name="25">25</a>כה  חללה לך מעשת כדבר הזה להמית צדיק עם רשע והיה כצדיק כרשע חללה לך--השפט כל הארץ לא יעשה משפט</span> <span class="verse"><a name="26">26</a>כו  ויאמר יהוה אם אמצא בסדם חמשים צדיקם בתוך העיר--ונשאתי לכל המקום בעבורם</span> <span class="verse"><a name="27">27</a>כז  ויען אברהם ויאמר  הנה נא הואלתי לדבר אל אדני ואנכי עפר ואפר</span> <span class="verse"><a name="28">28</a>כח  אולי יחסרון חמשים הצדיקם חמשה--התשחית בחמשה את כל העיר ויאמר לא אשחית אם אמצא שם ארבעים וחמשה</span> <span class="verse"><a name="29">29</a>כט  ויסף עוד לדבר אליו ויאמר אולי ימצאון שם ארבעים ויאמר לא אעשה בעבור הארבעים</span> <span class="verse"><a name="30">30</a>ל  ויאמר אל נא יחר לאדני ואדברה--אולי ימצאון שם שלשים ויאמר לא אעשה אם אמצא שם שלשים</span> <span class="verse"><a name="31">31</a>לא  ויאמר הנה נא הואלתי לדבר אל אדני--אולי ימצאון שם עשרים ויאמר לא אשחית בעבור העשרים</span> <span class="verse"><a name="32">32</a>לב  ויאמר אל נא יחר לאדני ואדברה אך הפעם--אולי ימצאון שם עשרה ויאמר לא אשחית בעבור העשרה</span> <span class="verse"><a name="33">33</a>לג  וילך יהוה--כאשר כלה לדבר אל אברהם ואברהם שב למקמו</span> </p></div</div></div></body></html>