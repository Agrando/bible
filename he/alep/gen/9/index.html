<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 9</strong></div><p><span class="verse"><a name="1">1</a>א  ויברך אלהים את נח ואת בניו ויאמר להם פרו ורבו ומלאו את הארץ</span> <span class="verse"><a name="2">2</a>ב  ומוראכם וחתכם יהיה על כל חית הארץ ועל כל עוף השמים בכל אשר תרמש האדמה ובכל דגי הים בידכם נתנו</span> <span class="verse"><a name="3">3</a>ג  כל רמש אשר הוא חי לכם יהיה לאכלה  כירק עשב נתתי לכם את כל</span> <span class="verse"><a name="4">4</a>ד  אך בשר בנפשו דמו לא תאכלו</span> <span class="verse"><a name="5">5</a>ה  ואך את דמכם לנפשתיכם אדרש מיד כל חיה אדרשנו ומיד האדם מיד איש אחיו--אדרש את נפש האדם</span> <span class="verse"><a name="6">6</a>ו  שפך דם האדם באדם דמו ישפך  כי בצלם אלהים עשה את האדם</span> <span class="verse"><a name="7">7</a>ז  ואתם פרו ורבו שרצו בארץ ורבו בה  {ס}</span> <span class="verse"><a name="8">8</a>ח  ויאמר אלהים אל נח ואל בניו אתו לאמר</span> <span class="verse"><a name="9">9</a>ט  ואני הנני מקים את בריתי אתכם ואת זרעכם אחריכם</span> <span class="verse"><a name="10">10</a>י  ואת כל נפש החיה אשר אתכם בעוף בבהמה ובכל חית הארץ אתכם מכל יצאי התבה לכל חית הארץ</span> <span class="verse"><a name="11">11</a>יא  והקמתי את בריתי אתכם ולא יכרת כל בשר עוד ממי המבול ולא יהיה עוד מבול לשחת הארץ</span> <span class="verse"><a name="12">12</a>יב  ויאמר אלהים זאת אות הברית אשר אני נתן ביני וביניכם ובין כל נפש חיה אשר אתכם--לדרת עולם</span> <span class="verse"><a name="13">13</a>יג  את קשתי נתתי בענן והיתה לאות ברית ביני ובין הארץ</span> <span class="verse"><a name="14">14</a>יד  והיה בענני ענן על הארץ ונראתה הקשת בענן</span> <span class="verse"><a name="15">15</a>טו  וזכרתי את בריתי אשר ביני וביניכם ובין כל נפש חיה בכל בשר ולא יהיה עוד המים למבול לשחת כל בשר</span> <span class="verse"><a name="16">16</a>טז  והיתה הקשת בענן וראיתיה לזכר ברית עולם בין אלהים ובין כל נפש חיה בכל בשר אשר על הארץ</span> <span class="verse"><a name="17">17</a>יז  ויאמר אלהים אל נח  זאת אות הברית אשר הקמתי ביני ובין כל בשר אשר על הארץ  {פ}</span> <span class="verse"><a name="18">18</a>יח  ויהיו בני נח היצאים מן התבה--שם וחם ויפת וחם הוא אבי כנען</span> <span class="verse"><a name="19">19</a>יט  שלשה אלה בני נח ומאלה נפצה כל הארץ</span> <span class="verse"><a name="20">20</a>כ  ויחל נח איש האדמה ויטע כרם</span> <span class="verse"><a name="21">21</a>כא  וישת מן היין וישכר ויתגל בתוך אהלה</span> <span class="verse"><a name="22">22</a>כב  וירא חם אבי כנען את ערות אביו ויגד לשני אחיו בחוץ</span> <span class="verse"><a name="23">23</a>כג  ויקח שם ויפת את השמלה וישימו על שכם שניהם וילכו אחרנית ויכסו את ערות אביהם ופניהם אחרנית וערות אביהם לא ראו</span> <span class="verse"><a name="24">24</a>כד  וייקץ נח מיינו וידע את אשר עשה לו בנו הקטן</span> <span class="verse"><a name="25">25</a>כה  ויאמר ארור כנען  עבד עבדים יהיה לאחיו</span> <span class="verse"><a name="26">26</a>כו  ויאמר ברוך יהוה אלהי שם ויהי כנען עבד למו</span> <span class="verse"><a name="27">27</a>כז  יפת אלהים ליפת וישכן באהלי שם ויהי כנען עבד למו</span> <span class="verse"><a name="28">28</a>כח  ויחי נח אחר המבול שלש מאות שנה וחמשים שנה</span> <span class="verse"><a name="29">29</a>כט  ויהיו כל ימי נח תשע מאות שנה וחמשים שנה וימת  {פ}</span> </p></div</div></div></body></html>