<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 8</strong></div><p><span class="verse"><a name="1">1</a>א  ויזכר אלהים את נח ואת כל החיה ואת כל הבהמה אשר אתו בתבה ויעבר אלהים רוח על הארץ וישכו המים</span> <span class="verse"><a name="2">2</a>ב  ויסכרו מעינת תהום וארבת השמים ויכלא הגשם מן השמים</span> <span class="verse"><a name="3">3</a>ג  וישבו המים מעל הארץ הלוך ושוב ויחסרו המים--מקצה חמשים ומאת יום</span> <span class="verse"><a name="4">4</a>ד  ותנח התבה בחדש השביעי בשבעה עשר יום לחדש על הרי אררט</span> <span class="verse"><a name="5">5</a>ה  והמים היו הלוך וחסור עד החדש העשירי בעשירי באחד לחדש נראו ראשי ההרים</span> <span class="verse"><a name="6">6</a>ו  ויהי מקץ ארבעים יום ויפתח נח את חלון התבה אשר עשה</span> <span class="verse"><a name="7">7</a>ז  וישלח את הערב ויצא יצוא ושוב עד יבשת המים מעל הארץ</span> <span class="verse"><a name="8">8</a>ח  וישלח את היונה מאתו--לראות הקלו המים מעל פני האדמה</span> <span class="verse"><a name="9">9</a>ט  ולא מצאה היונה מנוח לכף רגלה ותשב אליו אל התבה--כי מים על פני כל הארץ וישלח ידו ויקחה ויבא אתה אליו אל התבה</span> <span class="verse"><a name="10">10</a>י  ויחל עוד שבעת ימים אחרים ויסף שלח את היונה מן התבה</span> <span class="verse"><a name="11">11</a>יא  ותבא אליו היונה לעת ערב והנה עלה זית טרף בפיה וידע נח כי קלו המים מעל הארץ</span> <span class="verse"><a name="12">12</a>יב  וייחל עוד שבעת ימים אחרים וישלח את היונה ולא יספה שוב אליו עוד</span> <span class="verse"><a name="13">13</a>יג  ויהי באחת ושש מאות שנה בראשון באחד לחדש חרבו המים מעל הארץ ויסר נח את מכסה התבה וירא והנה חרבו פני האדמה</span> <span class="verse"><a name="14">14</a>יד  ובחדש השני בשבעה ועשרים יום לחדש--יבשה הארץ  {ס}</span> <span class="verse"><a name="15">15</a>טו  וידבר אלהים אל נח לאמר</span> <span class="verse"><a name="16">16</a>טז  צא מן התבה--אתה ואשתך ובניך ונשי בניך אתך</span> <span class="verse"><a name="17">17</a>יז  כל החיה אשר אתך מכל בשר בעוף ובבהמה ובכל הרמש הרמש על הארץ--הוצא (היצא) אתך ושרצו בארץ ופרו ורבו על הארץ</span> <span class="verse"><a name="18">18</a>יח  ויצא נח ובניו ואשתו ונשי בניו אתו</span> <span class="verse"><a name="19">19</a>יט  כל החיה כל הרמש וכל העוף כל רומש על הארץ--למשפחתיהם יצאו מן התבה</span> <span class="verse"><a name="20">20</a>כ  ויבן נח מזבח ליהוה ויקח מכל הבהמה הטהרה ומכל העוף הטהור ויעל עלת במזבח</span> <span class="verse"><a name="21">21</a>כא  וירח יהוה את ריח הניחח ויאמר יהוה אל לבו לא אסף לקלל עוד את האדמה בעבור האדם כי יצר לב האדם רע מנעריו ולא אסף עוד להכות את כל חי כאשר עשיתי</span> <span class="verse"><a name="22">22</a>כב  עד כל ימי הארץ  זרע וקציר וקר וחם וקיץ וחרף ויום ולילה--לא ישבתו</span> </p></div</div></div></body></html>