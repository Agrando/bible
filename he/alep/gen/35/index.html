<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/alep/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/alep">Aleppo Codex</a> &gt; <a href="/he/alep/gen">Genesis</a> &gt <strong>Chapter 35</strong></div><p><span class="verse"><a name="1">1</a>א  ויאמר אלהים אל יעקב קום עלה בית אל ושב שם ועשה שם מזבח--לאל הנראה אליך בברחך מפני עשו אחיך</span> <span class="verse"><a name="2">2</a>ב  ויאמר יעקב אל ביתו ואל כל אשר עמו  הסרו את אלהי הנכר אשר בתככם והטהרו והחליפו שמלתיכם</span> <span class="verse"><a name="3">3</a>ג  ונקומה ונעלה בית אל ואעשה שם מזבח לאל הענה אתי ביום צרתי ויהי עמדי בדרך אשר הלכתי</span> <span class="verse"><a name="4">4</a>ד  ויתנו אל יעקב את כל אלהי הנכר אשר בידם ואת הנזמים אשר באזניהם ויטמן אתם יעקב תחת האלה אשר עם שכם</span> <span class="verse"><a name="5">5</a>ה  ויסעו ויהי חתת אלהים על הערים אשר סביבותיהם ולא רדפו אחרי בני יעקב</span> <span class="verse"><a name="6">6</a>ו  ויבא יעקב לוזה אשר בארץ כנען--הוא בית אל  הוא וכל העם אשר עמו</span> <span class="verse"><a name="7">7</a>ז  ויבן שם מזבח ויקרא למקום אל בית אל  כי שם נגלו אליו האלהים בברחו מפני אחיו</span> <span class="verse"><a name="8">8</a>ח  ותמת דברה מינקת רבקה ותקבר מתחת לבית אל תחת האלון ויקרא שמו אלון בכות  {פ}</span> <span class="verse"><a name="9">9</a>ט  וירא אלהים אל יעקב עוד בבאו מפדן ארם ויברך אתו</span> <span class="verse"><a name="10">10</a>י  ויאמר לו אלהים שמך יעקב  לא יקרא שמך עוד יעקב כי אם ישראל יהיה שמך ויקרא את שמו ישראל</span> <span class="verse"><a name="11">11</a>יא  ויאמר לו אלהים אני אל שדי פרה ורבה--גוי וקהל גוים יהיה ממך ומלכים מחלציך יצאו</span> <span class="verse"><a name="12">12</a>יב  ואת הארץ אשר נתתי לאברהם וליצחק--לך אתננה ולזרעך אחריך אתן את הארץ</span> <span class="verse"><a name="13">13</a>יג  ויעל מעליו אלהים במקום אשר דבר אתו</span> <span class="verse"><a name="14">14</a>יד  ויצב יעקב מצבה במקום אשר דבר אתו--מצבת אבן ויסך עליה נסך ויצק עליה שמן</span> <span class="verse"><a name="15">15</a>טו  ויקרא יעקב את שם המקום אשר דבר אתו שם אלהים--בית אל</span> <span class="verse"><a name="16">16</a>טז  ויסעו מבית אל ויהי עוד כברת הארץ לבוא אפרתה ותלד רחל ותקש בלדתה</span> <span class="verse"><a name="17">17</a>יז  ויהי בהקשתה בלדתה ותאמר לה המילדת אל תיראי כי גם זה לך בן</span> <span class="verse"><a name="18">18</a>יח  ויהי בצאת נפשה כי מתה ותקרא שמו בן אוני ואביו קרא לו בנימין</span> <span class="verse"><a name="19">19</a>יט  ותמת רחל ותקבר בדרך אפרתה הוא בית לחם</span> <span class="verse"><a name="20">20</a>כ  ויצב יעקב מצבה על קברתה--הוא מצבת קברת רחל עד היום</span> <span class="verse"><a name="21">21</a>כא  ויסע ישראל ויט אהלה מהלאה למגדל עדר</span> <span class="verse"><a name="22">22</a>כב  ויהי בשכן ישראל בארץ ההוא וילך ראובן וישכב את בלהה פילגש אביו וישמע ישראל  {פ}  ויהיו בני יעקב שנים עשר</span> <span class="verse"><a name="23">23</a>כג  בני לאה בכור יעקב ראובן ושמעון ולוי ויהודה ויששכר וזבלון</span> <span class="verse"><a name="24">24</a>כד  בני רחל יוסף ובנימן</span> <span class="verse"><a name="25">25</a>כה  ובני בלהה שפחת רחל דן ונפתלי</span> <span class="verse"><a name="26">26</a>כו  ובני זלפה שפחת לאה גד ואשר אלה בני יעקב אשר ילד לו בפדן ארם</span> <span class="verse"><a name="27">27</a>כז  ויבא יעקב אל יצחק אביו ממרא קרית הארבע--הוא חברון אשר גר שם אברהם ויצחק</span> <span class="verse"><a name="28">28</a>כח  ויהיו ימי יצחק--מאת שנה ושמנים שנה</span> <span class="verse"><a name="29">29</a>כט  ויגוע יצחק וימת ויאסף אל עמיו זקן ושבע ימים ויקברו אתו עשו ויעקב בניו  {פ}</span> </p></div</div></div></body></html>