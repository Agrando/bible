<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/bhs/josh/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/bhs">Biblia hebraica</a> &gt; <a href="/he/bhs/josh">Joshua</a> &gt <strong>Chapter 15</strong></div><p><span class="verse"><a name="1">1</a>וַיְהִי הַגּוֹרָל לְמַטֵּה בְּנֵי יְהוּדָה לְמִשְׁפְּחֹתָם אֶל־גְּבוּל אֱדוֹם מִדְבַּר־צִן נֶגְבָּה מִקְצֵה תֵימָן ׃</span> <span class="verse"><a name="2">2</a>וַיְהִי לָהֶם גְּבוּל נֶגֶב מִקְצֵה יָם הַמֶּלַח מִן־הַלָּשֹׁן הַפֹּנֶה נֶגְבָּה ׃</span> <span class="verse"><a name="3">3</a>וְיָצָא אֶל־מִנֶּגֶב לְמַעֲלֵה עַקְרַבִּים וְעָבַר צִנָה וְעָלָה מִנֶּגֶב לְקָדֵשׁ בַּרְנֵעַ וְעָבַר חֶצְרוֹן וְעָלָה אַדָּרָה וְנָסַב הַקַּרְקָעָה ׃</span> <span class="verse"><a name="4">4</a>וְעָבַר עַצְמוֹנָה וְיָצָא נַחַל מִצְרַיִם וְהָיָה תֹצְאוֹת הַגְּבוּל יָמָּה זֶה־יִהְיֶה לָכֶם גְּבוּל נֶגֶב ׃</span> <span class="verse"><a name="5">5</a>וּגְבוּל קֵדְמָה יָם הַמֶּלַח עַד־קְצֵה הַיַּרְדֵּן וּגְבוּל לִפְאַת צָפוֹנָה מִלְּשׁוֹן הַיָּם מִקְצֵה הַיַּרְדֵּן ׃</span> <span class="verse"><a name="6">6</a>וְעָלָה הַגְּבוּל בֵּית חָגְלָה וְעָבַר מִצְּפוֹן לְבֵית הָעֲרָבָה וְעָלָה הַגְּבוּל אֶבֶן בֹּהַן בֶּן־רְאוּבֵן ׃</span> <span class="verse"><a name="7">7</a>וְעָלָה הַגְּבוּל דְּבִרָה מֵעֵמֶק עָכוֹר וְצָפוֹנָה פֹּנֶה אֶל־הַגִּלְגָּל אֲשֶׁר־נֹכַח לְמַעֲלֵה אֲדֻמִּים אֲשֶׁר מִנֶּגֶב לַנָּחַל וְעָבַר הַגְּבוּל אֶל־מֵי־עֵין שֶׁמֶשׁ וְהָיוּ תֹצְאֹתָיו אֶל־עֵין רֹגֵל ׃</span> <span class="verse"><a name="8">8</a>וְעָלָה הַגְּבוּל גֵּי בֶן־הִנֹּם אֶל־כֶּתֶף הַיְבוּסִי מִנֶּגֶב הִיא יְרוּשָׁלִָם וְעָלָה הַגְּבוּל אֶל־רֹאשׁ הָהָר אֲשֶׁר עַל־פְּנֵי גֵי־הִנֹּם יָמָּה אֲשֶׁר בִּקְצֵה עֵמֶק־רְפָאִים צָפֹנָה ׃</span> <span class="verse"><a name="9">9</a>וְתָאַר הַגְּבוּל מֵרֹאשׁ הָהָר אֶל־מַעְיַן מֵי נֶפְתּוֹחַ וְיָצָא אֶל־עָרֵי הַר־עֶפְרוֹן וְתָאַר הַגְּבוּל בַּעֲלָה הִיא קִרְיַת יְעָרִים ׃</span> <span class="verse"><a name="10">10</a>וְנָסַב הַגְּבוּל מִבַּעֲלָה יָמָּה אֶל־הַר שֵׂעִיר וְעָבַר אֶל־כֶּתֶף הַר־יְעָרִים מִצָּפוֹנָה הִיא כְסָלוֹן וְיָרַד בֵּית־שֶׁמֶשׁ וְעָבַר תִּמְנָה ׃</span> <span class="verse"><a name="11">11</a>וְיָצָא הַגְּבוּל אֶל־כֶּתֶף עֶקְרוֹן צָפוֹנָה וְתָאַר הַגְּבוּל שִׁכְּרוֹנָה וְעָבַר הַר־הַבַּעֲלָה וְיָצָא יַבְנְאֵל וְהָיוּ תֹּצְאוֹת הַגְּבוּל יָמָּה ׃</span> <span class="verse"><a name="12">12</a>וּגְבוּל יָם הַיָּמָּה הַגָּדוֹל וּגְבוּל זֶה גְּבוּל בְּנֵי־יְהוּדָה סָבִיב לְמִשְׁפְּחֹתָם ׃</span> <span class="verse"><a name="13">13</a>וּלְכָלֵב בֶּן־יְפֻנֶּה נָתַן חֵלֶק בְּתוֹךְ בְּנֵי־יְהוּדָה אֶל־פִּי יְהוָה לִיהוֹשֻׁעַ אֶת־קִרְיַת אַרְבַּע אֲבִי הָעֲנָק הִיא חֶבְרוֹן ׃</span> <span class="verse"><a name="14">14</a>וַיֹּרֶשׁ מִשָּׁם כָּלֵב אֶת־שְׁלוֹשָׁה בְּנֵי הָעֲנָק אֶת־שֵׁשַׁי וְאֶת־אֲחִימַן וְאֶת־תַּלְמַי יְלִידֵי הָעֲנָק ׃</span> <span class="verse"><a name="15">15</a>וַיַּעַל מִשָּׁם אֶל־יֹשְׁבֵי דְּבִר וְשֵׁם־דְּבִר לְפָנִים קִרְיַת־סֵפֶר ׃</span> <span class="verse"><a name="16">16</a>וַיֹּאמֶר כָּלֵב אֲשֶׁר־יַכֶּה אֶת־קִרְיַת־סֵפֶר וּלְכָדָהּ וְנָתַתִּי לוֹ אֶת־עַכְסָה בִתִּי לְאִשָּׁה ׃</span> <span class="verse"><a name="17">17</a>וַיִּלְכְּדָהּ עָתְנִיאֵל בֶּן־קְנַז אֲחִי כָלֵב וַיִּתֶּן־לוֹ אֶת־עַכְסָה בִתּוֹ לְאִשָּׁה ׃</span> <span class="verse"><a name="18">18</a>וַיְהִי בְּבוֹאָהּ וַתְּסִיתֵהוּ לִשְׁאוֹל מֵאֵת־אָבִיהָ שָׂדֶה וַתִּצְנַח מֵעַל הַחֲמוֹר וַיֹּאמֶר־לָהּ כָּלֵב מַה־לָּךְ ׃</span> <span class="verse"><a name="19">19</a>וַתֹּאמֶר תְּנָה־לִּי בְרָכָה כִּי אֶרֶץ הַנֶּגֶב נְתַתָּנִי וְנָתַתָּה לִי גֻּלֹּת מָיִם וַיִּתֶּן־לָהּ אֵת גֻּלֹּת עִלִּיּוֹת וְאֵת גֻּלֹּת תַּחְתִּיּוֹת ׃ פ</span> <span class="verse"><a name="20">20</a>זֹאת נַחֲלַת מַטֵּה בְנֵי־יְהוּדָה לְמִשְׁפְּחֹתָם ׃</span> <span class="verse"><a name="21">21</a>וַיִּהְיוּ הֶעָרִים מִקְצֵה לְמַטֵּה בְנֵי־יְהוּדָה אֶל־גְּבוּל אֱדוֹם בַּנֶּגְבָּה קַבְצְאֵל וְעֵדֶר וְיָגוּר ׃</span> <span class="verse"><a name="22">22</a>וְקִינָה וְדִימוֹנָה וְעַדְעָדָה ׃</span> <span class="verse"><a name="23">23</a>וְקֶדֶשׁ וְחָצוֹר וְיִתְנָן ׃</span> <span class="verse"><a name="24">24</a>זִיף וָטֶלֶם וּבְעָלוֹת ׃</span> <span class="verse"><a name="25">25</a>וְחָצוֹר חֲדַתָּה וּקְרִיּוֹת חֶצְרוֹן הִיא חָצוֹר ׃</span> <span class="verse"><a name="26">26</a>אֲמָם וּשְׁמַע וּמוֹלָדָה ׃</span> <span class="verse"><a name="27">27</a>וַחֲצַר גַּדָּה וְחֶשְׁמוֹן וּבֵית פָּלֶט ׃</span> <span class="verse"><a name="28">28</a>וַחֲצַר שׁוּעָל וּבְאֵר שֶׁבַע וּבִזְיוֹתְיָה ׃</span> <span class="verse"><a name="29">29</a>בַּעֲלָה וְעִיִּים וָעָצֶם ׃</span> <span class="verse"><a name="30">30</a>וְאֶלְתּוֹלַד וּכְסִיל וְחָרְמָה ׃</span> <span class="verse"><a name="31">31</a>וְצִקְלַג וּמַדְמַנָּה וְסַנְסַנָּה ׃</span> <span class="verse"><a name="32">32</a>וּלְבָאוֹת וְשִׁלְחִים וְעַיִן וְרִמּוֹן כָּל־עָרִים עֶשְׂרִים וָתֵשַׁע וְחַצְרֵיהֶן ׃ ס</span> <span class="verse"><a name="33">33</a>בַּשְּׁפֵלָה אֶשְׁתָּאוֹל וְצָרְעָה וְאַשְׁנָה ׃</span> <span class="verse"><a name="34">34</a>וְזָנוֹחַ וְעֵין גַּנִּים תַּפּוּחַ וְהָעֵינָם ׃</span> <span class="verse"><a name="35">35</a>יַרְמוּת וַעֲדֻלָּם שׂוֹכֹה וַעֲזֵקָה ׃</span> <span class="verse"><a name="36">36</a>וְשַׁעֲרַיִם וַעֲדִיתַיִם וְהַגְּדֵרָה וּגְדֵרֹתָיִם עָרִים אַרְבַּע־עֶשְׂרֵה וְחַצְרֵיהֶן ׃</span> <span class="verse"><a name="37">37</a>צְנָן וַחֲדָשָׁה וּמִגְדַּל־גָּד ׃</span> <span class="verse"><a name="38">38</a>וְדִלְעָן וְהַמִּצְפֶּה וְיָקְתְאֵל ׃</span> <span class="verse"><a name="39">39</a>לָכִישׁ וּבָצְקַת וְעֶגְלוֹן ׃</span> <span class="verse"><a name="40">40</a>וְכַבּוֹן וְלַחְמָס וְכִתְלִישׁ ׃</span> <span class="verse"><a name="41">41</a>וּגְדֵרוֹת בֵּית־דָּגוֹן וְנַעֲמָה וּמַקֵּדָה עָרִים שֵׁשׁ־עֶשְׂרֵה וְחַצְרֵיהֶן ׃ ס</span> <span class="verse"><a name="42">42</a>לִבְנָה וָעֶתֶר וְעָשָׁן ׃</span> <span class="verse"><a name="43">43</a>וְיִפְתָּח וְאַשְׁנָה וּנְצִיב ׃</span> <span class="verse"><a name="44">44</a>וּקְעִילָה וְאַכְזִיב וּמָרֵאשָׁה עָרִים תֵּשַׁע וְחַצְרֵיהֶן ׃</span> <span class="verse"><a name="45">45</a>עֶקְרוֹן וּבְנֹתֶיהָ וַחֲצֵרֶיהָ ׃</span> <span class="verse"><a name="46">46</a>מֵעֶקְרוֹן וָיָמָּה כֹּל אֲשֶׁר־עַל־יַד אַשְׁדּוֹד וְחַצְרֵיהֶן ׃</span> <span class="verse"><a name="47">47</a>אַשְׁדּוֹד בְּנוֹתֶיהָ וַחֲצֵרֶיהָ עַזָּה בְּנוֹתֶיהָ וַחֲצֵרֶיהָ עַד־נַחַל מִצְרָיִם וְהַיָּם הַגָּבוֹל וּגְבוּל ׃ ס</span> <span class="verse"><a name="48">48</a>וּבָהָר שָׁמִיר וְיַתִּיר וְשׂוֹכֹה ׃</span> <span class="verse"><a name="49">49</a>וְדַנָּה וְקִרְיַת־סַנָּה הִיא דְבִר ׃</span> <span class="verse"><a name="50">50</a>וַעֲנָב וְאֶשְׁתְּמֹה וְעָנִים ׃</span> <span class="verse"><a name="51">51</a>וְגֹשֶׁן וְחֹלֹן וְגִלֹה עָרִים אַחַת־עֶשְׂרֵה וְחַצְרֵיהֶן ׃</span> <span class="verse"><a name="52">52</a>אֲרַב וְרוּמָה וְאֶשְׁעָן ׃</span> <span class="verse"><a name="53">53</a>וְיָנִים וּבֵית־תַּפּוּחַ וַאֲפֵקָה ׃</span> <span class="verse"><a name="54">54</a>וְחֻמְטָה וְקִרְיַת אַרְבַּע הִיא חֶבְרוֹן וְצִיעֹר עָרִים תֵּשַׁע וְחַצְרֵיהֶן ׃ ס</span> <span class="verse"><a name="55">55</a>מָעוֹן כַּרְמֶל וָזִיף וְיוּטָּה ׃</span> <span class="verse"><a name="56">56</a>וְיִזְרְעֶאל וְיָקְדְעָם וְזָנוֹחַ ׃</span> <span class="verse"><a name="57">57</a>הַקַּיִן גִּבְעָה וְתִמְנָה עָרִים עֶשֶׂר וְחַצְרֵיהֶן ׃</span> <span class="verse"><a name="58">58</a>חַלְחוּל בֵּית־צוּר וּגְדוֹר ׃</span> <span class="verse"><a name="59">59</a>וּמַעֲרָת וּבֵית־עֲנוֹת וְאֶלְתְּקֹן עָרִים שֵׁשׁ וְחַצְרֵיהֶן ׃</span> <span class="verse"><a name="60">60</a>קִרְיַת־בַּעַל הִיא קִרְיַת יְעָרִים וְהָרַבָּה עָרִים שְׁתַּיִם וְחַצְרֵיהֶן ׃ ס</span> <span class="verse"><a name="61">61</a>בַּמִּדְבָּר בֵּית הָעֲרָבָה מִדִּין וּסְכָכָה ׃</span> <span class="verse"><a name="62">62</a>וְהַנִּבְשָׁן וְעִיר־הַמֶּלַח וְעֵין גֶּדִי עָרִים שֵׁשׁ וְחַצְרֵיהֶן ׃</span> <span class="verse"><a name="63">63</a>וְאֶת־הַיְבוּסִי יוֹשְׁבֵי יְרוּשָׁלַםִ לֹא־יוּכְלוּ בְנֵי־יְהוּדָה לְהוֹרִישָׁם וַיֵּשֶׁב הַיְבוּסִי אֶת־בְּנֵי יְהוּדָה בִּירוּשָׁלַםִ עַד הַיּוֹם הַזֶּה ׃</span> </p></div</div></div></body></html>