<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/eccl/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/eccl">Ecclesiastes</a> &gt <strong>Chapter 2</strong></div><p><span class="verse"><a name="1">1</a>Казах аз в сърцето си: Ела сега, ще те изпитам с веселие; затова, наслаждавай се на добро! И ето, и това беше суета.</span> <span class="verse"><a name="2">2</a>Казах за смеха: Лудост е! — и за веселието: Какво постига то?</span> <span class="verse"><a name="3">3</a>Реших в сърцето си да веселя плътта си с вино, докато сърцето ми ме водеше в мъдрост, и да удържа безумието, докато видя кое е доброто за човешките синове да го вършат под небето през всичките дни на живота си.</span> <span class="verse"><a name="4">4</a>Извърших големи дела: построих си къщи, насадих си лозя,</span> <span class="verse"><a name="5">5</a>направих си градини и паркове, и насадих в тях всякакви плодни дървета.</span> <span class="verse"><a name="6">6</a>Направих си водоеми, от които да поливам растящата гора от дървета.</span> <span class="verse"><a name="7">7</a>Купих слуги и слугини, и имах слуги, родени в дома ми. Имах и стада от едър и дребен добитък, повече от всички, които са били преди мен в Ерусалим.</span> <span class="verse"><a name="8">8</a>Събрах си и сребро, и злато, и съкровища на царе и страни. Събрах си също певци и певици, и насладите на човешките синове — всякакви изобилни великолепия.</span> <span class="verse"><a name="9">9</a>Така станах велик и превъзходен повече от всички, които са били преди мен в Ерусалим. Също и мъдростта ми ми остана.</span> <span class="verse"><a name="10">10</a>И от всичко, което очите ми пожелаха, не им отказах нищо. Не възпрях сърцето си от никакво удоволствие, защото сърцето ми се радваше заради целия ми труд и това беше наградата ми за целия ми труд.</span> <span class="verse"><a name="11">11</a>И разгледах всичките си дела, които ръцете ми бяха извършили, и труда, в който работейки се трудих, и ето, всичко беше суета и гонене на вятър, и нямаше полза под слънцето.</span> <span class="verse"><a name="12">12</a>Тогава се обърнах да разгледам мъдростта и лудостта, и безумието, защото какво ще направи човек, който идва след царя? — Това, което е вече направено.</span> <span class="verse"><a name="13">13</a>Тогава видях, че мъдростта превъзхожда безумието, както светлината превъзхожда тъмнината.</span> <span class="verse"><a name="14">14</a>Очите на мъдрия са в главата му, а безумният ходи в тъмнина. Но познах също, че една участ ги постига всичките.</span> <span class="verse"><a name="15">15</a>Тогава казах в сърцето си: Каквато е участта на безумния, това ще постигне и мен. Защо тогава станах аз толкова мъдър? Затова казах в сърцето си, че и това е суета.</span> <span class="verse"><a name="16">16</a>Защото няма вечно спомен нито за мъдрия, нито за безумния, защото в идещите дни всичко ще бъде вече забравено. И как умира мъдрият? — Като безумния!</span> <span class="verse"><a name="17">17</a>Затова аз намразих живота, защото тежко ми се видя делото, което се върши под слънцето; понеже всичко е суета и гонене на вятър.</span> <span class="verse"><a name="18">18</a>И аз намразих целия си труд, в който се бях трудил под слънцето, защото трябва да го оставя на човека, който идва след мен.</span> <span class="verse"><a name="19">19</a>И кой знае дали той ще бъде мъдър или безумен? Но пак той ще владее над плода на целия ми труд, в който се трудих и в който се показах мъдър под слънцето. И това е суета.</span> <span class="verse"><a name="20">20</a>Затова се обърнах и се отчаях от целия труд, в който съм се трудил под слънцето.</span> <span class="verse"><a name="21">21</a>Защото има човек, чийто труд е бил с мъдрост, знание и умение, но го оставя за дял на друг, който не се е трудил за него. И това е суета и голямо зло.</span> <span class="verse"><a name="22">22</a>Защото каква полза за човека от целия му труд и от усилията на сърцето му, с които се труди под слънцето?</span> <span class="verse"><a name="23">23</a>Понеже всичките му дни са страдание и трудът му е скръб; дори и нощем сърцето му не почива. И това е суета.</span> <span class="verse"><a name="24">24</a>Няма нищо по-добро за човека, освен да яде и да пие, и да оставя душата си да вижда доброто от труда му. И това видях, че е от Божията ръка.</span> <span class="verse"><a name="25">25</a>Защото кой може да яде и кой може да се наслаждава без Мен — Бог?</span> <span class="verse"><a name="26">26</a>Понеже на човека, който е угоден пред Него, Бог дава мъдрост и знание, и радост, а на грешника дава да се труди, да събира и да трупа, за да даде на угодния пред Бога. И това е суета и гонене на вятър.</span> </p></div</div></div></body></html>