<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/eccl/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/eccl">Ecclesiastes</a> &gt <strong>Chapter 10</strong></div><p><span class="verse"><a name="1">1</a>Умрели мухи развалят маслото на мировареца и го правят да вони; същото прави и малко безумие на един, който е уважаван за мъдрост и чест.</span> <span class="verse"><a name="2">2</a>Разумът на мъдрия е в десницата му, а разума на безумния — в левицата му.</span> <span class="verse"><a name="3">3</a>Дори когато безумният ходи по пътя, той няма разум и показва на всекиго, че е безумен.</span> <span class="verse"><a name="4">4</a>Ако духът на владетеля се надигне против теб, не напускай мястото си, защото кротостта предотвратява големи грехове.</span> <span class="verse"><a name="5">5</a>Има зло, което видях под слънцето, като грешка, произхождаща от владетеля —</span> <span class="verse"><a name="6">6</a>безумието се поставя на голяма почит, а богатите седят на скромни места.</span> <span class="verse"><a name="7">7</a>Видях слуги на коне и князе да ходят на земята като слуги.</span> <span class="verse"><a name="8">8</a>Който копае яма, ще падне в нея и който разбива ограда, змия ще го ухапе.</span> <span class="verse"><a name="9">9</a>Който копае камъни, ще се рани от тях; който цепи дърва, се излага на опасност от тях.</span> <span class="verse"><a name="10">10</a>Ако се притъпи желязото и човек не наточи острието, трябва да използва повече сила. А мъдростта е полезна за оправяне.</span> <span class="verse"><a name="11">11</a>Ако змията ухапе, преди да бъде омаяна, няма полза за омайвача.</span> <span class="verse"><a name="12">12</a>Думите от устата на мъдрия са благодатни, а устните на безумния ще го погълнат;</span> <span class="verse"><a name="13">13</a>началото на думите на устата му е безумие, и краят на говоренето му е дива лудост.</span> <span class="verse"><a name="14">14</a>Безумният умножава думи, но човек не знае какво ще бъде, и кой може да му извести какво ще бъде след него?</span> <span class="verse"><a name="15">15</a>Трудът на безумните ги уморява, понеже те дори не знаят как да отидат в града.</span> <span class="verse"><a name="16">16</a>Горко ти, земьо, когато царят ти е дете и първенците ти преяждат сутрин!</span> <span class="verse"><a name="17">17</a>Блазе ти, земьо, когато царят ти е син на благородни и първенците ти ядат навреме — за укрепване, а не за напиване!</span> <span class="verse"><a name="18">18</a>От леност се съсипва къщният покрив и от безделието на ръцете къщата прокапва.</span> <span class="verse"><a name="19">19</a>Угощение се приготвя за забавление и виното весели живота, а парите отговарят на всичко.</span> <span class="verse"><a name="20">20</a>Не проклинай царя дори и в мисълта си и не проклинай богатия дори и в спалнята си, защото небесна птица може да отнесе гласа ти и крилата птица да разкаже това.</span> </p></div</div></div></body></html>