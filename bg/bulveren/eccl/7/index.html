<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/eccl/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/eccl">Ecclesiastes</a> &gt <strong>Chapter 7</strong></div><p><span class="verse"><a name="1">1</a>Добро име е по-добро от скъпоценно масло и денят на смъртта — от деня на раждането.</span> <span class="verse"><a name="2">2</a>По-добре да отидеш в дом на жалеене, отколкото да отидеш в дом на пируване, защото това е краят на всички хора и живият го влага в сърцето си.</span> <span class="verse"><a name="3">3</a>Печалта е по-добра от смеха, защото чрез тъжното лице сърцето става по-добро.</span> <span class="verse"><a name="4">4</a>Сърцето на мъдрите е в дома на жалеене, а сърцето на безумните е в дома на веселие.</span> <span class="verse"><a name="5">5</a>По-добре да се слуша изобличението на мъдрия, отколкото да слуша човек песента на безумните.</span> <span class="verse"><a name="6">6</a>Защото какъвто е гласът на тръните под котела, такъв е и смехът на безумния. И това е суета.</span> <span class="verse"><a name="7">7</a>Наистина насилието подлудява мъдрия и подкупът покварява сърцето.</span> <span class="verse"><a name="8">8</a>Краят на работата е по-добър от началото й; търпеливият по дух е по-добър от гордия по дух.</span> <span class="verse"><a name="9">9</a>Не бързай в духа си да се гневиш, защото гневът почива в пазвата на безумните.</span> <span class="verse"><a name="10">10</a>Не казвай: Как предишните дни бяха по-добри от тези? — защото не от мъдрост питаш за това.</span> <span class="verse"><a name="11">11</a>Мъдростта е добра като наследство и полезна за онези, които гледат слънцето,</span> <span class="verse"><a name="12">12</a>защото мъдростта е защита, както и парите са защита, но предимството на знанието е, че мъдростта оживява онези, които я имат.</span> <span class="verse"><a name="13">13</a>Разгледай Божието дело, защото кой може да изправи онова, което Той е направил криво?</span> <span class="verse"><a name="14">14</a>В деня на благоденствие бъди весел, а в деня на бедствие разсъди: Бог е направил едното, както и другото, за да не намери човек нищо след себе си.</span> <span class="verse"><a name="15">15</a>Всичко видях в суетните си дни — има праведен, който загива в правдата си, и има безбожен, който дългоденства в безбожието си.</span> <span class="verse"><a name="16">16</a>Не бъди прекалено праведен и не се прави на прекалено мъдър — защо да се погубиш?</span> <span class="verse"><a name="17">17</a>Не бъди прекалено зъл и не бъди безумен — защо да умреш преди времето си?</span> <span class="verse"><a name="18">18</a>Добре е да държиш това и да не оттегляш ръката си от онова, защото който се бои от Бога, ще избегне всичко това.</span> <span class="verse"><a name="19">19</a>Мъдростта прави мъдрия по-силен от десет началници, които са в града,</span> <span class="verse"><a name="20">20</a>защото няма праведен човек на земята, който върши добро и не греши.</span> <span class="verse"><a name="21">21</a>И не обръщай внимание на всички думи, които се говорят, да не би да чуеш слугата си да те кълне,</span> <span class="verse"><a name="22">22</a>защото сърцето ти знае също, че и ти много пъти си проклинал други.</span> <span class="verse"><a name="23">23</a>Всичко това опитах чрез мъдрост. Казах: Ще бъда мъдър! — но тя се отдалечи от мен.</span> <span class="verse"><a name="24">24</a>Далеч е онова, което е, и изключително дълбоко — кой може да го открие?</span> <span class="verse"><a name="25">25</a>Отново предадох сърцето си да позная, да изследвам и да открия мъдростта и разума, да позная, че злото е безумие и глупостта е лудост.</span> <span class="verse"><a name="26">26</a>И открих че е по-горчива от смъртта жената, чието сърце е примки и мрежи, чиито ръце са окови. Който е угоден на Бога, ще избегне от нея, а грешникът ще бъде хванат от нея.</span> <span class="verse"><a name="27">27</a>Виж, това открих — казва проповедникът — като сравнявах едно нещо с друго, за да намеря обяснение,</span> <span class="verse"><a name="28">28</a>което душата ми още търси, но не е намерила — един мъж между хиляда намерих, но една жена между всички тях не намерих.</span> <span class="verse"><a name="29">29</a>Ето, само това намерих — че Бог направи човека праведен, но те потърсиха много хитрини.</span> </p></div</div></div></body></html>