<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/eccl/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/eccl">Ecclesiastes</a> &gt <strong>Chapter 9</strong></div><p><span class="verse"><a name="1">1</a>Защото всичко това взех присърце, за да издиря всичко това — че праведните и мъдрите, и делата им са в Божията ръка. Няма човек, който да знае дали любов или омраза го очаква; всичко е пред тях.</span> <span class="verse"><a name="2">2</a>Всичко идва еднакво за всички, едно и също се случва на праведния и на безбожния; на добрия и на чистия, и на нечистия; и на този, който жертва, и на този, който не жертва; както на добрия, така и на грешния, на този, който се заклева, както на този, който се страхува от заклеване.</span> <span class="verse"><a name="3">3</a>Това е зло във всичко, което се върши под слънцето — че едно и също се случва на всички. Сърцето на човешките синове е пълно със зло; безумие е в сърцето им, докато живеят, и после отиват при мъртвите.</span> <span class="verse"><a name="4">4</a>Защото за този, който е между всички живи, има надежда, понеже живо куче е по-добре от мъртъв лъв.</span> <span class="verse"><a name="5">5</a>Защото живите знаят, че ще умрат, а мъртвите не знаят нищо и нямат вече награда, понеже споменът за тях е забравен.</span> <span class="verse"><a name="6">6</a>Както любовта им, така и омразата им, и ревността им са вече изгубени; вече никога няма да имат дял в нещо, което се прави под слънцето.</span> <span class="verse"><a name="7">7</a>Иди, яж хляба си с радост и пий виното си с весело сърце, защото Бог вече е благоволил в делата ти.</span> <span class="verse"><a name="8">8</a>Нека дрехите ти бъдат винаги бели и нека не липсва масло на главата ти.</span> <span class="verse"><a name="9">9</a>Наслаждавай се на живота с жената, която обичаш, през всичките дни на суетния си живот, който Той ти е дал под слънцето, във всичките дни на своята суета, защото това е делът ти в живота и в труда ти, в който се трудиш под слънцето.</span> <span class="verse"><a name="10">10</a>Всичко, което ръката ти намери да прави, направи със силата си, понеже няма нито работа, нито размисъл, нито знание, нито мъдрост в Шеол, където отиваш.</span> <span class="verse"><a name="11">11</a>Обърнах се и видях под слънцето, че надбягването не е на бързите, нито боят — на силните, нито хлябът — на мъдрите, нито богатствата — на проницателните, нито благоволението — на изкусните, защото времето и случаят постигат всички тях.</span> <span class="verse"><a name="12">12</a>Защото и човек не знае времето си; както рибите, уловени в зла мрежа и както птиците, уловени в примка, като тях и човешките синове се улавят в зло време, когато то ги сполети внезапно.</span> <span class="verse"><a name="13">13</a>Също и това видях като мъдрост под слънцето, и тя ми се видя голяма:</span> <span class="verse"><a name="14">14</a>Имаше малък град с малцина мъже в него; и велик цар дойде против него и го обсади, и съгради около него големи обсадни съоръжения,</span> <span class="verse"><a name="15">15</a>но в него се намери беден мъдър човек и той чрез мъдростта си избави града. Но никой не си спомни за онзи беден човек.</span> <span class="verse"><a name="16">16</a>Тогава казах: Мъдростта е по-добра от силата. Но мъдростта на сиромаха се презира и думите му не се чуват.</span> <span class="verse"><a name="17">17</a>Думите на мъдрите, чути в тишина, са повече от вика на властващия между безумни.</span> <span class="verse"><a name="18">18</a>Мъдростта е по-добра от военни оръжия; но един грешник погубва много добри неща.</span> </p></div</div></div></body></html>