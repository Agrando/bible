<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/eccl/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/eccl">Ecclesiastes</a> &gt <strong>Chapter 1</strong></div><p><span class="verse"><a name="1">1</a>Думите на проповедника, сина на Давид, цар в Ерусалим:</span> <span class="verse"><a name="2">2</a>Суета на суетите! — казва проповедникът. — Суета на суетите, всичко е суета.</span> <span class="verse"><a name="3">3</a>Каква полза има човек от целия си труд, в който се труди под слънцето?</span> <span class="verse"><a name="4">4</a>Едно поколение преминава и друго поколение идва, а земята вечно стои.</span> <span class="verse"><a name="5">5</a>И слънцето изгрява и слънцето залязва, и бърза към мястото, където е изгряло.</span> <span class="verse"><a name="6">6</a>Вятърът отива на юг и се обръща на север, непрестанно се върти и отива, и в кръгообразните си пътища се връща вятърът.</span> <span class="verse"><a name="7">7</a>Всички реки отиват в морето, а морето не се напълва. На мястото, където реките отиват, там те се връщат да отидат отново.</span> <span class="verse"><a name="8">8</a>Всички думи са трудни, нищо не може да каже човек. Окото не се насища с гледане и ухото не се напълва със слушане.</span> <span class="verse"><a name="9">9</a>Каквото е било, това и ще бъде и каквото е извършено, това и ще се извърши; и няма нищо ново пред слънцето.</span> <span class="verse"><a name="10">10</a>Има ли нещо, за което да се каже: Виж, това е ново? То вече е било в древни времена преди нас.</span> <span class="verse"><a name="11">11</a>Няма спомен за предишните; и за следващите, които ще бъдат, няма да има спомен между онези, които ще бъдат после.</span> <span class="verse"><a name="12">12</a>Аз, проповедникът, бях цар над Израил в Ерусалим.</span> <span class="verse"><a name="13">13</a>И предадох сърцето си да издиря и да изследвам чрез мъдрост всичко, което се върши под небето. Тежка работа е дал Бог на човешките синове, за да се трудят в нея.</span> <span class="verse"><a name="14">14</a>Видях всичките дела, които се вършат под слънцето, и ето, всичко е суета и гонене на вятър.</span> <span class="verse"><a name="15">15</a>Кривото не може да се изправи и липсващото не може да се брои.</span> <span class="verse"><a name="16">16</a>Аз говорих в сърцето си и казах: Ето, увеличих и умножих мъдрост повече от всички, които са били преди мен в Ерусалим, и сърцето ми видя изобилие от мъдрост и знание.</span> <span class="verse"><a name="17">17</a>И предадох сърцето си, за да позная мъдрост и да позная лудост и безумие. Разбрах, че и това е гонене на вятър.</span> <span class="verse"><a name="18">18</a>Защото в многото мъдрост има много тъга, и който умножава знание, умножава печал.</span> </p></div</div></div></body></html>