<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/eccl/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/eccl">Ecclesiastes</a> &gt <strong>Chapter 4</strong></div><p><span class="verse"><a name="1">1</a>Тогава се обърнах и видях всичките потисничества, които се вършат под слънцето: И ето, сълзите на угнетените, но нямаше за тях утешител — и от ръката на потисниците им излизаше насилие, но нямаше за тях утешител.</span> <span class="verse"><a name="2">2</a>Затова аз завидях повече на мъртвите, които са вече умрели, отколкото на живите, които са още живи.</span> <span class="verse"><a name="3">3</a>А по-щастлив и от двамата е онзи, който още не е бил, който не е видял злите дела, които се вършат под слънцето.</span> <span class="verse"><a name="4">4</a>И видях, че всеки труд и всяка сполука в работата е съперничество между човека и ближния му. И това е суета и гонене на вятър.</span> <span class="verse"><a name="5">5</a>Безумният сгъва ръцете си и яде собствената си плът.</span> <span class="verse"><a name="6">6</a>По-добре пълна шепа със спокойствие отколкото две шепи пълни с труд и гонене на вятър.</span> <span class="verse"><a name="7">7</a>И се обърнах и видях суета под слънцето.</span> <span class="verse"><a name="8">8</a>Има такъв, който е сам, без другар; няма нито син, нито брат. Но няма край на целия му труд и окото му не се насища с богатства. И не казва: За кого се трудя и лишавам душата си от благо? И това е суета и тежка работа.</span> <span class="verse"><a name="9">9</a>Двама са по-добре отколкото един, понеже те имат добра награда за труда си.</span> <span class="verse"><a name="10">10</a>Защото, ако паднат, единият ще вдигне другаря си; но горко на онзи, който е сам, когато падне, и няма втори да го вдигне.</span> <span class="verse"><a name="11">11</a>И ако двама легнат заедно, ще се топлят; а как ще се стопли един?</span> <span class="verse"><a name="12">12</a>И ако някой може да надвие единия, двама ще му противостоят. И тройното въже не се къса бързо.</span> <span class="verse"><a name="13">13</a>По-добре е беден и мъдър младеж отколкото стар и безумен цар, който вече не приема съвет.</span> <span class="verse"><a name="14">14</a>Защото младежът излиза от затвора, за да бъде цар, въпреки че е роден беден в царството му.</span> <span class="verse"><a name="15">15</a>Видях всичките живи, които ходят под слънцето, че бяха с втория, с младежа, който трябваше да застане на неговото място.</span> <span class="verse"><a name="16">16</a>Нямаше край на целия народ, на всички, които бяха преди тях; и послешните няма да се зарадват в него. Защото и това е суета и гонене на вятър.</span> </p></div</div></div></body></html>