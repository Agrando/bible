<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/eccl/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/eccl">Ecclesiastes</a> &gt <strong>Chapter 12</strong></div><p><span class="verse"><a name="1">1</a>И помни Създателя си в дните на младостта си, преди да дойдат дните на злото и да се приближат годините, за които ще кажеш: Нямам удоволствие от тях! —</span> <span class="verse"><a name="2">2</a>преди да се помрачат слънцето и светлината, и луната, и звездите и да се върнат облаците след дъжда;</span> <span class="verse"><a name="3">3</a>във времето, когато стражите на къщата треперят и се прегърбват силните мъже; и онези, които мелят, престават, защото намаляха; и очите на гледащите през прозорците се помрачават;</span> <span class="verse"><a name="4">4</a>когато вратите към улицата се затварят и звукът на мелницата заглъхва, и човек става при звука на птица, и всички тонове на песента се приглушават;</span> <span class="verse"><a name="5">5</a>и се страхуват от височина и от ужаси по пътя; и бадемът разцъфтява и натегва скакалецът, и охотата изчезва, защото човек отива във вечния си дом и жалеещите обикалят улиците —</span> <span class="verse"><a name="6">6</a>преди да се скъса сребърната верижка и да се счупи златната чаша, и да се строши стомната при извора, и да се счупи колелото на кладенеца,</span> <span class="verse"><a name="7">7</a>и пръстта да се върне в земята, както е била, а духът да се върне при Бога, който го е дал.</span> <span class="verse"><a name="8">8</a>Суета на суетите! — казва проповедникът. — Всичко е суета.</span> <span class="verse"><a name="9">9</a>И освен че беше мъдър, проповедникът учеше и народа на знание; и обмисляше, издирваше и подреждаше много притчи.</span> <span class="verse"><a name="10">10</a>Проповедникът търсеше да намери благоугодни думи и писаното беше право, думи на истина.</span> <span class="verse"><a name="11">11</a>Думите на мъдрите са като остени и думите на събраните мъдрости са като добре забити гвоздеи, дадени от един Пастир.</span> <span class="verse"><a name="12">12</a>И освен това, сине мой, приеми поучение: Правенето на много книги няма край и многото учене е уморително за плътта.</span> <span class="verse"><a name="13">13</a>Нека чуем свършека на цялото слово: Бой се от Бога и пази заповедите Му, понеже това е всичко за човека —</span> <span class="verse"><a name="14">14</a>защото Бог ще доведе всяко дело на съда над всичко скрито, било то добро или зло.</span> </p></div</div></div></body></html>