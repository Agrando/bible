<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2kgs/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2kgs">2 Kings</a> &gt <strong>Chapter 4</strong></div><p><span class="verse"><a name="1">1</a>И една жена от жените на учениците на пророците извика към Елисей и каза: Слугата ти, мъжът ми, умря; а ти знаеш, че слугата ти се боеше от ГОСПОДА; и заемодавецът дойде да си вземе двамата ми сина за роби.</span> <span class="verse"><a name="2">2</a>И Елисей й каза: Какво да направя за теб? Кажи ми какво имаш вкъщи? А тя каза: Слугинята ти няма нищо вкъщи освен един съд с маслинено масло.</span> <span class="verse"><a name="3">3</a>И той й каза: Иди, поискай отвън съдове от всичките си съседи, празни съдове, вземи не малко!</span> <span class="verse"><a name="4">4</a>После влез и затвори вратата зад себе си и зад синовете си, и наливай от маслото във всички тези съдове, и което е пълно, го слагай настрана.</span> <span class="verse"><a name="5">5</a>И тя си отиде от него и затвори вратата зад себе си и зад синовете си. И те й подаваха съдовете, а тя наливаше.</span> <span class="verse"><a name="6">6</a>И като се напълниха съдовете, тя каза на един от синовете си: Донеси ми още един съд. А той й каза: Няма друг съд. И маслото престана.</span> <span class="verse"><a name="7">7</a>И тя дойде и разказа на Божия човек. И той каза: Иди, продай маслото и плати дълга си, и живей с останалото, ти и синовете ти.</span> <span class="verse"><a name="8">8</a>И един ден Елисей отиде в Сунам. И там имаше една богата жена и тя го принуди да яде хляб. И колкото пъти минаваше оттам, той се отбиваше, за да яде хляб.</span> <span class="verse"><a name="9">9</a>И тя каза на мъжа си: Ето сега, разбирам, че този, който постоянно наминава у нас, е свят Божи човек.</span> <span class="verse"><a name="10">10</a>Моля те, нека направим една малка горна стаичка на стената и да му сложим в нея легло и маса, и стол, и светилник, за да се отбива там, когато идва при нас.</span> <span class="verse"><a name="11">11</a>И един ден той дойде там и се отби в стаичката, и спа там.</span> <span class="verse"><a name="12">12</a>И каза на слугата си Гиезий: Повикай тази сунамка. И той я повика и тя застана пред него.</span> <span class="verse"><a name="13">13</a>И той каза на Гиезий: Кажи й сега: Ето, ти си положила всички тези грижи за нас. Какво да направим за теб? Искаш ли да се говори за теб на царя или на военачалника? А тя отговори: Аз живея сред своя народ.</span> <span class="verse"><a name="14">14</a>И той каза: Какво тогава да направим за нея? А Гиезий отговори: Виж, тя няма син, а мъжът й е стар.</span> <span class="verse"><a name="15">15</a>И той каза: Повикай я. И той я повика и тя застана при вратата.</span> <span class="verse"><a name="16">16</a>И Елисей й каза: Догодина по това време ще имаш син в обятията си. А тя каза: Не, господарю мой, Божи човече, не лъжи слугинята си!</span> <span class="verse"><a name="17">17</a>И жената забременя и роди син на другата година по това време, което й беше казал Елисей.</span> <span class="verse"><a name="18">18</a>И когато детето порасна, един ден излезе при баща си при жетварите.</span> <span class="verse"><a name="19">19</a>И каза на баща си: Главата ми! Главата ми! А той каза на слугата: Занеси го при майка му.</span> <span class="verse"><a name="20">20</a>И той го взе и го занесе при майка му; и детето седя на коленете й до пладне и умря.</span> <span class="verse"><a name="21">21</a>И тя се качи и го положи на леглото на Божия човек, затвори вратата след него и излезе.</span> <span class="verse"><a name="22">22</a>И повика мъжа си и каза: Моля те, изпрати ми един от слугите и една от магариците и аз ще изтичам при Божия човек и ще се върна.</span> <span class="verse"><a name="23">23</a>А той каза: Защо ще ходиш днес при него? Не е нито новолуние, нито събота. А тя каза: Бъди спокоен.</span> <span class="verse"><a name="24">24</a>И оседла магарицата и каза на слугата си: Карай бързо! Не забавяй язденето заради мен, освен ако не ти заповядам!</span> <span class="verse"><a name="25">25</a>И така отиде и дойде при Божия човек на планината Кармил. А когато Божият човек я видя отдалеч, каза на слугата си Гиезий: Ето, това там е сунамката!</span> <span class="verse"><a name="26">26</a>Изтичай, моля те, да я посрещнеш и й кажи: Добре ли си? Добре ли е мъжът ти? Добре ли е детето? А тя отговори: Добре.</span> <span class="verse"><a name="27">27</a>И дойде при Божия човек на планината и се хвана за краката му, а Гиезий се приближи, за да я отблъсне. Но Божият човек каза: Остави я, защото душата й е преогорчена в нея, а ГОСПОД е скрил причината от мен и не ми я е изявил.</span> <span class="verse"><a name="28">28</a>А тя каза: Искала ли съм син от господаря си? Не казах ли: Не ме лъжи?</span> <span class="verse"><a name="29">29</a>Тогава Елисей каза на Гиезий: Препаши слабините си и вземи тоягата ми в ръка, и иди. Ако срещнеш някого, не го поздравявай и ако някой те поздрави, не му отговаряй. И положи тоягата ми върху лицето на момчето.</span> <span class="verse"><a name="30">30</a>А майката на детето каза: Жив е ГОСПОД и жива душата ти — няма да те оставя! Тогава той стана и отиде след нея.</span> <span class="verse"><a name="31">31</a>А Гиезий беше отишъл пред тях и беше положил тоягата върху лицето на момчето, но нямаше нито глас, нито слушане. И той се върна да го посрещне и му съобщи и каза: Момчето не се събуди.</span> <span class="verse"><a name="32">32</a>И когато Елисей влезе в къщата, ето, момчето умряло, положено на леглото му.</span> <span class="verse"><a name="33">33</a>И той влезе и затвори вратата зад тях двамата, и се помоли на ГОСПОДА.</span> <span class="verse"><a name="34">34</a>После се качи на леглото и легна върху детето и сложи устата си върху неговата уста и очите си върху неговите очи, и ръцете си върху неговите ръце, и се простря върху него. И тялото на детето се стопли.</span> <span class="verse"><a name="35">35</a>После се върна и отиде веднъж насам и веднъж натам в къщата, и пак се качи и се простря върху него. И момчето кихна седем пъти и момчето отвори очите си.</span> <span class="verse"><a name="36">36</a>И той извика Гиезий и каза: Повикай тази сунамка. И той я повика и когато влезе при него, й каза: Вземи сина си.</span> <span class="verse"><a name="37">37</a>И тя дойде, падна в краката му и се поклони до земята, и взе сина си и излезе.</span> <span class="verse"><a name="38">38</a>А Елисей се върна в Галгал. А в земята имаше глад. И учениците на пророците седяха пред него. И той каза на слугата си: Сложи големия котел и сготви ядене за учениците на пророците.</span> <span class="verse"><a name="39">39</a>И един излезе на полето да набере зеленище, и като намери диво растение, набра от него диви тиквички, и напълни дрехата си. И като се върна, ги наряза в котела с яденето, понеже не знаеха, че са отровни.</span> <span class="verse"><a name="40">40</a>После сипаха на мъжете да ядат. А като ядоха от яденето, извикаха и казаха: Божи човече, смърт има в котела! И не можеха да ядат от него.</span> <span class="verse"><a name="41">41</a>А той каза: Тогава донесете брашно. И като го хвърли в котела, каза: Сипи на хората да ядат. И в котела нямаше вече нищо вредно.</span> <span class="verse"><a name="42">42</a>И дойде един човек от Ваалсалиса и донесе на Божия човек хляб от първите плодове, двадесет ечемични хляба и пресни житни класове в торбата си. И той каза: Дай на хората да ядат.</span> <span class="verse"><a name="43">43</a>А слугата му каза: Как да сложа това пред сто души? А той каза: Дай на хората да ядат, защото така казва ГОСПОД: Ще ядат и ще остане излишък.</span> <span class="verse"><a name="44">44</a>Тогава той сложи пред тях и ядоха, и остана излишък, според словото на ГОСПОДА.</span> </p></div</div></div></body></html>