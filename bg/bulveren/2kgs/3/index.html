<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2kgs/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2kgs">2 Kings</a> &gt <strong>Chapter 3</strong></div><p><span class="verse"><a name="1">1</a>А в осемнадесетата година на юдовия цар Йосафат, Йорам, синът на Ахав, се възцари над Израил в Самария и царува дванадесет години.</span> <span class="verse"><a name="2">2</a>Той върши зло пред ГОСПОДА, но не както баща му и майка му, защото махна стълба на Ваал, който баща му беше направил.</span> <span class="verse"><a name="3">3</a>Но той беше привързан към греховете на Еровоам, сина на Нават, който въведе Израил в грях; не се отклони от тях.</span> <span class="verse"><a name="4">4</a>А моавският цар Миса имаше стада и даваше данък на израилевия цар сто хиляди агнета и сто хиляди овни с вълната им.</span> <span class="verse"><a name="5">5</a>И когато Ахав умря, моавският цар въстана против израилевия цар.</span> <span class="verse"><a name="6">6</a>И цар Йорам излезе в онова време от Самария и преброи целия Израил.</span> <span class="verse"><a name="7">7</a>И отиде и изпрати до юдовия цар Йосафат да кажат: Моавският цар въстана против мен. Ще дойдеш ли с мен на бой против Моав? И той каза: Ще се изкача. Аз съм като теб, моят народ — като твоя народ, моите коне — както твоите коне.</span> <span class="verse"><a name="8">8</a>И каза: По кой път да се изкачим? А той отговори: По пътя за пустинята Едом.</span> <span class="verse"><a name="9">9</a>И така, израилевият цар, юдовият цар и едомският цар излязоха и обиколиха седем дни път; и нямаше вода за войската и за добитъка, който беше с тях.</span> <span class="verse"><a name="10">10</a>Тогава израилевият цар каза: Уви! ГОСПОД свика тези трима царе, за да ги предаде в ръката на Моав!</span> <span class="verse"><a name="11">11</a>А Йосафат каза: Няма ли тук ГОСПОДЕН пророк, за да се допитаме до ГОСПОДА чрез него? И един от слугите на израилевия цар в отговор каза: Тук е Елисей, синът на Сафат, който поливаше вода на ръцете на Илия.</span> <span class="verse"><a name="12">12</a>И Йосафат каза: ГОСПОДНОТО слово е с него. И израилевият цар и Йосафат, и едомският цар слязоха при него.</span> <span class="verse"><a name="13">13</a>А Елисей каза на израилевия цар: Какво има между мен и теб? Иди при пророците на баща си и при пророците на майка си. А израилевият цар му каза: Не, защото ГОСПОД свика тези трима царе за да ги предаде в ръката на Моав!</span> <span class="verse"><a name="14">14</a>А Елисей каза: Жив е ГОСПОД на Войнствата, пред когото стоя — наистина, ако не почитах присъствието на юдовия цар Йосафат, нямаше нито да те погледна, нито да те видя!</span> <span class="verse"><a name="15">15</a>Но сега, доведете ми един свирач. И като свиреше свирачът, ГОСПОДНАТА ръка беше върху него.</span> <span class="verse"><a name="16">16</a>И той каза: Така говори ГОСПОД: Направете в тази долина трап до трап,</span> <span class="verse"><a name="17">17</a>защото така казва ГОСПОД: Няма да видите вятър и няма да видите дъжд, но пак тази долина ще се напълни с вода и ще пиете, вие, стадата ви и добитъка ви.</span> <span class="verse"><a name="18">18</a>Но и това е малко нещо в очите на ГОСПОДА — Той ще предаде и Моав в ръката ви.</span> <span class="verse"><a name="19">19</a>И ще превземете всеки укрепен град и всеки избран град, ще повалите всички добри дървета, ще запушите всички водни извори и ще опустошите с камъни всяко добро парче земя.</span> <span class="verse"><a name="20">20</a>И на сутринта, по времето, когато се принася приносът, ето, от едомския път дойде вода и земята се напълни с вода.</span> <span class="verse"><a name="21">21</a>А като всичките моавци чуха, че царете се изкачили да се бият с тях, се събраха — от всеки, който можеше да опасва меч, и нагоре — и застанаха на границата.</span> <span class="verse"><a name="22">22</a>И като станаха рано сутринта и слънцето изгря над водата, моавците видяха водата отсреща червена като кръв и казаха:</span> <span class="verse"><a name="23">23</a>Това е кръв! Сигурно царете са се били помежду си и са избили едни други. И сега, на плячката, Моаве!</span> <span class="verse"><a name="24">24</a>Но когато дойдоха в израилевия стан, Израил стана и разби моавците, така че те побягнаха пред тях. И те навлязоха в земята им и избиваха моавците.</span> <span class="verse"><a name="25">25</a>И сринаха градовете и на всяко добро парче земя хвърлиха всеки камъка си и ги напълниха, запушиха всички водни извори и повалиха всички добри дървета. Само камъните на Кир-Аресет устояха, но хвърлячите с прашки го заобиколиха и го обстрелваха.</span> <span class="verse"><a name="26">26</a>И когато моавският цар видя, че битката се засилваше против него, си взе седемстотин мечоносци, за да пробият път до едомския цар, но не можаха.</span> <span class="verse"><a name="27">27</a>Тогава той взе първородния си син, който щеше да се възцари вместо него, и го принесе във всеизгаряне на стената. И дойде голям гняв срещу Израил. И те се оттеглиха от него и се върнаха в земята си.</span> </p></div</div></div></body></html>