<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2kgs/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2kgs">2 Kings</a> &gt <strong>Chapter 15</strong></div><p><span class="verse"><a name="1">1</a>В двадесет и седмата година на израилевия цар Еровоам се възцари Азария, синът на юдовия цар Амасия.</span> <span class="verse"><a name="2">2</a>Той беше на шестнадесет години, когато се възцари, и царува петдесет и две години в Ерусалим. Името на майка му беше Ехолия, от Ерусалим.</span> <span class="verse"><a name="3">3</a>Той върши това, което беше право пред ГОСПОДА, точно както беше вършил баща му Амасия.</span> <span class="verse"><a name="4">4</a>Но високите места не се отмахнаха; народът още жертваше и кадеше по високите места.</span> <span class="verse"><a name="5">5</a>И ГОСПОД порази царя и той беше прокажен до деня на смъртта си и живееше в отделна къща. А царският син Йотам беше поставен над дома на царя и съдеше народа на земята.</span> <span class="verse"><a name="6">6</a>А останалите дела на Азария и всичко, което извърши, не са ли записани в Книгата на летописите на юдовите царе?</span> <span class="verse"><a name="7">7</a>И Азария легна при бащите си и го погребаха при бащите му в Давидовия град. А вместо него се възцари синът му Йотам.</span> <span class="verse"><a name="8">8</a>В тридесет и осмата година на юдовия цар Азария Захария, синът на Еровоам, се възцари над Израил в Самария и царува шест месеца.</span> <span class="verse"><a name="9">9</a>Той върши зло пред ГОСПОДА, както бяха правили бащите му; не се отклони от греховете на Еровоам, сина на Нават, с които той въведе Израил в грях.</span> <span class="verse"><a name="10">10</a>И Салум, синът на Явис, направи заговор против него и го удари пред народа, и го уби, и се възцари вместо него.</span> <span class="verse"><a name="11">11</a>А останалите дела на Захария, ето, записани са в Книгата на летописите на израилевите царе.</span> <span class="verse"><a name="12">12</a>Това беше изпълнение на словото, което ГОСПОД говори на Ииуй, като каза: Твоите синове ще седят на израилевия престол до четвъртото поколение. Така и стана.</span> <span class="verse"><a name="13">13</a>Салум, син на Явис, се възцари в тридесет и деветата година на юдовия цар Озия и царува един месец в Самария.</span> <span class="verse"><a name="14">14</a>После Манаим, синът на Гадиин, се изкачи от Терса, дойде в Самария и удари Салум, сина на Явис, в Самария и го уби; и се възцари вместо него.</span> <span class="verse"><a name="15">15</a>А останалите дела на Салум и заговорът, който направи, ето, записани са в Книгата на летописите на израилевите царе.</span> <span class="verse"><a name="16">16</a>Тогава Манаим съсипа град Тапса и всичко, което беше в нея, и околностите й чак от Терса. Съсипа го, понеже не му отвориха, и разпори всички бременни жени в нея.</span> <span class="verse"><a name="17">17</a>В тридесет и деветата година на юдовия цар Азария Манаим, синът на Гадиин, се възцари над Израил и царува десет години в Самария.</span> <span class="verse"><a name="18">18</a>Той върши зло пред ГОСПОДА. През всичките си дни не се отклони от греховете на Еровоам, сина на Нават, с които той въведе Израил в грях.</span> <span class="verse"><a name="19">19</a>И асирийският цар Фул дойде против земята. И Манаим даде на Фул хиляда таланта сребро, за да му помогне да закрепи царството в ръката си.</span> <span class="verse"><a name="20">20</a>И Манаим събра среброто от Израил, от всичките заможни хора по петдесет сребърни сикъла, за да даде на асирийския цар. И асирийският цар се върна и не остана там в земята.</span> <span class="verse"><a name="21">21</a>А останалите дела на Манаим и всичко, което извърши, не са ли записани в Книгата на летописите на израилевите царе?</span> <span class="verse"><a name="22">22</a>И Манаим легна при бащите си. А вместо него се възцари синът му Факия.</span> <span class="verse"><a name="23">23</a>В петдесетата година на юдовия цар Азария Факия, синът на Манаим, се възцари над Израил в Самария и царува две години.</span> <span class="verse"><a name="24">24</a>Той върши зло пред ГОСПОДА; не се отклони от греховете на Еровоам, сина на Нават, с които той въведе Израил в грях.</span> <span class="verse"><a name="25">25</a>И военачалникът му Факей, синът на Ромелия, направи заговор против него и го уби в Самария, във вътрешната царска къща, с Аргов и Арие, а с него бяха и петдесет мъже от синовете на галаадците. Уби го и се възцари вместо него.</span> <span class="verse"><a name="26">26</a>А останалите дела на Факия и всичко, което извърши, ето, записани са в Книгата на летописите на израилевите царе.</span> <span class="verse"><a name="27">27</a>В петдесет и втората година на юдовия цар Азария Факей, синът на Ромелия, се възцари над Израил в Самария и царува двадесет години.</span> <span class="verse"><a name="28">28</a>Той върши зло пред ГОСПОДА; не се отклони от греховете на Еровоам, сина на Нават, с които той въведе Израил в грях.</span> <span class="verse"><a name="29">29</a>В дните на израилевия цар Факей дойде асирийският цар Теглат-Феласар и превзе Иион и Авел-Вет-Мааха, и Янох, и Кедес, и Асор, и Галаад, и Галилея, цялата нефталимова земя и отведе жителите им в плен в Асирия.</span> <span class="verse"><a name="30">30</a>А Осия, синът на Ила, направи заговор против Факей, сина на Ромелия, нападна го и го уби, и се възцари вместо него в двадесетата година на Йотам, сина на Озия.</span> <span class="verse"><a name="31">31</a>А останалите дела на Факей и всичко, което извърши, ето, записани са в Книгата на летописите на израилевите царе.</span> <span class="verse"><a name="32">32</a>Във втората година на израилевия цар Факей, сина на Ромелия, се възцари Йотам, синът на юдовия цар Озия.</span> <span class="verse"><a name="33">33</a>Той беше на двадесет и пет години, когато се възцари, и царува шестнадесет години в Ерусалим. Името на майка му беше Еруса, дъщеря на Садок.</span> <span class="verse"><a name="34">34</a>Той върши това, което беше право пред на ГОСПОДА; постъпваше точно както беше правил баща му Озия.</span> <span class="verse"><a name="35">35</a>Но високите места не се отмахнаха; народът още жертваше и кадеше по високите места. Той построи горната порта на ГОСПОДНИЯ дом.</span> <span class="verse"><a name="36">36</a>А останалите дела на Йотам и всичко, което извърши, не са ли записани в Книгата на летописите на юдовите царе?</span> <span class="verse"><a name="37">37</a>В онези дни ГОСПОД започна да праща против Юда арамейския цар Расин и Факей, сина на Ромелия.</span> <span class="verse"><a name="38">38</a>И Йотам легна при бащите си и беше погребан при бащите си в града на баща си Давид. А вместо него се възцари синът му Ахаз.</span> </p></div</div></div></body></html>