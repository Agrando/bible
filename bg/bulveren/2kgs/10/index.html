<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2kgs/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2kgs">2 Kings</a> &gt <strong>Chapter 10</strong></div><p><span class="verse"><a name="1">1</a>А Ахав имаше седемдесет сина в Самария. И Ииуй написа писма и прати в Самария до езраелските началници, до старейшините и до възпитателите на синовете на Ахав, в които каза:</span> <span class="verse"><a name="2">2</a>Щом пристигне до вас това писмо, понеже синовете на господаря ви са при вас и имате при себе си колесници и коне, укрепен град и оръжия,</span> <span class="verse"><a name="3">3</a>вижте кой е най-добър и най-способен от синовете на господаря ви и го поставете на бащиния му престол и се бийте за дома на господаря си!</span> <span class="verse"><a name="4">4</a>А те се уплашиха страшно и казаха: Ето, двамата царе не устояха пред него, а как ще устоим ние?</span> <span class="verse"><a name="5">5</a>И така, управителят на дома, градоначалникът, старейшините и възпитателите изпратиха до Ииуй да кажат: Ние сме твои слуги и ще направим всичко, което ни кажеш. Няма да направим никого цар. Направи, каквото ти се вижда добро.</span> <span class="verse"><a name="6">6</a>Тогава той им писа второ писмо, в което каза: Ако сте на моя страна и ако слушате гласа ми, вземете главите на тези мъже, синовете на господаря ви, и утре по това време елате при мен в Езраел. А царските синове, седемдесетте души, бяха при градските големци, които ги възпитаваха.</span> <span class="verse"><a name="7">7</a>И когато писмото стигна до тях, хванаха царските синове, седемдесетте души, и ги изклаха, и сложиха главите им в кошници и му ги изпратиха в Езраел.</span> <span class="verse"><a name="8">8</a>И един пратеник дойде и му съобщи и каза: Донесоха главите на царските синове. А той каза: Сложете ги на два купа при входа на портата да стоят до утре.</span> <span class="verse"><a name="9">9</a>И на сутринта излезе и застана и каза на целия народ: Вие сте праведни! Ето, аз направих заговор против господаря си и го убих, но кой изби всички тези?</span> <span class="verse"><a name="10">10</a>Знайте сега, че няма да падне на земята нищо от ГОСПОДНОТО слово, което ГОСПОД говори против дома на Ахав. ГОСПОД извърши онова, което говори чрез слугата Си Илия!</span> <span class="verse"><a name="11">11</a>И Ииуй изби всичките останали от дома на Ахав в Езраел и всичките му големци, домашните му и свещениците му, докато не му остави остатък.</span> <span class="verse"><a name="12">12</a>После стана и тръгна, и отиде в Самария. А по пътя, като беше близо при Вет-Акад, селището на овчарите,</span> <span class="verse"><a name="13">13</a>Ииуй срещна братята на юдовия цар Охозия и попита: Кои сте вие? А те отговориха: Ние сме братя на Охозия и слизаме да поздравим синовете на царя и синовете на царицата.</span> <span class="verse"><a name="14">14</a>И той каза: Хванете ги живи! И ги хванаха живи и ги изклаха при кладенеца на Вет-Акад, четиридесет и двама души; не остави нито един от тях.</span> <span class="verse"><a name="15">15</a>И като тръгна оттам, срещна Йонадав, сина на Рихав, който идваше да ги посрещне; и го поздрави и му каза: Право ли е сърцето ти към мен, както е моето сърце към твоето? И Йонадав отговори: Така е. — Ако е така, дай ръката си! И той подаде ръката си и Ииуй го качи при себе си в колесницата, и каза:</span> <span class="verse"><a name="16">16</a>Ела с мен и виж ревността ми за ГОСПОДА! Така го качиха в колесницата му.</span> <span class="verse"><a name="17">17</a>И когато стигна в Самария, изби всички останали от Ахав в Самария, докато го изтреби според словото, което ГОСПОД беше говорил на Илия.</span> <span class="verse"><a name="18">18</a>Тогава Ииуй събра целия народ и му каза: Ахав е служил малко на Ваал. Ииуй ще му служи много!</span> <span class="verse"><a name="19">19</a>И сега, извикайте при мен всичките пророци на Ваал, всичките му служители и всичките му жреци! Никой да не отсъства, защото имам да принеса голяма жертва на Ваал. Никой, който отсъства, няма да остане жив! Но Ииуй направи това с коварство, за да избие служителите на Ваал.</span> <span class="verse"><a name="20">20</a>И Ииуй каза: Осветете тържествено събрание за Ваал! И те прогласиха.</span> <span class="verse"><a name="21">21</a>И Ииуй разпрати по целия Израил, така че дойдоха всичките служители на Ваал и не остана никой, който не дойде. И те влязоха в храма на Ваал и храмът на Ваал се напълни от край до край.</span> <span class="verse"><a name="22">22</a>И той каза на пазителя на одеждите: Извади одежди за всичките служители на Ваал! И той им извади одежди.</span> <span class="verse"><a name="23">23</a>Тогава Ииуй и Йонадав, синът на Рихав, влязоха в храма на Ваал и той каза на служителите на Ваал: Потърсете и вижте да няма между вас някой от служителите на ГОСПОДА, а да бъдат само служители на Ваал!</span> <span class="verse"><a name="24">24</a>И те влязоха да принесат жертви и всеизгаряния. А Ииуй постави отвън осемдесет мъже, на които каза: Който остави да избяга някой от тези мъже, които доведох в ръцете ви, животът му ще бъде вместо неговия живот!</span> <span class="verse"><a name="25">25</a>И като свърши принасянето на всеизгарянето, Ииуй каза на телохранителите и на пълководците: Влезте и ги избийте! Никой да не избяга! И телохранителите и пълководците ги избиха с острието на меча и ги изхвърлиха навън. После отидоха в частта на града, където беше храмът на Ваал,</span> <span class="verse"><a name="26">26</a>извадиха кумирите на храма Ваал и ги изгориха,</span> <span class="verse"><a name="27">27</a>строшиха кумира на Ваал, сринаха храма на Ваал и го направиха бунище, както е до днес.</span> <span class="verse"><a name="28">28</a>Така Ииуй изтреби Ваал от Израил.</span> <span class="verse"><a name="29">29</a>Но Ииуй не се отклони от греховете на Еровоам, сина на Нават, който въведе Израил в грях — от златните телета, които бяха във Ветил и в Дан.</span> <span class="verse"><a name="30">30</a>И ГОСПОД каза на Ииуй: Понеже ти извърши добре това, което е право пред Мен, и направи на дома на Ахав според всичко, което беше в сърцето Ми, затова твои синове до четвъртото поколение ще седят на израилевия престол.</span> <span class="verse"><a name="31">31</a>Но Ииуй не внимаваше да ходи с цялото си сърце в закона на ГОСПОДА, Израилевия Бог; не се отклони от греховете на Еровоам, с които той въведе Израил в грях.</span> <span class="verse"><a name="32">32</a>В онези дни ГОСПОД започна да орязва части от Израил. И Азаил ги разби във всички области на Израил,</span> <span class="verse"><a name="33">33</a>от Йордан към изгрев слънце, цялата галаадска земя, гадците и рувимците, и манасийците, от Ароир при потока Арнон, и Галаад, и Васан.</span> <span class="verse"><a name="34">34</a>А останалите дела на Ииуй, всичко, което извърши, и всичките му юначества, не са ли записани в Книгата на летописите на израилевите царе?</span> <span class="verse"><a name="35">35</a>И Ииуй легна при бащите си и го погребаха в Самария. А вместо него се възцари синът му Йоахаз.</span> <span class="verse"><a name="36">36</a>А времето, през което Ииуй царува над Израил в Самария, беше двадесет и осем години.</span> </p></div</div></div></body></html>