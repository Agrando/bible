<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2kgs/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2kgs">2 Kings</a> &gt <strong>Chapter 21</strong></div><p><span class="verse"><a name="1">1</a>Манасия беше на дванадесет години, когато се възцари, и царува петдесет и пет години в Ерусалим. Името на майка му беше Ефсива.</span> <span class="verse"><a name="2">2</a>Той върши зло пред ГОСПОДА според мерзостите на народите, които ГОСПОД беше изгонил пред израилевите синове.</span> <span class="verse"><a name="3">3</a>Той устрои наново високите места, които баща му Езекия беше съборил, издигна жертвеници на Ваал и направи ашера, както беше направил израилевият цар Ахав, и се кланяше на цялото небесно множество и им служеше.</span> <span class="verse"><a name="4">4</a>Построи и жертвеници в ГОСПОДНИЯ дом, за който ГОСПОД беше казал: В Ерусалим ще поставя Името Си.</span> <span class="verse"><a name="5">5</a>Построи жертвеници и на цялото небесно войнство в двата двора на ГОСПОДНИЯ дом.</span> <span class="verse"><a name="6">6</a>И преведе сина си през огъня, и се занимаваше с окултизъм и гадания, и се допитваше до запитвачи на духове и врачове. Той извърши много зло пред ГОСПОДА и Го разгневи.</span> <span class="verse"><a name="7">7</a>И изваяния идол на ашерата, който направи, постави в дома, за който ГОСПОД беше казал на Давид и на сина му Соломон: В този дом и в Ерусалим, който избрах от всичките израилеви племена, ще поставя Името Си до века!</span> <span class="verse"><a name="8">8</a>И няма вече да направя крака на Израил да се лута вън от земята, която дадох на бащите им, ако само внимават да вършат всичко, което им заповядах, според целия закон, който им заповяда слугата Ми Мойсей.</span> <span class="verse"><a name="9">9</a>Но те не послушаха и Манасия ги подмами да вършат повече зло от народите, които ГОСПОД беше изтребил пред израилевите синове.</span> <span class="verse"><a name="10">10</a>Тогава ГОСПОД говори чрез слугите Си, пророците, и каза:</span> <span class="verse"><a name="11">11</a>Понеже юдовият цар Манасия направи тези мерзости и извърши повече зло от всичко, което извършиха аморейците, които бяха преди него, и въведе и Юда в грях чрез идолите си,</span> <span class="verse"><a name="12">12</a>затова, така казва ГОСПОД, Израилевият Бог: Ето Аз нанасям такова зло на Ерусалим и на Юда, че на всеки, който чуе за него, ще му писнат и двете уши.</span> <span class="verse"><a name="13">13</a>И ще простра върху Ерусалим мерителната връв на Самария и отвеса на Ахавовия дом. И ще изтрия Ерусалим, както се изтрива блюдо — изтрива се и се обръща наопаки.</span> <span class="verse"><a name="14">14</a>И ще отхвърля остатъка от наследството Си и ще ги предам в ръката на враговете им, и те ще бъдат разграбени и плячкосани от всичките си врагове,</span> <span class="verse"><a name="15">15</a>защото вършиха зло пред Мен и Ме разгневяваха от деня, когато бащите им излязоха от Египет, до днес.</span> <span class="verse"><a name="16">16</a>Освен това Манасия проля и твърде много невинна кръв, докато напълни Ерусалим от край до край, освен греха, с който въведе Юда в грях да върши зло пред ГОСПОДА.</span> <span class="verse"><a name="17">17</a>А останалите дела на Манасия и всичко, което направи, и грехът му, който извърши, не са ли записани в Книгата на летописите на юдовите царе?</span> <span class="verse"><a name="18">18</a>И Манасия легна при бащите си и беше погребан в градината на къщата си, в градината на Оза. А вместо него се възцари синът му Амон.</span> <span class="verse"><a name="19">19</a>Амон беше на двадесет и две години, когато се възцари, и царува две години в Ерусалим. Името на майка му бе Месулемета, дъщеря на Арус от Йотева.</span> <span class="verse"><a name="20">20</a>Той върши зло пред ГОСПОДА, както беше правил баща му Манасия.</span> <span class="verse"><a name="21">21</a>Ходи във всичките пътища, в които беше ходил баща му, и служи на идолите, на които беше служил баща му, и им се кланяше.</span> <span class="verse"><a name="22">22</a>И остави ГОСПОДА, Бога на бащите си, и не ходи в ГОСПОДНИЯ път.</span> <span class="verse"><a name="23">23</a>А слугите на Амон направиха заговор против него и убиха царя в къщата му.</span> <span class="verse"><a name="24">24</a>Тогава народът на страната изби всички, които бяха направили заговора против цар Амон, и народът на страната направи сина му Йосия цар вместо него.</span> <span class="verse"><a name="25">25</a>А останалите дела, които извърши Амон, не са ли записани в Книгата на летописите на юдовите царе?</span> <span class="verse"><a name="26">26</a>И го погребаха в гроба му в градината на Оза. А вместо него се възцари синът му Йосия.</span> </p></div</div></div></body></html>