<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 12</strong></div><p><span class="verse"><a name="1">1</a>Между това, като се събра едно многохилядно множество, дотолкова, че едни други се тъпчеха, Той започна да говори на учениците Си: Преди всичко се пазете от фарисейския квас, който е лицемерие.</span> <span class="verse"><a name="2">2</a>Няма нищо скрито, което няма да се открие, и тайно, което няма да се узнае.</span> <span class="verse"><a name="3">3</a>Затова, каквото сте говорили в тъмно, ще се чуе на светло; и каквото сте казали на ухо във вътрешните стаи, ще се разгласи от покрива.</span> <span class="verse"><a name="4">4</a>А на вас, Моите приятели, казвам: Не се бойте от тези, които убиват тялото и след това не могат нищо повече да направят.</span> <span class="verse"><a name="5">5</a>Но ще ви предупредя от кого да се боите: бойте се от Онзи, който, след като е убил, има власт да хвърля в пъкъла. Да! – казвам ви – от Него се бойте.</span> <span class="verse"><a name="6">6</a>Не се ли продават пет врабчета за два асария? И нито едно от тях не е забравено пред Бога.</span> <span class="verse"><a name="7">7</a>Но на вас и космите на главата са всички преброени. Не се бойте, вие сте по-скъпи от много врабчета.</span> <span class="verse"><a name="8">8</a>И казвам ви: Всеки, който изповяда Мен пред хората, ще го изповяда и Човешкият Син пред Божиите ангели;</span> <span class="verse"><a name="9">9</a>но ако се отрече някой от Мен пред хората, ще бъде отречен и той пред Божиите ангели.</span> <span class="verse"><a name="10">10</a>И на всеки, който би казал дума против Човешкия Син, ще му се прости; но ако някой похули Светия Дух, няма да му се прости.</span> <span class="verse"><a name="11">11</a>И когато ви заведат в синагогите и пред началствата и властите, не се безпокойте как или какво ще говорите, или какво ще кажете.</span> <span class="verse"><a name="12">12</a>Защото Светият Дух ще ви научи в същия час какво трябва да кажете.</span> <span class="verse"><a name="13">13</a>И някой от множеството Му каза: Учителю, кажи на брат ми да раздели с мен наследството.</span> <span class="verse"><a name="14">14</a>А Той му каза: Човече, кой Ме е поставил да съдя или деля между вас?</span> <span class="verse"><a name="15">15</a>И им каза: Внимавайте и се пазете от всякаква алчност, защото животът на човека не се състои в изобилието на имота му.</span> <span class="verse"><a name="16">16</a>И им каза притча, като рече: Нивите на един богаташ родиха много плод.</span> <span class="verse"><a name="17">17</a>И той размишляваше в себе си, като казваше: Какво да правя? Защото нямам къде да събера плодовете си.</span> <span class="verse"><a name="18">18</a>И каза: Ето какво ще направя: ще съборя житниците си и ще построя по-големи, и там ще събера всичките си жита и благата си.</span> <span class="verse"><a name="19">19</a>И ще кажа на душата си: Душо, имаш много блага, натрупани за много години. Успокой се, яж, пий и се весели.</span> <span class="verse"><a name="20">20</a>А Бог му каза: Глупако! Тази нощ ще ти изискат душата; а това, което си приготвил, чие ще бъде?</span> <span class="verse"><a name="21">21</a>Така става с този, който събира имот за себе си, а не е богат спрямо Бога.</span> <span class="verse"><a name="22">22</a>Каза още на учениците Си: Затова ви казвам: не се безпокойте за живота си – какво ще ядете; нито за тялото си – какво ще облечете.</span> <span class="verse"><a name="23">23</a>Защото животът е повече от храната, и тялото – от облеклото.</span> <span class="verse"><a name="24">24</a>Разгледайте враните, че не сеят, нито жънат; те нямат нито склад, нито житница, но пак Бог ги храни. Колко по-ценни сте вие от птиците!</span> <span class="verse"><a name="25">25</a>И кой от вас може с безпокойство да прибави един лакът на ръста си?</span> <span class="verse"><a name="26">26</a>И така, ако и най-малкото нещо не можете да направите, защо се безпокоите за другото?</span> <span class="verse"><a name="27">27</a>Разгледайте кремовете как растат: не се трудят, нито предат; но ви казвам, че дори Соломон в цялата си слава не се е обличал като един от тях.</span> <span class="verse"><a name="28">28</a>И ако Бог така облича полската трева, която днес я има, а утре я хвърлят в пещ, колко повече ще облича вас, маловерци!</span> <span class="verse"><a name="29">29</a>И така, не търсете какво да ядете и какво да пиете, и не бъдете неспокойни;</span> <span class="verse"><a name="30">30</a>защото всичко това търсят народите на света; а вашият Отец знае, че се нуждаете от това.</span> <span class="verse"><a name="31">31</a>Но търсете (Божието) царство и (всичко) това ще ви се прибави.</span> <span class="verse"><a name="32">32</a>Не бой се, малко стадо, защото вашият Отец благоволи да ви даде царството.</span> <span class="verse"><a name="33">33</a>Продайте имота си и давайте милостиня; направете си кесии, които не овехтяват, непреходно съкровище на небесата, където крадец не се приближава, нито молец изяжда.</span> <span class="verse"><a name="34">34</a>Защото, където е съкровището ви, там ще бъде и сърцето ви.</span> <span class="verse"><a name="35">35</a>Кръстът ви да бъде препасан и светилниците ви — запалени;</span> <span class="verse"><a name="36">36</a>и самите вие да приличате на хора, които чакат господаря си, когато се върне от сватба, за да му отворят незабавно, щом дойде и похлопа.</span> <span class="verse"><a name="37">37</a>Блажени онези слуги, чийто господар ги намери будни, когато си дойде; истина ви казвам, че той ще се препаше, ще ги накара да седнат на трапезата и ще дойде да им прислужи.</span> <span class="verse"><a name="38">38</a>И ако дойде на втора стража или на трета стража и ги намери така, блажени са онези слуги.</span> <span class="verse"><a name="39">39</a>Но това да знаете, че ако домакинът знаеше в кой час ще дойде крадецът, щеше да бди и не би оставил да му подкопаят къщата.</span> <span class="verse"><a name="40">40</a>Бъдете и вие готови; защото в час, когато не го мислите, Човешкият Син ще дойде.</span> <span class="verse"><a name="41">41</a>Тогава Петър каза: Господи, само на нас ли казваш тази притча, или на всичките?</span> <span class="verse"><a name="42">42</a>Господ каза: И така, кой е онзи верен и благоразумен настойник, когото господарят му ще постави над домочадието си, за да им дава навреме определената храна?</span> <span class="verse"><a name="43">43</a>Блажен онзи слуга, чийто господар, когато си дойде, го намери, че прави така.</span> <span class="verse"><a name="44">44</a>Истина ви казвам, че ще го постави над целия си имот.</span> <span class="verse"><a name="45">45</a>Но ако онзи слуга каже в сърцето си: Господарят ми се забави; и започне да бие слугите и слугините, да яде, да пие и да се напива,</span> <span class="verse"><a name="46">46</a>то господарят на онзи слуга ще дойде в ден, когато той не го очаква, и в час, който не знае, и като го посече, ще определи неговата участ с невярващите.</span> <span class="verse"><a name="47">47</a>И онзи слуга, който е знаел волята на господаря си, но не е бил готов и не е постъпил по волята му, много ще бъде бит.</span> <span class="verse"><a name="48">48</a>А онзи, които не е знаел и е сторил нещо, което заслужава бой, малко ще бъде бит. И от всеки, на когото много е дадено, много и ще се изисква; и на когото много са поверили, от него повече ще се изисква.</span> <span class="verse"><a name="49">49</a>Огън дойдох да хвърля на земята и как искам да се беше вече запалил!</span> <span class="verse"><a name="50">50</a>Но имам кръщение, с което трябва да се кръстя, и колко се измъчвам, докато то се извърши!</span> <span class="verse"><a name="51">51</a>Мислите ли, че съм дошъл да дам мир на земята? Не, – казвам ви, – а по-скоро разделение.</span> <span class="verse"><a name="52">52</a>Защото отсега нататък петима в една къща ще бъдат разделени: трима против двама и двама против трима.</span> <span class="verse"><a name="53">53</a>Ще се разделят баща против син и син против баща, майка против дъщеря и дъщеря против майка, свекърва против снаха си и снаха против свекърва си.</span> <span class="verse"><a name="54">54</a>Каза още на множествата: Когато видите облак да се издига от запад, веднага казвате: Дъжд ще вали; и така става.</span> <span class="verse"><a name="55">55</a>И когато духа южен вятър, казвате: Ще стане жега; и става.</span> <span class="verse"><a name="56">56</a>Лицемери! Лицето на земята и на небето знаете да прецените, а това време как не знаете да прецените?</span> <span class="verse"><a name="57">57</a>А защо от само себе си не съдите кое е право?</span> <span class="verse"><a name="58">58</a>Защото, когато отиваш с противника си да се явиш пред управителя, постарай се по пътя да се освободиш от него, да не би да те завлече при съдията и съдията да те предаде на служителя, и служителят да те хвърли в тъмница.</span> <span class="verse"><a name="59">59</a>Казвам ти: никак няма да излезеш оттам, докато не изплатиш и най-последната лепта.</span> </p></div</div></div></body></html>