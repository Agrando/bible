<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 20</strong></div><p><span class="verse"><a name="1">1</a>И в един от дните, когато Той поучаваше народа в храма и проповядваше благовестието, пред Него застанаха главните свещеници и книжниците със старейшините и Му казаха:</span> <span class="verse"><a name="2">2</a>Кажи ни с каква власт правиш това или кой е онзи, който Ти е дал тази власт?</span> <span class="verse"><a name="3">3</a>И Той им отговори и каза: Ще ви попитам и Аз едно нещо, и Ми отговорете:</span> <span class="verse"><a name="4">4</a>Йоановото кръщение от небето ли беше, или от хората?</span> <span class="verse"><a name="5">5</a>А те разсъждаваха помежду си, като казваха: Ако речем: От небето – ще каже: Защо не го повярвахте?</span> <span class="verse"><a name="6">6</a>Но ако речем: От хората – целият народ ще ни убие с камъни, защото са убедени, че Йоан беше пророк.</span> <span class="verse"><a name="7">7</a>И отговориха, че не знаят откъде е.</span> <span class="verse"><a name="8">8</a>Тогава Иисус им каза: И Аз също не ви казвам с каква власт правя това.</span> <span class="verse"><a name="9">9</a>И започна да казва на народа тази притча: Един човек насади лозе, даде го под наем на лозари и отиде в чужбина за дълго време.</span> <span class="verse"><a name="10">10</a>И на определеното време прати един слуга при лозарите, за да му дадат от плода на лозето; но лозарите го биха и го отпратиха празен.</span> <span class="verse"><a name="11">11</a>И изпрати друг слуга, а те и него биха, безсрамно го оскърбиха и го отпратиха празен.</span> <span class="verse"><a name="12">12</a>Изпрати и трети, но те и него нараниха и изхвърлиха.</span> <span class="verse"><a name="13">13</a>Тогава стопанинът на лозето каза: Какво да направя? Ще изпратя възлюбения си син; може него да почетат, като го видят.</span> <span class="verse"><a name="14">14</a>Но лозарите, като го видяха, разсъдиха помежду си, като казаха: Това е наследникът; хайде да го убием, за да стане наследството наше!</span> <span class="verse"><a name="15">15</a>Изхвърлиха го вън от лозето и го убиха. И така, какво ще им направи стопанинът на лозето?</span> <span class="verse"><a name="16">16</a>Ще дойде и ще погуби тези земеделци, и ще даде лозето на други. А като чуха това, рекоха: Да не бъде!</span> <span class="verse"><a name="17">17</a>А Той ги погледна и каза: Тогава какво значи това, което е написано: ?Камъкът, който отхвърлиха зидарите, той стана глава на ъгъла“?</span> <span class="verse"><a name="18">18</a>Всеки, който падне върху този камък, ще се разбие, а върху когото падне, ще го смаже.</span> <span class="verse"><a name="19">19</a>И в същия час книжниците и главните свещеници търсеха да сложат ръце на Него, защото разбраха, че Той каза тази притча против тях, но се бояха от народа.</span> <span class="verse"><a name="20">20</a>И като Го наблюдаваха, изпратиха шпиони, които се преструваха, че са праведни, за да Го уловят за някоя Негова дума, така че да Го предадат на началството и на властта на управителя.</span> <span class="verse"><a name="21">21</a>И те Го попитаха, казвайки: Учителю, знаем, че право говориш и учиш, и не гледаш на лице, а учиш Божия път според истината;</span> <span class="verse"><a name="22">22</a>право ли е за нас да даваме данък на императора, или не?</span> <span class="verse"><a name="23">23</a>А Той разбра лукавството им и им каза: Защо Ме изпитвате?</span> <span class="verse"><a name="24">24</a>Покажете Ми един динарий. Чий образ и надпис има? И (в отговор) казаха: На императора.</span> <span class="verse"><a name="25">25</a>А Той каза: Тогава отдавайте императорското на императора, а Божието – на Бога.</span> <span class="verse"><a name="26">26</a>И не можаха да уловят нищо в думите Му пред народа; и зачудени на отговора Му, млъкнаха.</span> <span class="verse"><a name="27">27</a>Тогава се приближиха някои от садукеите, които твърдят, че няма възкресение, и Го попитаха, казвайки:</span> <span class="verse"><a name="28">28</a>Учителю, Мойсей ни е писал: ?Ако умре на някого брат му, който е женен, но е бездетен, неговият брат да вземе жена му и да въздигне потомство на брат си.“</span> <span class="verse"><a name="29">29</a>А имаше седем братя. И първият взе жена и умря бездетен;</span> <span class="verse"><a name="30">30</a>и вторият я взе и умря бездетен;</span> <span class="verse"><a name="31">31</a>взе я и третият; така също и седемте я взеха и умряха, без да оставят деца.</span> <span class="verse"><a name="32">32</a>А после умря и жената.</span> <span class="verse"><a name="33">33</a>И така, във възкресението на кого от тях ще бъде жена, защото и седемте я имаха за жена?</span> <span class="verse"><a name="34">34</a>А Иисус им каза: Синовете на този свят се женят и се омъжват;</span> <span class="verse"><a name="35">35</a>а онези, които се удостояват да достигнат онзи свят и възкресението от мъртвите, нито се женят, нито се омъжват.</span> <span class="verse"><a name="36">36</a>И не могат вече да умрат, понеже са като ангелите; и като синове на възкресението са синове на Бога.</span> <span class="verse"><a name="37">37</a>А че мъртвите биват възкресени, това и Мойсей показа в мястото, където писа за къпината, когато нарече Господа ?Бог на Авраам, Бог на Исаак и Бог на Яков“.</span> <span class="verse"><a name="38">38</a>Но Той не е Бог на мъртвите, а на живите; защото за Него всички са живи.</span> <span class="verse"><a name="39">39</a>А някои от книжниците в отговор казаха: Учителю, Ти добре каза.</span> <span class="verse"><a name="40">40</a>Защото не смееха вече за нищо да Го попитат.</span> <span class="verse"><a name="41">41</a>И Той им каза: Как казват, че Христос е Давидов Син?</span> <span class="verse"><a name="42">42</a>Защото сам Давид казва в книгата на псалмите: ?Каза Господ на моя Господ: Седи от дясната Ми страна,</span> <span class="verse"><a name="43">43</a>докато положа враговете Ти под краката Ти.“</span> <span class="verse"><a name="44">44</a>И така, Давид Го нарича Господ; тогава как е негов Син?</span> <span class="verse"><a name="45">45</a>И когато целият народ слушаше, Той каза на учениците Си:</span> <span class="verse"><a name="46">46</a>Пазете се от книжниците, които обичат да ходят пременени и обичат поздравите по пазарите, първите столове в синагогите и първите места по угощенията;</span> <span class="verse"><a name="47">47</a>които изпояждат домовете на вдовиците и принасят за показ дълги молитви. Те ще получат по-голямо осъждане.</span> </p></div</div></div></body></html>