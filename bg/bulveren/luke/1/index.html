<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 1</strong></div><p><span class="verse"><a name="1">1</a>Понеже мнозина предприеха да съчинят повест за съвършено известните между нас събития,</span> <span class="verse"><a name="2">2</a>както ни ги предадоха онези, които отначало са били очевидци и служители на словото,</span> <span class="verse"><a name="3">3</a>видя се добре и на мен, който изследвах подробно всичко от началото, да ти пиша наред, почтени Теофиле,</span> <span class="verse"><a name="4">4</a>за да познаеш достоверността на това, в което си бил поучаван.</span> <span class="verse"><a name="5">5</a>В дните на юдейския цар Ирод имаше един свещеник от отряда на Авия на име Захария. Жена му беше от дъщерите на Аарон и се наричаше Елисавета.</span> <span class="verse"><a name="6">6</a>Те и двамата бяха праведни пред Бога, като ходеха непорочно във всичките Господни заповеди и наредби.</span> <span class="verse"><a name="7">7</a>Но нямаха дете, защото Елисавета беше безплодна, а и двамата бяха в напреднала възраст.</span> <span class="verse"><a name="8">8</a>И когато той изпълняваше свещеническата си служба пред Бога по реда на своя отряд,</span> <span class="verse"><a name="9">9</a>според свещеническия обичай на него се падна по жребий да влезе в Господния храм и да кади.</span> <span class="verse"><a name="10">10</a>А в часа на каденето цялото множество от народа се молеше навън.</span> <span class="verse"><a name="11">11</a>И тогава му се яви Господен ангел, като стоеше отдясно на кадилния олтар.</span> <span class="verse"><a name="12">12</a>А когато Захария го видя, се смути и го обзе страх.</span> <span class="verse"><a name="13">13</a>Но ангелът му каза: Не се бой, Захария, защото твоята молитва е чута и жена ти Елисавета ще ти роди син, когото ще наречеш Йоан.</span> <span class="verse"><a name="14">14</a>Той ще ти бъде за радост и веселие; и мнозина ще се зарадват за неговото раждане.</span> <span class="verse"><a name="15">15</a>Защото ще бъде велик пред Господа; вино и спиртно питие няма да пие; и ще се изпълни със Свети Дух още в майчината си утроба.</span> <span class="verse"><a name="16">16</a>И ще обърне мнозина от израилевите синове към Господа, техния Бог.</span> <span class="verse"><a name="17">17</a>Той ще върви пред лицето Му в духа и силата на Илия, за да обърне сърцата на бащите към децата и непокорните – към мъдростта на праведните, за да приготви за Господа подготвен народ.</span> <span class="verse"><a name="18">18</a>А Захария каза на ангела: По какво ще узная това? Защото аз съм стар, а и жена ми е в напреднала възраст.</span> <span class="verse"><a name="19">19</a>Ангелът в отговор му каза: Аз съм Гавриил, който стои пред Бога, и съм изпратен да ти говоря и да ти благовестя това.</span> <span class="verse"><a name="20">20</a>И ето, ти ще онемееш и няма да можеш да говориш до деня, когато всичко това се сбъдне, защото не повярва на думите ми, които ще се изпълнят своевременно.</span> <span class="verse"><a name="21">21</a>А народът чакаше Захария и се чудеше защо се бави в храма.</span> <span class="verse"><a name="22">22</a>А когато излезе, той не можеше да им говори; и те разбраха, че е видял видение в храма, защото той им правеше знаци и оставаше ням.</span> <span class="verse"><a name="23">23</a>И когато свършиха дните на службата му, той си отиде у дома.</span> <span class="verse"><a name="24">24</a>А след тези дни жена му Елисавета зачена; и се криеше пет месеца, като казваше:</span> <span class="verse"><a name="25">25</a>Така ми стори Господ в дните, когато погледна милостиво, за да премахне пред хората причината да ме корят.</span> <span class="verse"><a name="26">26</a>А в шестия месец ангел Гавриил беше изпратен от Бога в галилейския град, наречен Назарет,</span> <span class="verse"><a name="27">27</a>при една девица, сгодена за мъж на име Йосиф, от Давидовия дом; а името на девицата беше Мария.</span> <span class="verse"><a name="28">28</a>И когато ангелът дойде при нея, каза: Здравей, благодатна! Господ е с теб, (благословена си ти между жените).</span> <span class="verse"><a name="29">29</a>А тя много се смути от думите му и недоумяваше какъв ли ще е този поздрав.</span> <span class="verse"><a name="30">30</a>И ангелът й каза: Не се бой, Мария, защото си придобила Божията благодат.</span> <span class="verse"><a name="31">31</a>И ето, ще заченеш в утробата си и ще родиш Син, когото ще наречеш Иисус.</span> <span class="verse"><a name="32">32</a>Той ще бъде велик и ще се нарече Син на Всевишния; и Господ Бог ще Му даде престола на баща Му Давид.</span> <span class="verse"><a name="33">33</a>Ще царува над якововия дом до века; и царството Му не ще има край.</span> <span class="verse"><a name="34">34</a>А Мария каза на ангела: Как ще бъде това, тъй като не познавам мъж?</span> <span class="verse"><a name="35">35</a>И ангелът в отговор й каза: Светият Дух ще дойде върху теб и силата на Всевишния ще те осени; затова и Онова Святото, което ще се роди от теб, ще се нарече Божият Син.</span> <span class="verse"><a name="36">36</a>Ето, и твоята роднина Елисавета, за която се казваше, че е безплодна, и тя в старините си е заченала син и е вече в шестия месец.</span> <span class="verse"><a name="37">37</a>Защото за Бога няма нищо невъзможно.</span> <span class="verse"><a name="38">38</a>А Мария каза: Ето Господната слугиня; нека ми бъде, както ти си казал. И ангелът си отиде от нея.</span> <span class="verse"><a name="39">39</a>През тези дни Мария стана и отиде бързо към хълмистата страна, в един юдейски град,</span> <span class="verse"><a name="40">40</a>и влезе в къщата на Захария и поздрави Елисавета.</span> <span class="verse"><a name="41">41</a>А когато Елисавета чу поздрава на Мария, бебето в утробата й заигра; и Елисавета се изпълни със Светия Дух,</span> <span class="verse"><a name="42">42</a>и като извика със силен глас, каза: Благословена си ти между жените и благословен е плодът на твоята утроба!</span> <span class="verse"><a name="43">43</a>И откъде ми е това – да дойде при мен майката на моя Господ?</span> <span class="verse"><a name="44">44</a>Защото ето, щом стигна гласът на твоя поздрав до ушите ми, бебето заигра радостно в утробата ми.</span> <span class="verse"><a name="45">45</a>И блажена е тази, която е повярвала, че ще се сбъдне казаното й от Господа.</span> <span class="verse"><a name="46">46</a>И Мария каза: Величае душата ми Господа</span> <span class="verse"><a name="47">47</a>и зарадва се духът ми в Бога, Спасителя мой.</span> <span class="verse"><a name="48">48</a>Защото погледна на ниското положение на Своята слугиня; и ето, отсега нататък ще ме облажават всички родове.</span> <span class="verse"><a name="49">49</a>Защото Силният извърши за мен велики дела и свято е Неговото Име.</span> <span class="verse"><a name="50">50</a>И от родове в родове Неговата милост е върху онези, които Му се боят.</span> <span class="verse"><a name="51">51</a>Той извърши силни дела със Своята мишца. Разпръсна онези, които са горделиви в мислите на сърцето си.</span> <span class="verse"><a name="52">52</a>Свали владетели от престолите им и издигна смирени.</span> <span class="verse"><a name="53">53</a>Гладни напълни с блага, а богати отпрати празни.</span> <span class="verse"><a name="54">54</a>Помогна на слугата Си Израил, за да напомни за Своята милост,</span> <span class="verse"><a name="55">55</a>както бе говорил на бащите ни, към Авраам и към неговото потомство до века.</span> <span class="verse"><a name="56">56</a>И Мария, след като стоя при нея около три месеца, се върна у дома си.</span> <span class="verse"><a name="57">57</a>А на Елисавета се навърши времето да роди и тя роди син.</span> <span class="verse"><a name="58">58</a>И когато съседите и роднините й чуха, че Господ показал към нея велика милост, се радваха заедно с нея.</span> <span class="verse"><a name="59">59</a>И на осмия ден дойдоха, за да обрежат детенцето и щяха да го нарекат Захария, по името на баща му.</span> <span class="verse"><a name="60">60</a>Но майка му в отговор каза: Не, той ще се нарече Йоан.</span> <span class="verse"><a name="61">61</a>А те й рекоха: Няма никой в рода ти, който да се нарича с това име.</span> <span class="verse"><a name="62">62</a>Тогава запитаха баща му със знаци как би искал той да го нарекат.</span> <span class="verse"><a name="63">63</a>А той поиска дъсчица и написа: Йоан Е името му. И те всички се зачудиха.</span> <span class="verse"><a name="64">64</a>И веднага устата му се отвори и езикът му се развърза, и той проговори, и благославяше Бога.</span> <span class="verse"><a name="65">65</a>И страх обзе всичките им съседи; и за всичко това се говореше по цялата хълмиста земя на Юдея.</span> <span class="verse"><a name="66">66</a>И всички, които чуха това, го пазеха в сърцата си, казвайки: Какво ли ще бъде това дете? И ръката на Господа беше с него.</span> <span class="verse"><a name="67">67</a>Тогава баща му Захария се изпълни със Свети Дух и пророкува, казвайки:</span> <span class="verse"><a name="68">68</a>Благословен Господ, Израилевият Бог, защото посети Своя народ и извърши изкупление за него.</span> <span class="verse"><a name="69">69</a>И въздигна рог на спасение за нас в дома на слугата Си Давид,</span> <span class="verse"><a name="70">70</a>както е говорил чрез устата на светите Си пророци от вековете,</span> <span class="verse"><a name="71">71</a>спасение от неприятелите ни и от ръката на всички, които ни мразят;</span> <span class="verse"><a name="72">72</a>да покаже милост към бащите ни и да си спомни Своя свят завет,</span> <span class="verse"><a name="73">73</a>клетвата, с която се закле на баща ни Авраам:</span> <span class="verse"><a name="74">74</a>да ни даде, на нас, които сме освободени от ръката на неприятелите ни, да Му служим без страх,</span> <span class="verse"><a name="75">75</a>в святост и правда пред Него през всичките си дни.</span> <span class="verse"><a name="76">76</a>Да! И ти, детенце, пророк на Всевишния ще се наречеш; защото ще вървиш пред лицето на Господа, за да приготвиш пътищата за Него,</span> <span class="verse"><a name="77">77</a>за да дадеш на Неговия народ да познае спасение чрез прощаване на греховете им,</span> <span class="verse"><a name="78">78</a>поради милосърдието на нашия Бог, с което ни посети Зора отгоре,</span> <span class="verse"><a name="79">79</a>за да осияе седящите в тъмнина и в сянка на смъртта; и да насочи краката ни в пътя на мира.</span> <span class="verse"><a name="80">80</a>А детето растеше и укрепваше по дух; и беше в пустините до деня, когато се яви на Израил.</span> </p></div</div></div></body></html>