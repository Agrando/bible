<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 16</strong></div><p><span class="verse"><a name="1">1</a>Каза още на учениците си: Един богаташ имаше настойник, когото обвиниха пред него, че разпилявал имота му.</span> <span class="verse"><a name="2">2</a>И той го повика и му каза: Какво е това, което слушам за теб? Дай сметка за настойничеството си защото не можеш вече да бъдеш настойник.</span> <span class="verse"><a name="3">3</a>Тогава настойникът си каза: Какво да направя, след като господарят ми отнема от мен настойничеството? Нямам сила да копая, а да прося ме е срам.</span> <span class="verse"><a name="4">4</a>Сетих се какво да направя, за да ме приемат в къщите си, когато бъда отстранен от настойничеството.</span> <span class="verse"><a name="5">5</a>И като повика всеки от длъжниците на господаря си, каза на първия: Колко дължиш на господаря ми?</span> <span class="verse"><a name="6">6</a>А той каза: Сто мери масло. И му каза: Вземи разписката си и бързо седни и напиши: петдесет.</span> <span class="verse"><a name="7">7</a>После каза на друг: А ти колко дължиш? А той отговори: Сто мери жито. И му каза: Вземи разписката си и напиши: осемдесет.</span> <span class="verse"><a name="8">8</a>И господарят похвали неверния настойник за това, че е постъпил хитроумно; защото синовете на този свят са по-хитроумни спрямо своето поколение от синовете на светлината.</span> <span class="verse"><a name="9">9</a>И Аз ви казвам: Спечелете си приятели чрез неправедното богатство, та когато се привърши, да ви приемат във вечните жилища.</span> <span class="verse"><a name="10">10</a>Верният в най-малкото и в многото е верен, а неправедният в най-малкото и в многото е неправеден.</span> <span class="verse"><a name="11">11</a>И така, ако в неправедното богатство не бяхте верни, кой ще ви повери истинското богатство?</span> <span class="verse"><a name="12">12</a>И ако в чуждото не бяхте верни, кой ще ви даде вашето?</span> <span class="verse"><a name="13">13</a>Никой служител не може да служи на двама господари, защото или ще намрази единия и ще обикне другия, или ще се привърже към единия, а другия ще презира. Не можете да служите на Бога и на мамона.</span> <span class="verse"><a name="14">14</a>Всичко това слушаха и фарисеите, които бяха сребролюбци, и Му се присмиваха.</span> <span class="verse"><a name="15">15</a>А Той им каза: Вие сте онези, които се показвате праведни пред хората, но Бог знае вашите сърца; защото онова, което се цени високо между хората, е мерзост пред Бога.</span> <span class="verse"><a name="16">16</a>Законът и пророците бяха до Йоан; оттогава Божието царство се благовества и всеки насила влиза в него.</span> <span class="verse"><a name="17">17</a>Но по-лесно е небето и земята да преминат, отколкото една точка от закона да отпадне.</span> <span class="verse"><a name="18">18</a>Всеки, който напусне жена си и се ожени за друга, прелюбодейства; и който се жени за напусната от мъж, той прелюбодейства.</span> <span class="verse"><a name="19">19</a>Имаше някой си богаташ, който се обличаше в пурпур и висон и всеки ден се веселеше бляскаво.</span> <span class="verse"><a name="20">20</a>Имаше и един сиромах на име Лазар, покрит със струпеи, когото слагаха да лежи пред портата му,</span> <span class="verse"><a name="21">21</a>като желаеше да се нахрани от трохите, които падаха от трапезата на богаташа; и кучетата идваха и лижеха раните му.</span> <span class="verse"><a name="22">22</a>Умря сиромахът и ангелите го занесоха в Авраамовото лоно. Умря и богаташът и беше погребан.</span> <span class="verse"><a name="23">23</a>И в ада, като беше на мъки и повдигна очи, видя отдалеч Авраам и Лазар в неговото лоно.</span> <span class="verse"><a name="24">24</a>И той извика, казвайки: Отче Аврааме, смили се над мен и изпрати Лазар да натопи края на пръста си във вода и да разхлади езика ми; защото съм на мъки в този пламък.</span> <span class="verse"><a name="25">25</a>Но Авраам каза: Синко, спомни си, че ти си получил своите блага приживе, така както Лазар – злините; а сега той тук се утешава, а ти се мъчиш.</span> <span class="verse"><a name="26">26</a>И освен всичко това, между нас и вас е утвърдена голяма бездна, така че онези, които биха искали да минат оттук към вас, да не могат, нито пък оттам – да преминат към нас.</span> <span class="verse"><a name="27">27</a>А той каза: Като е така, моля ти се, отче, да го пратиш в бащиния ми дом;</span> <span class="verse"><a name="28">28</a>защото имам петима братя – за да им засвидетелства, да не би да дойдат и те в това място на мъчение.</span> <span class="verse"><a name="29">29</a>Но Авраам каза: Имат Мойсей и пророците, нека слушат тях.</span> <span class="verse"><a name="30">30</a>А той каза: Не, отче Аврааме; но ако отиде при тях някой от мъртвите, ще се покаят.</span> <span class="verse"><a name="31">31</a>Тогава той му каза: Ако не слушат Мойсей и пророците, то и от мъртвите да възкръсне някой, пак няма да се убедят.</span> </p></div</div></div></body></html>