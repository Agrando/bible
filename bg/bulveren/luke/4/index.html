<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 4</strong></div><p><span class="verse"><a name="1">1</a>А Иисус, пълен със Светия Дух, след като се върна от Йордан, беше воден от Духа из пустинята в продължение на четиридесет дни,</span> <span class="verse"><a name="2">2</a>където беше изкушаван от дявола. И не яде нищо през тези дни. И когато те свършиха, Той огладня.</span> <span class="verse"><a name="3">3</a>И дяволът Му каза: Ако си Божият Син, заповядай на този камък да стане хляб.</span> <span class="verse"><a name="4">4</a>Но Иисус му отговори: Писано е: ?Не само с хляб ще живее човек, (а с всяко Божие слово).“</span> <span class="verse"><a name="5">5</a>Тогава дяволът Го изведе (на една висока планина) и като Му показа всичките царства на света в един миг време, Му каза:</span> <span class="verse"><a name="6">6</a>На Теб ще дам цялата власт и слава на тези царства, защото тя е предадена на мен и аз я давам на когото си искам.</span> <span class="verse"><a name="7">7</a>И така, ако ми се поклониш, всичко ще бъде Твое.</span> <span class="verse"><a name="8">8</a>А Иисус в отговор му каза: Писано е: ?На Господа, твоя Бог, да се покланяш и само на Него да служиш.“</span> <span class="verse"><a name="9">9</a>Тогава Го заведе в Ерусалим, постави Го на крилото на храма и Му каза: Ако си Божият Син, хвърли се оттук долу,</span> <span class="verse"><a name="10">10</a>защото е писано: ?Ще заповяда на ангелите Си за теб, да те пазят;</span> <span class="verse"><a name="11">11</a>и на ръце ще те носят, да не би да удариш в камък крака си.“</span> <span class="verse"><a name="12">12</a>А Иисус в отговор му рече: Казано е: ?Да не изпитваш Господа, своя Бог.“</span> <span class="verse"><a name="13">13</a>И като изчерпа всяко изкушение, дяволът се оттегли от Него за известно време.</span> <span class="verse"><a name="14">14</a>А Иисус се върна в Галилея със силата на Духа и слух се разнесе за Него по цялата околност.</span> <span class="verse"><a name="15">15</a>И Той поучаваше по синагогите им; и всички Го прославяха.</span> <span class="verse"><a name="16">16</a>И дойде в Назарет, където беше отгледан, и по обичая Си влезе в синагогата в съботния ден и се изправи да чете.</span> <span class="verse"><a name="17">17</a>Подадоха Му книгата на пророк Исая и Той, като отвори книгата, намери мястото, където беше писано:</span> <span class="verse"><a name="18">18</a>?Духът на Господа е на Мен, защото Ме е помазал да благовестявам на бедните; изпратил Ме е да проглася освобождение на пленниците и проглеждане на слепите, да пусна на свобода угнетените,</span> <span class="verse"><a name="19">19</a>да проглася благоприятната Господна година.“</span> <span class="verse"><a name="20">20</a>И като затвори книгата, върна я на служителя и седна; а очите на всички в синагогата бяха впити в Него.</span> <span class="verse"><a name="21">21</a>И започна да им казва: Днес се изпълни това писание във вашите уши.</span> <span class="verse"><a name="22">22</a>И всички Му засвидетелстваха, като се удивляваха на благодатните думи, които излизаха от устата Му. И казваха: Този не е ли Синът на Йосиф?</span> <span class="verse"><a name="23">23</a>А Той им каза: Вие сигурно ще Ми кажете тази поговорка: Лекарю, изцели себе си! Направи и тук, в Своето родно място, онова, което сме чули, че става в Капернаум.</span> <span class="verse"><a name="24">24</a>Тогава Той пак каза: Истина ви казвам, че нито един пророк не е приет в родното си място.</span> <span class="verse"><a name="25">25</a>Но наистина ви казвам: много вдовици имаше в Израил в дните на Илия, когато се затвори небето за три години и шест месеца и настана голям глад по цялата земя;</span> <span class="verse"><a name="26">26</a>но при нито една от тях не беше изпратен Илия освен при една вдовица от Сарепта Сидонска.</span> <span class="verse"><a name="27">27</a>Също така имаше много прокажени в Израил във времето на пророк Елисей; но нито един от тях не бе очистен освен сириецът Нееман.</span> <span class="verse"><a name="28">28</a>Когато чуха това, всички тези, които бяха в синагогата, се изпълниха с гняв,</span> <span class="verse"><a name="29">29</a>и като станаха, Го изкараха вън от града и Го заведоха при края на хълма, на който беше построен градът им, за да Го хвърлят долу.</span> <span class="verse"><a name="30">30</a>Но Той мина посред тях и си отиде.</span> <span class="verse"><a name="31">31</a>И слезе в галилейския град Капернаум и ги поучаваше в съботен ден.</span> <span class="verse"><a name="32">32</a>А те се удивляваха на учението Му, защото Неговото слово беше с власт.</span> <span class="verse"><a name="33">33</a>И в синагогата имаше един човек, хванат от духа на нечист демон. И той извика със силен глас:</span> <span class="verse"><a name="34">34</a>Ех, какво имаме ние с Теб, Иисусе Назарянине? Нима си дошъл да ни погубиш? Познавам Те кой си Ти – Светият Божи.</span> <span class="verse"><a name="35">35</a>Но Иисус го смъмри, като каза: Млъкни и излез от него. И демонът, след като го повали насред тях, излезе от него, без изобщо да го повреди.</span> <span class="verse"><a name="36">36</a>И всички се смаяха и разговаряха помежду си, като казваха: Какво е това слово? Защото с власт и сила Той заповядва на нечистите духове и те излизат.</span> <span class="verse"><a name="37">37</a>И слухът за Него се разнесе по всичките околни места.</span> <span class="verse"><a name="38">38</a>И като стана и излезе от синагогата, Той влезе в къщата на Симон. А тъщата на Симон беше хваната от силна треска и те Го помолиха за нея.</span> <span class="verse"><a name="39">39</a>И Той, като застана над нея, смъмри треската и тя я остави; и тя веднага стана и им прислужваше.</span> <span class="verse"><a name="40">40</a>И когато залязваше слънцето, всички, които имаха болни от разни болести, ги доведоха при Него. А Той положи ръце на всеки от тях и ги изцели.</span> <span class="verse"><a name="41">41</a>Още и демони с крясък излизаха от мнозина, като казваха: Ти си Божият Син. А Той ги мъмреше и не ги оставяше да говорят, понеже знаеха, че Той е Христос.</span> <span class="verse"><a name="42">42</a>И като се съмна, Той излезе и отиде в уединено място; а множествата Го търсеха, идваха при Него и Го задържаха, за да не си отива от тях.</span> <span class="verse"><a name="43">43</a>Но Той им каза: И на другите градове трябва да благовестя Божието царство, защото за това съм изпратен.</span> <span class="verse"><a name="44">44</a>И проповядваше в синагогите в Галилея.</span> </p></div</div></div></body></html>