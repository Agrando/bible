<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 10</strong></div><p><span class="verse"><a name="1">1</a>След това Господ определи други седемдесет души и ги изпрати по двама пред Себе Си във всеки град и място, където Сам Той щеше да отиде.</span> <span class="verse"><a name="2">2</a>И им каза: Жетвата е изобилна, а работниците – малко; затова молете се на Господаря на жетвата да изпрати работници на жетвата Си.</span> <span class="verse"><a name="3">3</a>Идете! Ето, Аз ви изпращам като агнета посред вълци.</span> <span class="verse"><a name="4">4</a>Не носете нито кесия, нито торба, нито сандали и никого по пътя не поздравявайте.</span> <span class="verse"><a name="5">5</a>И в която къща влезете, първо казвайте: Мир на този дом!</span> <span class="verse"><a name="6">6</a>И ако бъде там някой син на мира, вашият мир ще почива на него; но ако не бъде, ще се върне на вас.</span> <span class="verse"><a name="7">7</a>И в същата къща останете; и яжте и пийте, каквото ви дадат, защото работникът заслужава своята заплата. Не се премествайте от къща в къща.</span> <span class="verse"><a name="8">8</a>И като влизате в някой град и те ви приемат, яжте, каквото ви сложат.</span> <span class="verse"><a name="9">9</a>И изцелявайте болните в него и им казвайте: Божието царство е наближило до вас.</span> <span class="verse"><a name="10">10</a>А като влезете в някой град и те не ви приемат, излезте на улиците му и кажете:</span> <span class="verse"><a name="11">11</a>И праха, който е полепнал по краката ни от вашия град, отърсваме против вас; но това да знаете, че Божието царство е наближило.</span> <span class="verse"><a name="12">12</a>Казвам ви: По-леко ще бъде на Содом в онзи ден, отколкото на този град.</span> <span class="verse"><a name="13">13</a>Горко ти, Хоразине! Горко ти, Витсаидо! Защото, ако бяха се извършили в Тир и Сидон чудесата, които се извършиха във вас, те отдавна биха се покаяли, седящи във вретище и пепел.</span> <span class="verse"><a name="14">14</a>Обаче на Тир и Сидон ще бъде по-леко в съда, отколкото на вас.</span> <span class="verse"><a name="15">15</a>И ти, Капернауме, който си се издигнал до небесата, до ада ще бъдеш свален.</span> <span class="verse"><a name="16">16</a>Който слуша вас, Мен слуша; и който отхвърля вас, Мен отхвърля; а който отхвърля Мен, отхвърля Онзи, който Ме е пратил.</span> <span class="verse"><a name="17">17</a>И седемдесетте се върнаха с радост и казаха: Господи, в Твоето Име и демоните ни се покоряват.</span> <span class="verse"><a name="18">18</a>А Той им каза: Видях Сатана да пада от небето като светкавица.</span> <span class="verse"><a name="19">19</a>Ето, давам ви власт да настъпвате змии и скорпиони и власт над цялата сила на врага, и нищо няма да ви повреди.</span> <span class="verse"><a name="20">20</a>Обаче не се радвайте на това, че духовете ви се покоряват, а се радвайте, че имената ви са записани на небесата.</span> <span class="verse"><a name="21">21</a>В същия час Иисус се зарадва в Духа и каза: Благодаря Ти, Отче, Господи на небето и земята, че си скрил това от мъдрите и разумните, а си го открил на невръстните. Да, Отче, защото така Ти се видя угодно.</span> <span class="verse"><a name="22">22</a>Всичко Ми е предадено от Моя Отец; и освен Отец, никой не знае кой е Синът; и никой не знае кой е Отец, освен Синът и онзи, на когото Синът би благоволил да открие.</span> <span class="verse"><a name="23">23</a>И като се обърна към учениците, им каза насаме: Блажени очите, които виждат това, което вие виждате.</span> <span class="verse"><a name="24">24</a>Защото, казвам ви, че много пророци и царе пожелаха да видят това, което вие виждате, и не видяха; и да чуят това, което вие чувате, и не чуха.</span> <span class="verse"><a name="25">25</a>И ето, един законник стана и Го изпитваше, като каза: Учителю, какво да правя, за да наследя вечен живот?</span> <span class="verse"><a name="26">26</a>А Той му каза: Какво е писано в закона? Как го четеш ти?</span> <span class="verse"><a name="27">27</a>А той в отговор каза: ?Да възлюбиш Господа, своя Бог, с цялото си сърце, с цялата си душа, с всичката си сила и с целия си ум, и ближния си както себе си.“</span> <span class="verse"><a name="28">28</a>Иисус му каза: Правилно отговори; това прави, и ще живееш.</span> <span class="verse"><a name="29">29</a>Но той, понеже искаше да оправдае себе си, каза на Иисус: А кой е моят ближен?</span> <span class="verse"><a name="30">30</a>В отговор Иисус каза: Един човек слизаше от Ерусалим в Ерихон; и налетя на разбойници, които го съблякоха и нараниха, и си отидоха, като го оставиха полумъртъв.</span> <span class="verse"><a name="31">31</a>А един свещеник случайно слизаше по онзи път и като го видя, подмина по отсрещната страна.</span> <span class="verse"><a name="32">32</a>Също и един левит, като стигна на това място и го видя, подмина по отсрещната страна.</span> <span class="verse"><a name="33">33</a>Но един самарянин, като пътуваше, дойде до мястото, където беше той, и като го видя, го съжали,</span> <span class="verse"><a name="34">34</a>приближи се и превърза раните му, като изливаше на тях масло и вино. После го качи на собственото си добиче, закара го в една гостилница и се погрижи за него.</span> <span class="verse"><a name="35">35</a>А на следващия ден извади два динария, даде ги на гостилничаря и каза: Погрижи се за него и каквото похарчиш в повече, на връщане ще ти го заплатя.</span> <span class="verse"><a name="36">36</a>Кой от тези тримата ти се вижда да се е показал ближен на изпадналия сред разбойниците?</span> <span class="verse"><a name="37">37</a>А той отговори: Онзи, който му оказа милост. Иисус му каза: Иди и ти прави също така.</span> <span class="verse"><a name="38">38</a>И като вървяха по пътя, Той влезе в едно село; и някоя си жена на име Марта Го прие у дома си.</span> <span class="verse"><a name="39">39</a>Тя имаше сестра на име Мария, която седна при краката на Иисус и слушаше словото Му.</span> <span class="verse"><a name="40">40</a>А Марта, като беше заета с много прислужване, пристъпи и каза: Господи, не Те ли е грижа, че сестра ми ме остави сама да прислужвам? Кажи й тогава да ми помогне.</span> <span class="verse"><a name="41">41</a>Но Господ в отговор й каза: Марто, Марто, ти се грижиш и безпокоиш за много неща,</span> <span class="verse"><a name="42">42</a>но едно е потребно; и Мария избра добрата част, която няма да й се отнеме.</span> </p></div</div></div></body></html>