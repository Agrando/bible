<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 14</strong></div><p><span class="verse"><a name="1">1</a>Една събота, когато влезе да яде хляб в къщата на един от началниците на фарисеите, те Го наблюдаваха.</span> <span class="verse"><a name="2">2</a>И ето, пред Него имаше един човек, болен от воднянка.</span> <span class="verse"><a name="3">3</a>И Иисус заговори на законниците и фарисеите и каза: Позволено ли е да се изцелява в събота, или не?</span> <span class="verse"><a name="4">4</a>А те мълчаха. И Той, като хвана човека, го изцели и го пусна.</span> <span class="verse"><a name="5">5</a>И им каза: Ако падне магарето или волът на някого от вас в кладенец, няма ли той начаса да го извлече в съботен ден?</span> <span class="verse"><a name="6">6</a>И не можаха да Му отговорят на това.</span> <span class="verse"><a name="7">7</a>А като забелязваше как поканените избираха първите места, им каза една притча:</span> <span class="verse"><a name="8">8</a>Когато те покани някой на сватба, не сядай на първия стол, да не би да е бил поканен от него някой по-почетен от теб</span> <span class="verse"><a name="9">9</a>и да дойде този, който е поканил и теб, и него, и да ти каже: Отстъпи това място на този човек; и тогава ще започнеш със срам да заемаш последното място.</span> <span class="verse"><a name="10">10</a>Но когато те поканят, иди и седни на последното място и когато дойде този, който те е поканил, да ти каже: Приятелю, мини по-горе; тогава ще имаш почит пред всички, които седят с теб на трапезата.</span> <span class="verse"><a name="11">11</a>Защото всеки, който възвишава себе си, ще бъде смирен, а който смирява себе си, ще бъде възвисен.</span> <span class="verse"><a name="12">12</a>Каза и на този, който Го беше поканил: Когато даваш обяд или вечеря, не кани приятелите си, нито братята си, нито роднините си, нито богати съседи, да не би и те да те поканят и да ти бъде отплатено.</span> <span class="verse"><a name="13">13</a>Но когато даваш угощение, покани бедни, недъгави, куци, слепи;</span> <span class="verse"><a name="14">14</a>и ще бъдеш блажен, защото те нямат с какво да ти отплатят и ще ти бъде отплатено във възкресението на праведните.</span> <span class="verse"><a name="15">15</a>И като чу това, един от седящите с Него на трапезата Му каза: Блажен онзи, който ще яде хляб в Божието царство.</span> <span class="verse"><a name="16">16</a>А Той каза: Един човек даде голяма вечеря и покани мнозина.</span> <span class="verse"><a name="17">17</a>И в часа на вечерята изпрати слугата си да каже на поканените: Елате, защото всичко е вече готово.</span> <span class="verse"><a name="18">18</a>А те всички започнаха единодушно да се извиняват. Първият му каза: Купих си нива и трябва да изляза да я видя; моля ти се, извини ме.</span> <span class="verse"><a name="19">19</a>Друг каза: Купих си пет чифта волове и отивам да ги опитам; моля ти се, извини ме.</span> <span class="verse"><a name="20">20</a>А друг каза: Ожених се и затова не мога да дойда.</span> <span class="verse"><a name="21">21</a>И слугата дойде и каза това на господаря си. Тогава стопанинът разгневен каза на слугата си: Излез бързо на градските улици и пътеки и доведи тук бедните, недъгавите, слепите и куците.</span> <span class="verse"><a name="22">22</a>И слугата каза: Господарю, направено е, каквото си заповядал, и има още място.</span> <span class="verse"><a name="23">23</a>И господарят каза на слугата: Излез по пътищата и оградите и колкото намериш, накарай ги да влязат, за да се напълни къщата ми;</span> <span class="verse"><a name="24">24</a>защото ви казвам, че никой от поканените няма да вкуси от вечерята ми.</span> <span class="verse"><a name="25">25</a>А големи множества вървяха заедно с Него; и Той се обърна и им каза:</span> <span class="verse"><a name="26">26</a>Ако дойде някой при Мен и не намрази баща си и майка си, жена си и децата си, братята си и сестрите си, а още и собствения си живот, не може да бъде Мой ученик.</span> <span class="verse"><a name="27">27</a>Който не носи своя кръст и върви след Мен, не може да бъде Мой ученик.</span> <span class="verse"><a name="28">28</a>Защото кой от вас, когато иска да построи кула, не сяда първо да пресметне разноските – дали ще има с какво да я доизкара?</span> <span class="verse"><a name="29">29</a>Да не би като положи основа, а не може да довърши, всички, които гледат, да започнат да му се присмиват и да казват:</span> <span class="verse"><a name="30">30</a>Този човек започна да строи, но не можа да довърши.</span> <span class="verse"><a name="31">31</a>Или кой цар, който отива на война срещу друг цар, няма да седне първо да се посъветва – може ли с десет хиляди да се противопостави на онзи, който идва срещу него с двадесет хиляди?</span> <span class="verse"><a name="32">32</a>Иначе, докато другият е още далеч, изпраща посланици да иска условия за мир.</span> <span class="verse"><a name="33">33</a>И така, ако някой от вас не се отрече от всичко, което има, не може да бъде Мой ученик.</span> <span class="verse"><a name="34">34</a>Добро нещо е солта, но ако самата сол обезсолее, с какво ще се подправи?</span> <span class="verse"><a name="35">35</a>Тя не струва нито за земята, нито за тор, а я изхвърлят навън. Който има уши да слуша, нека слуша.</span> </p></div</div></div></body></html>