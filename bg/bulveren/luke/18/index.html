<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 18</strong></div><p><span class="verse"><a name="1">1</a>Каза им и една притча за това, че трябва винаги да се молят и да не се уморяват, като каза:</span> <span class="verse"><a name="2">2</a>В един град имаше един съдия, който не се боеше от Бога и човека не зачиташе.</span> <span class="verse"><a name="3">3</a>В същия град имаше една вдовица, която идваше при него и му казваше: Отдай ми правото спрямо противника ми!</span> <span class="verse"><a name="4">4</a>Но той за известно време не искаше. Но после си каза: Въпреки че не се боя от Бога и хората не зачитам,</span> <span class="verse"><a name="5">5</a>пак, понеже тази вдовица ми досажда, ще й отдам правото, да не би да ме измори с непрекъснатото си идване.</span> <span class="verse"><a name="6">6</a>И Господ каза: Слушайте какво каза неправедният съдия!</span> <span class="verse"><a name="7">7</a>А Бог няма ли да отдаде правото на Своите избрани, които викат към Него ден и нощ, и ще се бави ли спрямо тях?</span> <span class="verse"><a name="8">8</a>Казвам ви, че ще им отдаде правото скоро. Но когато дойде Човешкият Син, ще намери ли вяра на земята?</span> <span class="verse"><a name="9">9</a>Също и на онези, които разчитаха на себе си, че са праведни, и презираха другите, каза и тази притча:</span> <span class="verse"><a name="10">10</a>Двама души: единият фарисей, а другият бирник, се изкачиха в храма да се помолят.</span> <span class="verse"><a name="11">11</a>Фарисеят, като се изправи, се молеше в себе си така: Боже, благодаря Ти, че не съм като другите хора – грабители, неправедни, прелюбодейци, също и като този бирник.</span> <span class="verse"><a name="12">12</a>Постя два пъти в седмицата, давам десятък от всичко, което придобия.</span> <span class="verse"><a name="13">13</a>А бирникът, като стоеше надалеч, не искаше дори очите си да повдигне към небето, а се биеше в гърди и казваше: Боже, бъди милостив към мен, грешника.</span> <span class="verse"><a name="14">14</a>Казвам ви, че този слезе у дома си оправдан, а не онзи; защото всеки, който възвишава себе си, ще бъде смирен, а който смирява себе си, ще бъде възвисен.</span> <span class="verse"><a name="15">15</a>Донесоха още при Него малките си деца, за да се докосне до тях; а учениците, като видяха, ги смъмриха.</span> <span class="verse"><a name="16">16</a>Но Иисус ги повика и каза: Оставете децата да дойдат при Мен и не ги възпирайте, защото на такива е Божието царство.</span> <span class="verse"><a name="17">17</a>Истина ви казвам: който не приеме Божието царство като детенце, той никак няма да влезе в него.</span> <span class="verse"><a name="18">18</a>И някой си началник Го попита, казвайки: Благи Учителю, какво да направя, за да наследя вечен живот?</span> <span class="verse"><a name="19">19</a>А Иисус му каза: Защо Ме наричаш благ? Никой не е благ освен Един, Бог.</span> <span class="verse"><a name="20">20</a>Знаеш заповедите: ?Не прелюбодействай; не убивай; не кради; не лъжесвидетелствай; почитай баща си и майка си.“</span> <span class="verse"><a name="21">21</a>А той каза: Всичко това съм опазил от младостта си.</span> <span class="verse"><a name="22">22</a>Иисус, като чу, му каза: Едно още не ти достига. Продай всичко, което имаш, и го раздай на бедните, и ще имаш съкровище на небето; и ела и Ме следвай.</span> <span class="verse"><a name="23">23</a>А той, като чу това, много се наскърби, защото беше твърде богат.</span> <span class="verse"><a name="24">24</a>И Иисус, като го видя, че много се наскърби, каза: Колко трудно ще влязат в Божието царство онези, които имат богатство!</span> <span class="verse"><a name="25">25</a>Защото по-лесно е камила да мине през иглени уши, отколкото богат да влезе в Божието царство.</span> <span class="verse"><a name="26">26</a>А онези, които чуха това, казаха: Тогава кой може да се спаси?</span> <span class="verse"><a name="27">27</a>А Той каза: Невъзможното за хората е възможно за Бога.</span> <span class="verse"><a name="28">28</a>А Петър каза: Ето, ние оставихме всичко и Те последвахме.</span> <span class="verse"><a name="29">29</a>А Той им каза: Истина ви казвам: няма никой, който да е оставил къща или родители, или братя, или жена, или деца заради Божието царство,</span> <span class="verse"><a name="30">30</a>и който да не получи многократно повече в сегашно време, а в идващия свят – вечен живот.</span> <span class="verse"><a name="31">31</a>И като взе дванадесетте при Себе Си, им каза: Ето, изкачваме се към Ерусалим и всичко, което е писано чрез пророците за Човешкия Син, ще се изпълни,</span> <span class="verse"><a name="32">32</a>защото ще бъде предаден на езичниците, които ще се подиграят с Него и ще Го оскърбят, и ще Го заплюят,</span> <span class="verse"><a name="33">33</a>и ще Го бият, и ще Го убият; и на третия ден ще възкръсне.</span> <span class="verse"><a name="34">34</a>Но те не разбираха нищо от това; тази дума беше скрита за тях и те не разбираха това, което се казваше.</span> <span class="verse"><a name="35">35</a>А когато Той се приближаваше до Ерихон, един слепец седеше край пътя да проси.</span> <span class="verse"><a name="36">36</a>И като чу, че минава народ, попита какво е това.</span> <span class="verse"><a name="37">37</a>И му казаха, че Иисус Назарянинът минава.</span> <span class="verse"><a name="38">38</a>Тогава той извика, като каза: Иисусе, Сине Давидов, смили се над мен!</span> <span class="verse"><a name="39">39</a>А тези, които вървяха отпред, го смъмриха, за да млъкне; но той още повече викаше: Сине Давидов, смили се над мен!</span> <span class="verse"><a name="40">40</a>И така, Иисус се спря и заповяда да Му го доведат. И когато онзи се приближи, Той го попита:</span> <span class="verse"><a name="41">41</a>Какво искаш да ти сторя? А той каза: Господи, да прогледам.</span> <span class="verse"><a name="42">42</a>Иисус му каза: Прогледай! Твоята вяра те изцели.</span> <span class="verse"><a name="43">43</a>И той веднага прогледа и Го последва, като славеше Бога. И целият народ, като видя това, въздаде хвала на Бога.</span> </p></div</div></div></body></html>