<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 6</strong></div><p><span class="verse"><a name="1">1</a>И една събота, (първата след втория ден на Пасхата), като минаваше Той през посевите, учениците Му късаха класове и ядяха, като ги стриваха с ръце.</span> <span class="verse"><a name="2">2</a>А някои от фарисеите казаха: Защо правите това, което не е позволено да се прави в събота?</span> <span class="verse"><a name="3">3</a>Иисус в отговор им каза: И това ли не сте чели, което направи Давид, когато огладня той и мъжете, които бяха с него,</span> <span class="verse"><a name="4">4</a>как влезе в Божия дом, взе присъствените хлябове, които не е позволено никой да яде, а само свещениците, и яде, като даде и на онези, които бяха с него?</span> <span class="verse"><a name="5">5</a>И Той им каза: Човешкият Син е Господар и на съботата.</span> <span class="verse"><a name="6">6</a>А в друга събота влезе в синагогата и поучаваше. И там имаше един човек, чиято дясна ръка беше изсъхнала.</span> <span class="verse"><a name="7">7</a>А книжниците и фарисеите Го наблюдаваха дали ще го изцели в събота, за да могат да Го обвинят.</span> <span class="verse"><a name="8">8</a>Но Той знаеше мислите им и каза на човека с изсъхналата ръка: Стани и се изправи на средата. И той стана и се изправи.</span> <span class="verse"><a name="9">9</a>Тогава Иисус им каза: Питам ви: какво е позволено да прави човек в събота: добро ли да прави, или зло; да спаси ли живот, или да погуби?</span> <span class="verse"><a name="10">10</a>И като ги изгледа всички, каза на човека: Протегни ръката си. И той направи така и ръката му оздравя.</span> <span class="verse"><a name="11">11</a>А те се изпълниха с луда ярост и се разговаряха помежду си какво биха могли да сторят на Иисус.</span> <span class="verse"><a name="12">12</a>През онези дни Иисус излезе на хълма да се помоли и прекара цяла нощ в молитва към Бога.</span> <span class="verse"><a name="13">13</a>А като се съмна, повика учениците Си и избра от тях дванадесет души, които и нарече апостоли:</span> <span class="verse"><a name="14">14</a>Симон, когото и нарече Петър, и брат му Андрей; Яков и Йоан; Филип и Вартоломей;</span> <span class="verse"><a name="15">15</a>Матей и Тома; Яков Алфеев и Симон, наречен Зилот;</span> <span class="verse"><a name="16">16</a>Юда, Якововия брат и Юда Искариотски, който и стана предател.</span> <span class="verse"><a name="17">17</a>И като слезе заедно с тях, Той се спря на едно равно място. Там се спряха и мнозина от Неговите ученици, а така също и голямо множество от народа от цяла Юдея и Ерусалим, и от крайбрежието на Тир и Сидон, които бяха дошли да Го чуят и да се изцелят от болестите си;</span> <span class="verse"><a name="18">18</a>и измъчваните от нечисти духове бяха изцелени.</span> <span class="verse"><a name="19">19</a>И цялото множество се стараеше да се допре до Него, защото от Него излизаше сила и изцеляваше всичките.</span> <span class="verse"><a name="20">20</a>И Той вдигна очи към учениците Си и каза: Блажени сте вие, бедните, защото е ваше Божието царство.</span> <span class="verse"><a name="21">21</a>Блажени, които гладувате сега, защото ще се наситите. Блажени, които плачете сега, защото ще се засмеете.</span> <span class="verse"><a name="22">22</a>Блажени сте, когато ви намразят хората и когато ви отлъчат от себе си и ви похулят, и отхвърлят името ви като лошо заради Човешкия Син.</span> <span class="verse"><a name="23">23</a>Зарадвайте се в онзи ден и заиграйте, защото, ето, голяма е наградата ви на небесата; понеже така правеха бащите им на пророците.</span> <span class="verse"><a name="24">24</a>Но горко на вас, богатите, защото сте получили утешението си.</span> <span class="verse"><a name="25">25</a>Горко на вас, които сега сте наситени, защото скоро ще изгладнеете. Горко на вас, които сега се смеете, защото ще жалеете и ще плачете.</span> <span class="verse"><a name="26">26</a>Горко на вас, когато всички хора ви захвалят, защото бащите им така правеха на лъжепророците.</span> <span class="verse"><a name="27">27</a>Но на вас, които слушате, казвам: Любете неприятелите си; правете добро на тези, които ви мразят;</span> <span class="verse"><a name="28">28</a>благославяйте тези, които ви кълнат; молете се за тези, които ви нанасят вреда.</span> <span class="verse"><a name="29">29</a>На този, който те удари по едната буза, обърни и другата; и на този, който ти вземе горната дреха, не отказвай и ризата си.</span> <span class="verse"><a name="30">30</a>Дай на всеки, който ти поиска; и не искай обратно своето от този, който ти го отнема.</span> <span class="verse"><a name="31">31</a>И както желаете да правят хората на вас, така и вие правете на тях.</span> <span class="verse"><a name="32">32</a>Понеже, ако любите само онези, които любят вас, каква благодарност ви се пада? Защото и грешниците любят онези, които тях любят.</span> <span class="verse"><a name="33">33</a>И ако правите добро само на онези, които на вас правят добро, каква благодарност ви се пада? Защото и грешниците правят същото.</span> <span class="verse"><a name="34">34</a>И ако давате назаем само на тези, от които се надявате да получите обратно, каква благодарност ви се пада? Защото и грешниците дават назаем на грешни, за да получат обратно равното.</span> <span class="verse"><a name="35">35</a>Но вие любете неприятелите си, правете добро и давайте назаем, без да очаквате да получите назад, и наградата ви ще бъде голяма и ще бъдете синове на Всевишния, защото Той е благ към неблагодарните и злите.</span> <span class="verse"><a name="36">36</a>И така, бъдете милосърдни, както и вашият Отец е милосърден.</span> <span class="verse"><a name="37">37</a>Не съдете, и няма да бъдете съдени; не осъждайте, и няма да бъдете осъждани; прощавайте, и ще бъдете простени;</span> <span class="verse"><a name="38">38</a>давайте, и ще ви се дава: добра мярка, натъпкана, стърсена, препълнена ще ви дават в скута, защото с каквато мярка мерите, с такава ще ви се отмерва.</span> <span class="verse"><a name="39">39</a>Каза им една притча: Може ли слепец да води друг слепец? Няма ли и двамата да паднат в яма?</span> <span class="verse"><a name="40">40</a>Ученикът не е по-горен от учителя си; а всеки ученик, когато се усъвършенства, ще бъде като учителя си.</span> <span class="verse"><a name="41">41</a>И защо гледаш съчицата в окото на брат си, а не усещаш гредата в своето око?</span> <span class="verse"><a name="42">42</a>Или как можеш да кажеш на брат си: Брате, остави ме да извадя съчицата, която е в окото ти, когато ти сам не виждаш гредата, която е в твоето око? Лицемерецо! Първо извади гредата от своето око и тогава ще видиш ясно, за да извадиш съчицата, която е в окото на брат ти.</span> <span class="verse"><a name="43">43</a>Защото няма добро дърво, което да дава лош плод, нито пък лошо дърво, което да дава добър плод.</span> <span class="verse"><a name="44">44</a>Понеже всяко дърво се познава по своя плод; защото не берат смокини от тръни, нито късат грозде от къпина.</span> <span class="verse"><a name="45">45</a>Добрият човек от доброто съкровище на сърцето си изнася доброто, а злият човек от злото (съкровище на сърцето) си изнася злото; защото от онова, което препълва сърцето му, говорят устата му.</span> <span class="verse"><a name="46">46</a>И защо Ме зовете: Господи, Господи!, и не вършите това, което казвам?</span> <span class="verse"><a name="47">47</a>Всеки, който идва при Мен и слуша Моите думи, и ги изпълнява, ще ви покажа на кого прилича.</span> <span class="verse"><a name="48">48</a>Прилича на човек, който, като строеше къща, изкопа и задълбочи, и положи основата на канара; и когато стана наводнение, реката се устреми върху онази къща, но не можа да я поклати, защото тя беше основана на канара.</span> <span class="verse"><a name="49">49</a>А който слуша и не изпълнява, прилича на човек, който е построил къща на земята, без основа; върху която се устреми реката и тя веднага рухна; и срутването на онази къща беше голямо.</span> </p></div</div></div></body></html>