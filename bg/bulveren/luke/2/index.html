<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 2</strong></div><p><span class="verse"><a name="1">1</a>А в онези дни излезе заповед от император Август да се направи преброяване на целия свят.</span> <span class="verse"><a name="2">2</a>Това беше първото преброяване, откакто Квириний управляваше Сирия.</span> <span class="verse"><a name="3">3</a>И всички отиваха да се записват, всеки в своя град.</span> <span class="verse"><a name="4">4</a>Тръгна и Йосиф от Галилея, от град Назарет, за да отиде в Юдея, в града на Давид, който се нарича Витлеем, защото беше от дома и рода на Давид,</span> <span class="verse"><a name="5">5</a>и да се запише с Мария, която беше сгодена за него и беше бременна.</span> <span class="verse"><a name="6">6</a>И когато бяха там, се навършиха дните й да роди.</span> <span class="verse"><a name="7">7</a>И роди първородния си Син, пови Го и Го положи в ясли, защото в гостилницата нямаше място за тях.</span> <span class="verse"><a name="8">8</a>А на същото място имаше овчари, които живееха в полето и стояха на нощна стража около стадото си.</span> <span class="verse"><a name="9">9</a>И Господен ангел застана пред тях и Господната слава ги осия; и те се изплашиха много.</span> <span class="verse"><a name="10">10</a>Но ангелът им каза: Не се бойте, защото, ето, аз ви благовестявам голяма радост, която ще бъде за целия народ.</span> <span class="verse"><a name="11">11</a>Защото днес ви се роди в града на Давид Спасител, който е Христос Господ.</span> <span class="verse"><a name="12">12</a>И това ще ви бъде знакът – ще намерите един Младенец, повит и лежащ в ясли.</span> <span class="verse"><a name="13">13</a>И внезапно заедно с ангела се появи едно многобройно небесно войнство, което хвалеше Бога, като казваше:</span> <span class="verse"><a name="14">14</a>Слава на Бога във висините и на земята мир между хората, в които е Неговото благоволение!</span> <span class="verse"><a name="15">15</a>Щом ангелите си отидоха от тях на небето, овчарите си казаха един на друг: Нека отидем сега във Витлеем, за да видим това, което е станало, което Господ ни изяви.</span> <span class="verse"><a name="16">16</a>И дойдоха бързо и намериха Мария и Йосиф, и Младенеца, който лежеше в яслите.</span> <span class="verse"><a name="17">17</a>И като видяха, разказаха онова, което им беше известено за това Дете.</span> <span class="verse"><a name="18">18</a>И всички, които чуха, се учудиха на това, което овчарите им казаха.</span> <span class="verse"><a name="19">19</a>А Мария спазваше всички тези думи и размишляваше за тях в сърцето си.</span> <span class="verse"><a name="20">20</a>И овчарите се върнаха, славещи и хвалещи Бога за всичко, което бяха чули и видели, както им беше казано.</span> <span class="verse"><a name="21">21</a>И когато се навършиха осем дни и трябваше да обрежат Детето, Му дадоха името Иисус, както беше наречено от ангела, преди да беше заченато в утробата.</span> <span class="verse"><a name="22">22</a>А след като се навършиха и дните на очистването им според закона на Мойсей, Го занесоха в Ерусалим, за да Го представят пред Господа,</span> <span class="verse"><a name="23">23</a>както е писано в Господния закон, че всяко първородно дете от мъжки пол ще бъде посветено на Господа,</span> <span class="verse"><a name="24">24</a>и да принесат в жертва ?две гургулици или две гълъбчета“, според казаното в Господния закон.</span> <span class="verse"><a name="25">25</a>А в Ерусалим имаше един човек на име Симеон. Този човек беше праведен и благочестив и чакаше Утехата на Израил, и Светият Дух беше на него.</span> <span class="verse"><a name="26">26</a>На него му беше открито от Светия Дух, че няма да види смърт, докато не види Господния Христос.</span> <span class="verse"><a name="27">27</a>И по внушение на Духа той дойде в храма. И когато родителите внесоха Детето Иисус, за да направят за Него според обичая на закона,</span> <span class="verse"><a name="28">28</a>той Го взе на ръцете си и благослови Бога, като каза:</span> <span class="verse"><a name="29">29</a>Сега, Владетелю, Ти пускаш слугата Си да си отиде в мир, според думата Си.</span> <span class="verse"><a name="30">30</a>Защото видяха очите ми спасението,</span> <span class="verse"><a name="31">31</a>което си приготвил пред лицето на всички народи;</span> <span class="verse"><a name="32">32</a>светлина, която да просвещава езичниците, и за слава на Твоя народ Израил.</span> <span class="verse"><a name="33">33</a>А баща Му и майка Му се чудеха на това, което се говореше за Него.</span> <span class="verse"><a name="34">34</a>И Симеон ги благослови и каза на майка Му Мария: Ето, това Дете е поставено за падане и ставане на мнозина в Израил и за белег, против който ще се говори.</span> <span class="verse"><a name="35">35</a>Да! И на теб самата меч ще прониже душата ти, за да се открият помислите на много сърца.</span> <span class="verse"><a name="36">36</a>Имаше също и една пророчица Анна, дъщеря на Фануил, от асировото племе. Тя беше в много напреднала възраст и беше живяла с мъжа си седем години след девствеността си,</span> <span class="verse"><a name="37">37</a>а до осемдесет и четири години живееше като вдовица и не се отделяше от храма, като нощем и денем служеше на Бога в пост и молитва.</span> <span class="verse"><a name="38">38</a>И тя, като се приближи в същия час, благодареше на Бога и говореше за Него на всички, които очакваха избавление в Ерусалим.</span> <span class="verse"><a name="39">39</a>И когато извършиха всичко, което беше според Господния закон, се върнаха в Галилея, в града си Назарет.</span> <span class="verse"><a name="40">40</a>А Детето растеше, укрепваше и се изпълваше с мъдрост; и Божията благодат бе на Него.</span> <span class="verse"><a name="41">41</a>И родителите Му ходеха всяка година в Ерусалим за празника на Пасхата.</span> <span class="verse"><a name="42">42</a>А когато Той беше на дванадесет години, те отидоха в Ерусалим на празника според обичая.</span> <span class="verse"><a name="43">43</a>Но като изкараха дните и се връщаха, Момчето Иисус остана в Ерусалим, без да знаят родителите Му.</span> <span class="verse"><a name="44">44</a>А те, понеже мислеха, че Той е с дружината, изминаха един ден път, като Го търсеха между роднините и познатите си.</span> <span class="verse"><a name="45">45</a>И като не Го намериха, се върнаха в Ерусалим и Го търсеха.</span> <span class="verse"><a name="46">46</a>И след три дни Го намериха в храма, седнал между законоучителите, да ги слуша и да им задава въпроси.</span> <span class="verse"><a name="47">47</a>И всички, които Го слушаха, се чудеха на разума Му и на отговорите Му.</span> <span class="verse"><a name="48">48</a>И когато Го видяха, те се смутиха; и майка Му Му каза: Синко, защо постъпи така с нас? Ето, баща Ти и аз се измъчихме да Те търсим.</span> <span class="verse"><a name="49">49</a>А Той им каза: Защо да Ме търсите? Не знаете ли, че трябва да съм в това, което е на Моя Отец?</span> <span class="verse"><a name="50">50</a>А те не разбраха думата, която им каза.</span> <span class="verse"><a name="51">51</a>И Той тръгна надолу с тях и дойде в Назарет, и им се покоряваше. А майка Му пазеше всички тези думи в сърцето си.</span> <span class="verse"><a name="52">52</a>И Иисус напредваше в мъдрост, в ръст и благоволение пред Бога и хората.</span> </p></div</div></div></body></html>