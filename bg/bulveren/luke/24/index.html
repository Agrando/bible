<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 24</strong></div><p><span class="verse"><a name="1">1</a>А в първия ден на седмицата, много рано сутринта, те дойдоха на гроба, като носеха благоуханните масла, които бяха приготвили.</span> <span class="verse"><a name="2">2</a>И намериха камъка преместен от гроба.</span> <span class="verse"><a name="3">3</a>И като влязоха, не намериха тялото на Господ Иисус.</span> <span class="verse"><a name="4">4</a>И когато бяха в недоумение за това, ето, пред тях застанаха двама мъже с блестящи дрехи.</span> <span class="verse"><a name="5">5</a>И както бяха обзети от страх и навели лицата си към земята, мъжете им казаха: Защо търсите живия между мъртвите?</span> <span class="verse"><a name="6">6</a>Няма Го тук, а възкръсна. Спомнете си какво ви говореше, когато беше още в Галилея,</span> <span class="verse"><a name="7">7</a>като казваше, че Човешкият Син трябва да бъде предаден в ръцете на грешни хора, да бъде разпънат и на третия ден да възкръсне.</span> <span class="verse"><a name="8">8</a>И те си спомниха думите Му.</span> <span class="verse"><a name="9">9</a>И като се върнаха от гроба, известиха всичко това на единадесетте и на всички други.</span> <span class="verse"><a name="10">10</a>Това бяха Мария Магдалена и Йоана, и Мария, майката на Яков, и другите жени с тях, които казаха тези неща на апостолите.</span> <span class="verse"><a name="11">11</a>А тези думи им се видяха като празни приказки и не им повярваха.</span> <span class="verse"><a name="12">12</a>А Петър стана и изтича на гроба, и като надникна, видя да лежат само саваните; и отиде у дома си, чудейки се за станалото.</span> <span class="verse"><a name="13">13</a>И ето, в същия ден двама от тях отиваха в едно село на име Емаус, на шестдесет стадия далеч от Ерусалим.</span> <span class="verse"><a name="14">14</a>И те се разговаряха помежду си за всичко онова, което беше станало.</span> <span class="verse"><a name="15">15</a>И като се разговаряха и разсъждаваха, Сам Иисус се приближи и вървеше с тях;</span> <span class="verse"><a name="16">16</a>но очите им бяха възпрени, за да не Го познаят.</span> <span class="verse"><a name="17">17</a>И им каза: Какви са тези думи, които разменяте помежду си, като пътувате? И те се спряха натъжени.</span> <span class="verse"><a name="18">18</a>И един от тях на име Клеопа в отговор Му каза: Само Ти ли си пришълец в Ерусалим и не знаеш това, което стана там тези дни?</span> <span class="verse"><a name="19">19</a>И им каза: Кое? А те Му казаха: Това, което стана с Иисус Назарянина, който беше Пророк, силен в дело и в слово пред Бога и целия народ;</span> <span class="verse"><a name="20">20</a>как нашите главни свещеници и началници Го предадоха да бъде осъден на смърт и Го разпънаха.</span> <span class="verse"><a name="21">21</a>А ние се надявахме, че Той е Онзи, който ще избави Израил. И освен всичко това, вече е третият ден, откакто стана това.</span> <span class="verse"><a name="22">22</a>При това и някои жени измежду нас ни смаяха, които, като отишли рано сутринта на гроба</span> <span class="verse"><a name="23">23</a>и не намерили тялото Му, дойдоха и казаха, че видели и видение от ангели, които казали, че Той бил жив.</span> <span class="verse"><a name="24">24</a>И някои от онези, които бяха с нас, отидоха на гроба и намериха така, както казаха жените; но Него не видели.</span> <span class="verse"><a name="25">25</a>Тогава Той им каза: О, неразбрани и мудни по сърце да вярвате всичко, което са говорили пророците!</span> <span class="verse"><a name="26">26</a>Не трябваше ли Христос да пострада така и да влезе в Своята слава?</span> <span class="verse"><a name="27">27</a>И като започна от Мойсей и от всичките пророци, им тълкуваше писаното за Него във всичките Писания.</span> <span class="verse"><a name="28">28</a>И те се приближиха до селото, в което отиваха; а Той се държеше, като че отива по-надалеч.</span> <span class="verse"><a name="29">29</a>Но те Го принуждаваха, като казваха: Остани с нас, защото е привечер и денят вече е превалил. И Той влезе да отседне с тях.</span> <span class="verse"><a name="30">30</a>И когато седеше с тях на трапезата, взе хляба, благослови, разчупи и им го даде.</span> <span class="verse"><a name="31">31</a>Тогава очите им се отвориха и те Го познаха; но Той стана невидим за тях.</span> <span class="verse"><a name="32">32</a>И те си казаха един на друг: Не гореше ли в нас сърцето ни, когато ни говореше по пътя и когато ни откриваше Писанията?</span> <span class="verse"><a name="33">33</a>И в същия час станаха и се върнаха в Ерусалим, където намериха събрани единадесетте и тези, които бяха с тях,</span> <span class="verse"><a name="34">34</a>да казват: Господ наистина възкръснал и се явил на Симон.</span> <span class="verse"><a name="35">35</a>А те разказаха за случилото се по пътя и как Го познаха, когато разчупваше хляба.</span> <span class="verse"><a name="36">36</a>И когато говореха за това, Сам Иисус застана между тях и им каза: Мир вам!</span> <span class="verse"><a name="37">37</a>А те се стреснаха и се уплашиха, като мислеха, че виждат дух.</span> <span class="verse"><a name="38">38</a>И Той им каза: Защо се смущавате? И защо се пораждат такива мисли в сърцата ви?</span> <span class="verse"><a name="39">39</a>Погледнете ръцете Ми и краката Ми – че Аз съм същият; попипайте Ме и вижте, защото духът няма плът и кости, както виждате, че Аз имам.</span> <span class="verse"><a name="40">40</a>И като каза това, им показа ръцете и краката Си.</span> <span class="verse"><a name="41">41</a>Но понеже те от радост още не вярваха и се чудеха, Той каза: Имате ли тук нещо за ядене?</span> <span class="verse"><a name="42">42</a>И Му дадоха парче печена риба (и парче медна пита).</span> <span class="verse"><a name="43">43</a>И взе и яде пред тях.</span> <span class="verse"><a name="44">44</a>И им каза: Тези са думите, които ви говорих, когато бях още с вас, че трябва да се изпълни всичко, което е писано за Мен в Мойсеевия закон, в пророците и в псалмите.</span> <span class="verse"><a name="45">45</a>Тогава им отвори ума, за да разберат Писанията.</span> <span class="verse"><a name="46">46</a>И им каза: Така е писано, че Христос трябва да пострада и да възкръсне от мъртвите на третия ден,</span> <span class="verse"><a name="47">47</a>и че трябва да се проповядва покаяние и прощение на греховете в Негово Име на всички народи, като се започне от Ерусалим.</span> <span class="verse"><a name="48">48</a>Вие сте свидетели на това.</span> <span class="verse"><a name="49">49</a>И ето, Аз изпращам върху вас обещанието на Отца Ми; а вие стойте в града (Ерусалим), докато се облечете със сила от горе.</span> <span class="verse"><a name="50">50</a>И ги заведе до едно място срещу Витания и вдигна ръцете Си и ги благослови.</span> <span class="verse"><a name="51">51</a>И като ги благославяше, се отдели от тях и се възнесе на небето.</span> <span class="verse"><a name="52">52</a>И те Му се поклониха и се върнаха в Ерусалим с голяма радост;</span> <span class="verse"><a name="53">53</a>и бяха постоянно в храма, като хвалеха и благославяха Бога. (Амин.)</span> </p></div</div></div></body></html>