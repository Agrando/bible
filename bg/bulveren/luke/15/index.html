<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 15</strong></div><p><span class="verse"><a name="1">1</a>А всичките бирници и грешници се приближаваха при Него да Го слушат.</span> <span class="verse"><a name="2">2</a>А фарисеите и книжниците недоволстваха, като казваха: Този приема грешниците и яде с тях!</span> <span class="verse"><a name="3">3</a>И Той им разказа тази притча:</span> <span class="verse"><a name="4">4</a>Кой от вас, ако има сто овце и му се изгуби една от тях, не оставя деветдесет и деветте в пустинята и не отива след изгубената, докато я намери?</span> <span class="verse"><a name="5">5</a>И като я намери, я вдига на рамената си радостен.</span> <span class="verse"><a name="6">6</a>И като си дойде у дома, свиква приятелите си и съседите си и им казва: Радвайте се с мен, защото си намерих изгубената овца.</span> <span class="verse"><a name="7">7</a>Казвам ви, че също така ще има повече радост на небето за един грешник, който се кае, отколкото за деветдесет и девет праведници, които нямат нужда от покаяние.</span> <span class="verse"><a name="8">8</a>Или коя жена, ако има десет драхми и изгуби една драхма, не запалва светило, не помита къщата и не търси грижливо, докато я намери?</span> <span class="verse"><a name="9">9</a>И като я намери, свиква приятелките и съседките си и казва: Радвайте се с мен, защото намерих драхмата, която бях изгубила.</span> <span class="verse"><a name="10">10</a>Също така, казвам ви, има радост пред Божиите ангели за един грешник, който се кае.</span> <span class="verse"><a name="11">11</a>Каза още: Някой си човек имаше двама сина.</span> <span class="verse"><a name="12">12</a>И по-младият от тях каза на баща си: Тате, дай ми дела, който ми се пада от имота. И той им раздели състоянието.</span> <span class="verse"><a name="13">13</a>И не след много дни по-младият син си събра всичко и отиде в далечна страна, и там пропиля имота си с разпуснатия си живот.</span> <span class="verse"><a name="14">14</a>А след като пропиля всичко, настана голям глад в онази страна и той изпадна в лишение.</span> <span class="verse"><a name="15">15</a>И отиде и се свърза с един от гражданите на онази страна, който го прати на полетата си да пасе свине.</span> <span class="verse"><a name="16">16</a>И желаеше да се насити с рошковите, от които ядат свинете; но никой не му даваше.</span> <span class="verse"><a name="17">17</a>А като дойде на себе си, каза: Колко наемници на баща ми имат хляб и в излишък, а пък аз умирам от глад!</span> <span class="verse"><a name="18">18</a>Ще стана да отида при баща си и ще му кажа: Тате, съгреших против небето и пред теб;</span> <span class="verse"><a name="19">19</a>не съм вече достоен да се наричам твой син; направи ме като един от наемниците си.</span> <span class="verse"><a name="20">20</a>И стана и отиде при баща си. А когато беше още далеч, баща му го видя, смили се и като се затича, се хвърли на врата му и го целуваше.</span> <span class="verse"><a name="21">21</a>А синът му каза: Тате, съгреших против небето и пред теб; не съм вече достоен да се наричам твой син.</span> <span class="verse"><a name="22">22</a>Но бащата каза на слугите си: Бързо изнесете най-хубавата премяна и го облечете, сложете пръстен на ръката му и сандали на краката му;</span> <span class="verse"><a name="23">23</a>и докарайте угоеното теле и го заколете и нека ядем и се веселим,</span> <span class="verse"><a name="24">24</a>защото този мой син беше мъртъв и оживя, изгубен беше и се намери. И започнаха да се веселят.</span> <span class="verse"><a name="25">25</a>А по-старият му син беше на нивата; и като си идваше и се приближи до къщата, чу песни и игри.</span> <span class="verse"><a name="26">26</a>И повика един от слугите и попита какво е това.</span> <span class="verse"><a name="27">27</a>А той му каза: Брат ти си дойде; и баща ти закла угоеното теле, защото го прие здрав.</span> <span class="verse"><a name="28">28</a>И той се разсърди и не искаше да влезе; а баща му излезе и започна да го моли.</span> <span class="verse"><a name="29">29</a>А той в отговор каза на баща си: Ето, толкова години ти работя и никога не съм престъпил някоя твоя заповед, но на мен не си дал дори едно яре някога, за да се повеселя с приятелите си;</span> <span class="verse"><a name="30">30</a>а щом си дойде този твой син, който изпояде имота ти с блудниците, за него ти закла угоеното теле.</span> <span class="verse"><a name="31">31</a>А той му каза: Синко, ти си винаги с мен и всичко мое е твое.</span> <span class="verse"><a name="32">32</a>Но подобаваше да се развеселим и да се зарадваме; защото този твой брат беше мъртъв и оживя, и изгубен беше и се намери.</span> </p></div</div></div></body></html>