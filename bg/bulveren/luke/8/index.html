<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 8</strong></div><p><span class="verse"><a name="1">1</a>Скоро след това Иисус ходеше по градове и села да проповядва и да благовестява Божието царство. А с Него бяха дванадесетте ученици</span> <span class="verse"><a name="2">2</a>и някои жени, които бяха изцелени от зли духове и болести: Мария, наречена Магдалена, от която бяха излезли седем демона;</span> <span class="verse"><a name="3">3</a>Йоана, жената на Иродовия настойник Хуза; Сусана и много други, които Му служеха с имота си.</span> <span class="verse"><a name="4">4</a>А когато се събра голямо множество и идваха при Него от всеки град, Той им каза с притча:</span> <span class="verse"><a name="5">5</a>Сеячът излезе да сее семето си. И когато сееше, едно падна край пътя и се затъпка, и небесните птици го изкълваха.</span> <span class="verse"><a name="6">6</a>А друго падна на канара и щом поникна, изсъхна, защото нямаше влага.</span> <span class="verse"><a name="7">7</a>Друго пък падна сред тръни и заедно с него пораснаха и тръните и го заглушиха.</span> <span class="verse"><a name="8">8</a>А друго падна на добра земя и като порасна, даде стократен плод. И като каза това, извика: Който има уши да слуша, нека слуша.</span> <span class="verse"><a name="9">9</a>А учениците Му Го попитаха за значението на тази притча.</span> <span class="verse"><a name="10">10</a>Той каза: На вас е дадено да знаете тайните на Божието царство; а на другите се проповядва с притчи, така че да гледат, а да не виждат и да чуват, а да не разбират.</span> <span class="verse"><a name="11">11</a>А значението на тази притча е това: Семето е Божието слово.</span> <span class="verse"><a name="12">12</a>А посятото край пътя са тези, които слушат; но после идва дяволът и отнема словото от сърцата им, да не би да повярват и да се спасят.</span> <span class="verse"><a name="13">13</a>Падналото на канарата са тези, които, като чуят, приемат словото с радост; но те нямат корен, а вярват само временно и когато настане изпитание, отпадат.</span> <span class="verse"><a name="14">14</a>Падналото сред тръните са тези, които слушат, но като си отидат, се задушават от грижи и богатства, и житейски удоволствия и не дават узрял плод.</span> <span class="verse"><a name="15">15</a>А посятото на добра земя са тези, които, като чуят словото, го държат в искрено и добро сърце и дават плод с търпение.</span> <span class="verse"><a name="16">16</a>И никой, като запали светило, не го покрива със съд, нито го слага под легло, а го слага на светилник, за да видят светлината тези, които влизат.</span> <span class="verse"><a name="17">17</a>Защото няма нещо тайно, което няма да стане явно, нито нещо скрито, което няма да се узнае и няма да излезе наяве.</span> <span class="verse"><a name="18">18</a>Затова внимавайте как слушате, защото който има, на него ще се даде, а който няма, от него ще се отнеме и това, което мисли, че има.</span> <span class="verse"><a name="19">19</a>И дойдоха при Него майка Му и братята Му, но поради множеството не можаха да се приближат до Него.</span> <span class="verse"><a name="20">20</a>И Му известиха, като казаха: Майка Ти и братята Ти стоят навън и искат да Те видят.</span> <span class="verse"><a name="21">21</a>А Той в отговор им каза: Моя майка и Мои братя са тези, които слушат Божието слово и го изпълняват.</span> <span class="verse"><a name="22">22</a>А в един от тези дни Той се качи на един кораб с учениците Си и им каза: Да минем на отвъдната страна на езерото. И те отплаваха.</span> <span class="verse"><a name="23">23</a>А като плаваха, Той заспа. И върху езерото се устреми ветрена буря и вълните ги заливаха дотолкова, че бяха в опасност.</span> <span class="verse"><a name="24">24</a>И те дойдоха, разбудиха Го и казаха: Наставниче! Наставниче! Загиваме! А Той се събуди и смъмри вятъра и развълнуваната вода, и те се успокоиха, и настана тишина.</span> <span class="verse"><a name="25">25</a>А Той им каза: Къде е вярата ви? А те уплашени се чудеха и си казваха един на друг: Кой ли ще е Този, който заповядва дори на ветровете и на водата, и те Му се покоряват?</span> <span class="verse"><a name="26">26</a>И пристигнаха в гадаринската страна, която е срещу Галилея.</span> <span class="verse"><a name="27">27</a>А когато излезе на сушата, Го срещна човек от града, който от дълго време имаше демони и не беше обличал дреха, и не живееше в къща, а в гробищата.</span> <span class="verse"><a name="28">28</a>Когато видя Иисус, той извика, падна пред Него и каза със силен глас: Какво имам аз с Теб, Иисусе, Сине на Всевишния Бог? Моля Ти се, не ме мъчи.</span> <span class="verse"><a name="29">29</a>Защото Иисус беше заповядал на нечистия дух да излезе от човека. Понеже той много пъти го беше хващал; и го бяха връзвали с вериги и окови, за да го пазят; но той разкъсваше връзките и демонът го гонеше из пустините.</span> <span class="verse"><a name="30">30</a>Иисус го попита: Как ти е името? А той каза: Легион; защото в него бяха влезли много демони.</span> <span class="verse"><a name="31">31</a>И те Го молеха да не им заповяда да отидат в бездната.</span> <span class="verse"><a name="32">32</a>А там имаше голямо стадо свине, което пасеше на хълма; и демоните Го помолиха да им позволи да влязат в тях. И Той им позволи.</span> <span class="verse"><a name="33">33</a>И след като демоните излязоха от човека и влязоха в свинете, стадото се спусна по стръмнината в езерото и се издави.</span> <span class="verse"><a name="34">34</a>А свинарите, като видяха станалото, избягаха и разказаха за това в града и в селата.</span> <span class="verse"><a name="35">35</a>И като излязоха да видят станалото и дойдоха при Иисус, намериха човека, от когото бяха излезли демоните, да седи при краката на Иисус, облечен и разумен; и се изплашиха.</span> <span class="verse"><a name="36">36</a>И тези, които бяха видели това, им разказаха как е бил изцелен обладаният от демони.</span> <span class="verse"><a name="37">37</a>Тогава цялото множество от Гадаринската околност Му се помоли да си отиде от тях, защото бяха обхванати от голям страх. И Той се качи в кораба и се върна.</span> <span class="verse"><a name="38">38</a>А човекът, от когото бяха излезли демоните, Му се молеше да бъде с Него, но Иисус го отпрати, като каза:</span> <span class="verse"><a name="39">39</a>Върни се у дома си и разкажи какви неща ти стори Бог. И той отиде и разгласи по целия град какви неща му стори Иисус.</span> <span class="verse"><a name="40">40</a>А когато Иисус се върна, народът Го прие радостно, защото всички Го чакаха.</span> <span class="verse"><a name="41">41</a>И ето, дойде един човек на име Яир, който беше началник на синагогата, и като падна пред краката на Иисус, Му се молеше да влезе в къщата му;</span> <span class="verse"><a name="42">42</a>защото имаше една-единствена дъщеря на около дванадесет години, която умираше. И когато отиваше, множеството Го притискаше.</span> <span class="verse"><a name="43">43</a>И една жена, която имаше кръвотечение от дванадесет години и беше похарчила по лекари целия си имот, без да може да бъде излекувана от никого,</span> <span class="verse"><a name="44">44</a>се приближи отзад и се допря до полата на дрехата Му; и кръвотечението й веднага престана.</span> <span class="verse"><a name="45">45</a>А Иисус каза: Кой се допря до Мен? И когато всички се отричаха, Петър и онези, които бяха с Него, казаха: Наставниче, народът Те заобикаля и притиска, (а ти казваш: Кой се допря до Мен?)</span> <span class="verse"><a name="46">46</a>Но Иисус каза: Някой се допря до Мен, защото усетих, че от Мен излезе сила.</span> <span class="verse"><a name="47">47</a>И жената, като видя, че не се укри, дойде разтреперена и падна пред Него, и заяви пред целия народ причината, поради която се беше допряла до Него, и как веднага е оздравяла.</span> <span class="verse"><a name="48">48</a>А Той й каза: Дъще, твоята вяра те изцели; иди си с мир.</span> <span class="verse"><a name="49">49</a>Докато Той още говореше, дойде някой от къщата на началника на синагогата и каза: Дъщеря ти умря; не затруднявай Учителя.</span> <span class="verse"><a name="50">50</a>А Иисус като дочу това, му отговори: Не се бой; само вярвай и тя ще се избави.</span> <span class="verse"><a name="51">51</a>И когато дойде в къщата, не остави никого да влезе с Него, освен Петър, Йоан, Яков и бащата и майката на момичето.</span> <span class="verse"><a name="52">52</a>И всички плачеха и го оплакваха. А Той им каза: Не плачете; защото не е умряло, а спи.</span> <span class="verse"><a name="53">53</a>А те Му се присмиваха, понеже знаеха, че е умряло.</span> <span class="verse"><a name="54">54</a>Но Той го хвана за ръката и извика: Момиче, стани!</span> <span class="verse"><a name="55">55</a>И духът му се върна и то веднага стана; и Той заповяда да му дадат да яде.</span> <span class="verse"><a name="56">56</a>И родителите му се смаяха; а Той им заръча да не казват на никого за станалото.</span> </p></div</div></div></body></html>