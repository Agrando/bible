<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 21</strong></div><p><span class="verse"><a name="1">1</a>Като повдигна очи, Иисус видя богатите, че пускат даровете си в касата.</span> <span class="verse"><a name="2">2</a>А видя и една бедна вдовица, че пускаше там две лепти.</span> <span class="verse"><a name="3">3</a>И каза: Истина ви казвам, че тази бедна вдовица пусна повече от всички;</span> <span class="verse"><a name="4">4</a>защото всички тези пуснаха в даровете (за Бога) от излишъка си; а тя от немотията си пусна цялото си препитание, което имаше.</span> <span class="verse"><a name="5">5</a>И когато някои говореха за храма, че е украсен с хубави камъни и посветени дарове, Той каза:</span> <span class="verse"><a name="6">6</a>Ще дойдат дни, когато от това, което гледате, няма да остане тук камък върху камък, който да не бъде сринат.</span> <span class="verse"><a name="7">7</a>И Го попитаха, като казаха: Учителю, а кога ще бъде това? И какъв ще бъде белегът, когато предстои да стане това?</span> <span class="verse"><a name="8">8</a>А Той каза: Внимавайте да не ви подмамят; защото мнозина ще дойдат в Мое Име и ще казват: Аз съм Христос и времето наближи. Да не отидете след тях.</span> <span class="verse"><a name="9">9</a>И когато чуете за войни и размирици, да не се уплашите, защото тези неща трябва първо да станат, но краят не е веднага.</span> <span class="verse"><a name="10">10</a>Тогава им каза: Народ ще се повдигне против народ и царство против царство;</span> <span class="verse"><a name="11">11</a>и ще има големи земетресения и на разни места – глад и епидемии; ще има и ужаси, и големи знамения от небето.</span> <span class="verse"><a name="12">12</a>А преди да стане всичко това, ще сложат ръце на вас и ще ви преследват, като ви предават на синагоги и в тъмници, и ще ви завеждат пред царе и пред управители заради Моето Име.</span> <span class="verse"><a name="13">13</a>Това ще се обърне във възможност да свидетелствате.</span> <span class="verse"><a name="14">14</a>И така, решете в сърцата си да не обмисляте предварително какво ще отговаряте;</span> <span class="verse"><a name="15">15</a>защото Аз ще ви дам уста и мъдрост, на която всичките ваши противници ще бъдат безсилни да противостоят или противоречат.</span> <span class="verse"><a name="16">16</a>А ще бъдете предадени дори и от родители и братя, от роднини и приятели; и те ще докарат някои от вас до смърт.</span> <span class="verse"><a name="17">17</a>И ще бъдете мразени от всички заради Моето Име.</span> <span class="verse"><a name="18">18</a>Но и косъм от главата ви няма да загине.</span> <span class="verse"><a name="19">19</a>Чрез твърдостта си придобивайте душите си.</span> <span class="verse"><a name="20">20</a>А когато видите Ерусалим, че е заобиколен от войски, тогава знайте, че е наближило запустяването му.</span> <span class="verse"><a name="21">21</a>Тогава онези, които са в Юдея, нека бягат в планините и които са сред града, нека излязат вън, а които са в околностите, да не влизат в него.</span> <span class="verse"><a name="22">22</a>Защото това са дни на отмъщение, за да се изпълни всичко, което е писано.</span> <span class="verse"><a name="23">23</a>Но горко на бременните и на кърмещите през онези дни! Защото ще има голямо бедствие в страната и гняв върху този народ.</span> <span class="verse"><a name="24">24</a>Те ще паднат под острието на меча и ще бъдат откарани в плен по всичките народи; и Ерусалим ще бъде тъпкан от народите, докато се изпълнят времената на езичниците.</span> <span class="verse"><a name="25">25</a>И ще станат знамения в слънцето, в луната и в звездите, а по земята бедствие на народите, които ще бъдат в недоумение поради бученето на морето и вълните.</span> <span class="verse"><a name="26">26</a>Хората ще примират от страх и от очакване на онова, което ще постигне вселената, защото небесните сили ще се разклатят.</span> <span class="verse"><a name="27">27</a>И тогава ще видят Човешкия Син, идещ в облак със сила и голяма слава.</span> <span class="verse"><a name="28">28</a>А когато започне да става това, се изправете и повдигнете главите си, защото изкуплението ви наближава.</span> <span class="verse"><a name="29">29</a>И им каза притча: Погледнете смокинята и всичките дървета.</span> <span class="verse"><a name="30">30</a>Когато вече покарат, вие, като видите това, сами знаете, че лятото е вече близо.</span> <span class="verse"><a name="31">31</a>Също така и вие, като видите, че става това, да знаете, че Божието царство е близо.</span> <span class="verse"><a name="32">32</a>Истина ви казвам, че това поколение няма да премине, докато не се сбъдне всичко това.</span> <span class="verse"><a name="33">33</a>Небето и земята ще преминат, но Моите думи няма да преминат.</span> <span class="verse"><a name="34">34</a>Но пазете се, да не би сърцата ви да натегнат от преяждане, пиянство и житейски грижи и онзи ден да ви постигне внезапно;</span> <span class="verse"><a name="35">35</a>защото той ще дойде като примка върху всички, които живеят по лицето на цялата земя.</span> <span class="verse"><a name="36">36</a>Но бдете всякога и се молете, за да бъдете намерени достойни да избегнете всичко това, което предстои да стане, и да застанете пред Човешкия Син.</span> <span class="verse"><a name="37">37</a>И Той всеки ден поучаваше в храма, а всяка нощ излизаше и нощуваше на хълма, наречен Елеонски.</span> <span class="verse"><a name="38">38</a>А на сутринта целият народ идваше при Него в храма да Го слуша.</span> </p></div</div></div></body></html>