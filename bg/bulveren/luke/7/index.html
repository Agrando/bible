<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 7</strong></div><p><span class="verse"><a name="1">1</a>След като свърши всичките Свои речи към народа, който Го слушаше, Иисус влезе в Капернаум.</span> <span class="verse"><a name="2">2</a>А на един стотник слугата, когото ценеше, беше болен на смъртно легло.</span> <span class="verse"><a name="3">3</a>И когато той чу за Иисус, изпрати до Него някои юдейски старейшини да Го помолят да дойде и да изцели слугата му.</span> <span class="verse"><a name="4">4</a>И така, те дойдоха при Иисус и Му се молеха усърдно, като казваха: Той заслужава да направиш това за него,</span> <span class="verse"><a name="5">5</a>защото люби нашия народ и ни е построил синагогата.</span> <span class="verse"><a name="6">6</a>А когато Иисус вървеше с тях и беше вече недалеч от къщата, стотникът изпрати до Него приятели да Му кажат: Господи, не си прави труд, защото не съм достоен да влезеш под стряхата ми.</span> <span class="verse"><a name="7">7</a>Затова не счетох и себе си достоен да дойда при Теб. Но кажи само дума и слугата ми ще оздравее.</span> <span class="verse"><a name="8">8</a>Защото и аз съм подвластен човек, и имам подчинени на мен войници; и казвам на един: Иди!, и той отива; и на друг: Ела!, и той идва; и на слугата си: Направи това!, и той го прави.</span> <span class="verse"><a name="9">9</a>Като чу това, Иисус му се учуди; и като се обърна, каза на множеството, което Го следваше: Казвам ви, дори в Израил не съм намерил толкова голяма вяра.</span> <span class="verse"><a name="10">10</a>И когато изпратените се върнаха в къщата, намериха болния слуга оздравял.</span> <span class="verse"><a name="11">11</a>И скоро след това Иисус отиде в един град, наречен Наин, и с Него вървяха учениците Му и едно голямо множество.</span> <span class="verse"><a name="12">12</a>И когато се приближи до градската порта, ето, изнасяха мъртвец, едничък син на майка си, която беше и вдовица; и с нея имаше голямо множество от града.</span> <span class="verse"><a name="13">13</a>И Господ, като я видя, я съжали и й каза: Не плачи.</span> <span class="verse"><a name="14">14</a>Тогава се приближи и се допря до носилото; а носачите се спряха. И каза: Момче, казвам ти, стани.</span> <span class="verse"><a name="15">15</a>И мъртвият се надигна и седна, и започна да говори. И Иисус го даде на майка му.</span> <span class="verse"><a name="16">16</a>И страх обзе всички и славеха Бога, казвайки: Велик пророк се издигна между нас и Бог посети Своя народ.</span> <span class="verse"><a name="17">17</a>И това, което казваха за Него, се разнесе по цяла Юдея и по цялата околност.</span> <span class="verse"><a name="18">18</a>И учениците на Йоан му известиха за всичко това.</span> <span class="verse"><a name="19">19</a>Тогава Йоан повика двама от учениците си и ги изпрати при Господа, за да попитат: Ти ли си Онзи, който има да дойде, или друг да очакваме?</span> <span class="verse"><a name="20">20</a>И когато мъжете дойдоха при Него, казаха: Йоан Кръстител ни изпрати при Теб, за да попитаме: Ти ли си Онзи, който има да дойде, или друг да очакваме?</span> <span class="verse"><a name="21">21</a>И в същия час Той изцели мнозина от болести и язви, и зли духове и на мнозина слепи дари зрение.</span> <span class="verse"><a name="22">22</a>Тогава в отговор им каза: Идете и разкажете на Йоан това, което видяхте и чухте – че слепи проглеждат, куци прохождат, прокажени се очистват и глухи прочуват; мъртви биват възкресени и на бедните се проповядва благовестието.</span> <span class="verse"><a name="23">23</a>И блажен е онзи, който не се отвръща от Мен.</span> <span class="verse"><a name="24">24</a>А когато си отидоха изпратените от Йоан, Иисус започна да говори на множествата за Йоан: Какво излязохте да видите в пустинята? Тръстика ли, от вятър разлюлявана?</span> <span class="verse"><a name="25">25</a>Но какво излязохте да видите? Човек ли, в меки дрехи облечен? Ето, великолепно облечените и онези, които живеят разкошно, са в царските дворци.</span> <span class="verse"><a name="26">26</a>Но какво излязохте да видите? Пророк ли? Да, казвам ви, и повече от пророк.</span> <span class="verse"><a name="27">27</a>Това е онзи, за когото е писано: ?Ето, Аз изпращам вестителя Си пред Твоето лице, който ще устрои пътя Ти пред Теб.“</span> <span class="verse"><a name="28">28</a>Казвам ви: между родените от жена няма по-велик от Йоан Кръстител; но и най-малкият в Божието царство е по-голям от него.</span> <span class="verse"><a name="29">29</a>И когато чуха това, целият народ и дори бирниците, признаха Божията правда, като се кръстиха с Йоановото кръщение.</span> <span class="verse"><a name="30">30</a>А фарисеите и законниците отхвърлиха Божията воля за себе си, тъй като не се бяха кръстили от него.</span> <span class="verse"><a name="31">31</a>Тогава Господ каза: С какво да сравня хората от това поколение и на какво приличат?</span> <span class="verse"><a name="32">32</a>Те приличат на деца, които седят на пазара и си викат едно на друго, като казват: Свирихме ви и не играхте; пяхме ви жални песни и не плакахте.</span> <span class="verse"><a name="33">33</a>Защото дойде Йоан Кръстител, който нито яде хляб, нито пие вино, и казвате: Има демон.</span> <span class="verse"><a name="34">34</a>Дойде Човешкият Син, който яде и пие, и казвате: Ето човек лаком и винопиец, приятел на бирниците и на грешниците.</span> <span class="verse"><a name="35">35</a>Но пак мъдростта се оправдава от всичките си деца.</span> <span class="verse"><a name="36">36</a>Тогава един от фарисеите Го покани да яде с Него. И Той влезе в къщата на фарисея и седна на трапезата.</span> <span class="verse"><a name="37">37</a>И ето, една жена от града, която беше грешница, като разбра, че седи на трапезата в къщата на фарисея, донесе алабастрен съд с миро.</span> <span class="verse"><a name="38">38</a>И като застана отзад при краката Му и плачеше, започна да облива краката Му със сълзи и да ги изтрива с косата си, и целуваше краката Му, и ги мажеше с мирото.</span> <span class="verse"><a name="39">39</a>А когато фарисеят, който Го беше поканил, видя това, каза в себе си: Този човек, ако беше пророк, щеше да познае коя и каква е жената, която се допира до Него, защото тя е грешница.</span> <span class="verse"><a name="40">40</a>А Иисус в отговор му каза: Симоне, имам нещо да ти кажа. А той рече: Учителю, кажи.</span> <span class="verse"><a name="41">41</a>Един заемодавец имаше двама длъжника. Единият му дължеше петстотин динария, а другият – петдесет.</span> <span class="verse"><a name="42">42</a>И понеже нямаха да му платят, той прости и на двамата. И така, кой от тях ще го възлюби повече?</span> <span class="verse"><a name="43">43</a>В отговор Симон каза: Мисля, че онзи, на когото е простил повече. А Той каза: Правилно отсъди.</span> <span class="verse"><a name="44">44</a>И като се обърна към жената, каза на Симон: Виждаш ли тази жена? Влязох в къщата ти, но ти не даде вода за краката Ми, а тя със сълзи обля краката Ми и ги изтри с косата си.</span> <span class="verse"><a name="45">45</a>Ти целувка не Ми даде, а тя не е престанала да целува краката Ми, откакто съм влязъл.</span> <span class="verse"><a name="46">46</a>Ти с масло не помаза главата Ми, а тя с миро помаза краката Ми.</span> <span class="verse"><a name="47">47</a>Затова ти казвам: прощават й се многото грехове; защото тя възлюби много; а на когото малко се прощава, той малко люби.</span> <span class="verse"><a name="48">48</a>И й каза: Прощават ти се греховете.</span> <span class="verse"><a name="49">49</a>А тези, които седяха с Него на трапезата, започнаха да казват помежду си: Кой е Този, който и греховете прощава?</span> <span class="verse"><a name="50">50</a>Тогава Той каза на жената: Твоята вяра те спаси. Иди си с мир.</span> </p></div</div></div></body></html>