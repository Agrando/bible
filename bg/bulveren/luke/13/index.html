<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 13</strong></div><p><span class="verse"><a name="1">1</a>В същото време присъстваха някои, които известиха на Иисус за галилеяните, чиято кръв Пилат смесил с жертвите им.</span> <span class="verse"><a name="2">2</a>И Той в отговор им каза: Мислите ли, че тези галилеяни са били най-грешни от всичките галилеяни, понеже са пострадали така?</span> <span class="verse"><a name="3">3</a>Казвам ви: не; но ако не се покаете, всички така ще загинете.</span> <span class="verse"><a name="4">4</a>Или, мислите ли, че онези осемнадесет души, върху които падна силоамската кула и ги уби, бяха грешници повече от всички хора, които живеят в Ерусалим?</span> <span class="verse"><a name="5">5</a>Казвам ви: не; но ако не се покаете, всички така ще загинете.</span> <span class="verse"><a name="6">6</a>Каза и тази притча: Някой си имаше в лозето си посадена смокиня; и дойде да търси плод на нея, но не намери.</span> <span class="verse"><a name="7">7</a>И каза на лозаря: Ето, три години, откакто идвам да търся плод на тази смокиня, но не намирам. Отсечи я; защо да изтощава земята?</span> <span class="verse"><a name="8">8</a>А той в отговор му каза: Господарю, остави я и това лято, докато разкопая около нея и насипя тор;</span> <span class="verse"><a name="9">9</a>и ако след това даде плод – добре, ако ли не – ще я отсечеш.</span> <span class="verse"><a name="10">10</a>И една събота Той поучаваше в една от синагогите;</span> <span class="verse"><a name="11">11</a>и ето, една жена, която имаше дух на немощ от осемнадесет години; тя беше прегърбена и не можеше никак да се изправи.</span> <span class="verse"><a name="12">12</a>А Иисус, като я видя, я повика и й каза: Жено, освободена си от своята немощ.</span> <span class="verse"><a name="13">13</a>И положи ръце на нея; и тя веднага се изправи и славеше Бога.</span> <span class="verse"><a name="14">14</a>А началникът на синагогата, като недоволстваше за това, че Иисус изцели в събота, заговори и каза на множеството: Има шест дни, в които трябва да се работи; в тях идвайте и се изцелявайте, а не в съботен ден.</span> <span class="verse"><a name="15">15</a>А Господ му отговори и каза: Лицемери! В събота не отвързва ли всеки един от вас вола или магарето си от яслите и не го ли завежда да го напои?</span> <span class="verse"><a name="16">16</a>А тази жена, като дъщеря на Авраам, която Сатана е държал вързана цели осемнадесет години, не трябваше ли да бъде развързана от тази връзка в съботен ден?</span> <span class="verse"><a name="17">17</a>И като каза това, всичките Му противници бяха засрамени и цялото множество се радваше за всичките славни дела, които се вършеха от Него.</span> <span class="verse"><a name="18">18</a>Тогава каза: На какво прилича Божието царство? И с какво да го сравня?</span> <span class="verse"><a name="19">19</a>Прилича на синапено зърно, което човек взе и хвърли в градината си; и то растеше и стана голямо дърво, и небесните птици се подслоняваха по клончетата му.</span> <span class="verse"><a name="20">20</a>И пак каза: С какво да сравня Божието царство?</span> <span class="verse"><a name="21">21</a>Прилича на квас, който една жена взе и замеси в три мери брашно, докато вкисна цялото.</span> <span class="verse"><a name="22">22</a>И по пътя Си за Ерусалим минаваше през градовете и през селата и поучаваше.</span> <span class="verse"><a name="23">23</a>И някой си Му каза: Господи, малцина ли са онези, които се спасяват? А Той им каза:</span> <span class="verse"><a name="24">24</a>Борете се да влезете през тясната врата, защото ви казвам: мнозина ще търсят да влязат и няма да могат.</span> <span class="verse"><a name="25">25</a>След като стане домакинът и затвори вратата, и вие, като останете навън и започнете да хлопате на вратата и да казвате: Господи, отвори; Той в отговор ще ви каже: Не ви зная откъде сте.</span> <span class="verse"><a name="26">26</a>Тогава ще започнете да казвате: Ядохме и пихме пред Теб и по нашите улици си поучавал.</span> <span class="verse"><a name="27">27</a>А Той ще каже: Казвам ви, не ви зная откъде сте; махнете се от Мен всички вие, които вършите неправда.</span> <span class="verse"><a name="28">28</a>Ще бъде плач и скърцане със зъби, когато видите Авраам, Исаак, Яков и всички пророци в Божието царство, а себе си – изпъдени навън.</span> <span class="verse"><a name="29">29</a>И ще дойдат от изток и запад, от север и юг и ще седнат в Божието царство.</span> <span class="verse"><a name="30">30</a>И ето, има последни, които ще бъдат първи, и има първи, които ще бъдат последни.</span> <span class="verse"><a name="31">31</a>В същия час дойдоха някои фарисеи, които Му казаха: Излез и си иди оттук, защото Ирод иска да Те убие.</span> <span class="verse"><a name="32">32</a>И Той им каза: Идете, кажете на тази лисица: ето, изгонвам демони и изцелявам днес и утре, и на третия ден ще свърша.</span> <span class="verse"><a name="33">33</a>Но днес и утре, и други ден трябва да пътувам; защото не е възможно пророк да загине вън от Ерусалим.</span> <span class="verse"><a name="34">34</a>Ерусалиме! Ерусалиме! Ти, който избиваш пророците и с камъни убиваш пратените до теб! Колко пъти съм искал да събера твоите деца, както кокошка прибира пилците си под крилата си, но не искахте!</span> <span class="verse"><a name="35">35</a>Ето, вашият дом ви се оставя пуст. Но казвам ви: няма да Ме видите, докато не кажете: Благословен Онзи, който идва в Господното Име.</span> </p></div</div></div></body></html>