<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 11</strong></div><p><span class="verse"><a name="1">1</a>И когато Той се молеше на едно място, като престана, един от Неговите ученици Му каза: Господи, научи ни да се молим, както и Йоан е научил своите ученици.</span> <span class="verse"><a name="2">2</a>А Той им каза: Когато се молите, казвайте: Отче (наш, който си на небесата), да се свети Твоето Име; да дойде Твоето царство, (да бъде Твоята воля, както на небето, така и на земята);</span> <span class="verse"><a name="3">3</a>давай ни всеки ден всекидневния ни хляб;</span> <span class="verse"><a name="4">4</a>и прости греховете ни, защото и сами ние прощаваме на всеки наш длъжник; и не ни въвеждай в изкушение, (а ни избави от лукавия).</span> <span class="verse"><a name="5">5</a>И им каза: Ако някой от вас има приятел и отиде при него посред нощ и му каже: Приятелю, дай ми назаем три хляба,</span> <span class="verse"><a name="6">6</a>понеже един мой приятел дойде у дома от път и нямам какво да сложа пред него;</span> <span class="verse"><a name="7">7</a>и ако той отвътре в отговор каже: Не ме безпокой; вратата вече е заключена и аз и децата ми сме си легнали; не мога да стана да ти дам;</span> <span class="verse"><a name="8">8</a>казвам ви, че даже ако не стане да му даде, защото му е приятел, то поради неговата настойчивост ще стане и ще му даде, колкото му трябва.</span> <span class="verse"><a name="9">9</a>И Аз ви казвам: искайте, и ще ви се даде; търсете, и ще намерите; хлопайте, и ще ви се отвори.</span> <span class="verse"><a name="10">10</a>Защото всеки, който иска, получава; който търси, намира; и на онзи, който хлопа, ще се отвори.</span> <span class="verse"><a name="11">11</a>И кой е онзи баща между вас, който, ако син му му поиска хляб, ще му даде камък; или ако му поиска риба, ще му даде змия вместо риба;</span> <span class="verse"><a name="12">12</a>или ако поиска яйце, ще му даде скорпион?</span> <span class="verse"><a name="13">13</a>И така, ако вие, които сте зли, знаете да давате блага на децата си, колко повече Небесният Отец ще даде Свети Дух на онези, които Го молят!</span> <span class="verse"><a name="14">14</a>Веднъж Той изгони един ням демон; и като излезе демонът, немият проговори и множествата се учудиха.</span> <span class="verse"><a name="15">15</a>А някои от тях казаха: Чрез началника на демоните, Веелзевул, изгонва демоните.</span> <span class="verse"><a name="16">16</a>А други, изпитвайки Го, искаха от Него знамение от небето.</span> <span class="verse"><a name="17">17</a>Но Той, като знаеше техните мисли, им каза: Всяко царство, разделено само против себе си, запустява; и дом, разделен сам против себе си, пада.</span> <span class="verse"><a name="18">18</a>Също така, ако Сатана се раздели сам против себе си, как ще устои царството му? Понеже казвате, че изгонвам демоните чрез Веелзевул.</span> <span class="verse"><a name="19">19</a>И ако Аз чрез Веелзевул изгонвам демоните, вашите синове чрез кого ги изгонват? Затова те ще ви бъдат съдии.</span> <span class="verse"><a name="20">20</a>Но ако Аз с Божия пръст изгонвам демоните, то Божието царство е дошло до вас.</span> <span class="verse"><a name="21">21</a>Когато силният въоръжен пази двора си, имотът му е в безопасност.</span> <span class="verse"><a name="22">22</a>Но когато един по-силен от него го нападне и му надвие, му взема всичкото оръжие, на което се е надявал, и разделя каквото грабне от него.</span> <span class="verse"><a name="23">23</a>Който не е с Мен, той е против Мен; и който не събира заедно с Мен, той разпилява.</span> <span class="verse"><a name="24">24</a>Когато нечистият дух излезе от човека, той минава през безводни места и търси спокойствие; и като не намери, казва: Ще се върна в къщата си, откъдето съм излязъл.</span> <span class="verse"><a name="25">25</a>И като дойде, намира я пометена и украсена.</span> <span class="verse"><a name="26">26</a>Тогава отива и взема със себе си седем други духа, по-зли от него, и като влязат, живеят там; и последното състояние на онзи човек става по-лошо от първото.</span> <span class="verse"><a name="27">27</a>Когато говореше това, една жена от множеството издигна глас и Му каза: Блажена утробата, която Те е носила, и гърдите, от които си сукал!</span> <span class="verse"><a name="28">28</a>А Той каза: По-добре кажи: Блажени онези, които слушат Божието слово и го пазят.</span> <span class="verse"><a name="29">29</a>А когато множествата се събираха около Него, започна да казва: Това поколение е зло поколение. Иска знамение, но друго знамение няма да му се даде, освен знамението на (пророк) Йона.</span> <span class="verse"><a name="30">30</a>Защото, както Йона стана знамение за ниневийците, така и Човешкият Син ще бъде за това поколение.</span> <span class="verse"><a name="31">31</a>Южната царица ще се яви на съда с мъжете от това поколение и ще ги осъди, защото дойде от краищата на земята да чуе Соломоновата мъдрост; а ето, тук има повече от Соломон.</span> <span class="verse"><a name="32">32</a>Ниневийските мъже ще се явят на съда с това поколение и ще го осъдят, защото се покаяха чрез проповедта на Йона; а ето, тук има повече от Йона.</span> <span class="verse"><a name="33">33</a>Никой, като запали светило, не го слага на скрито място, нито под шиника, а на светилника, за да виждат светлината онези, които влизат.</span> <span class="verse"><a name="34">34</a>Светило на тялото ти е твоето око. Когато окото ти е чисто, цялото ти тяло е осветено; а когато е зло, и тялото ти е в мрак.</span> <span class="verse"><a name="35">35</a>Затова внимавай, да не би светлината в теб да е тъмнина.</span> <span class="verse"><a name="36">36</a>Но ако цялото твое тяло бъде осветено, без да има тъмна част, то цялото ще бъде осветено, както когато светилото те осветява със сиянието си.</span> <span class="verse"><a name="37">37</a>Като говореше, един фарисей Го покани да обядва у него; и Той влезе и седна да яде.</span> <span class="verse"><a name="38">38</a>А фарисеят се учуди, като видя, че Той не се изми първо преди обяда.</span> <span class="verse"><a name="39">39</a>Но Господ му каза: Сега вие фарисеите чистите външността на чашата и паницата, а вътрешността ви е пълна с грабеж и злина.</span> <span class="verse"><a name="40">40</a>Безумци! Този, който е направил външното, не е ли направил и вътреш��ото?</span> <span class="verse"><a name="41">41</a>По-добре давайте милостиня от това, което е в сърцето; и ето, всичко ще ви бъде чисто.</span> <span class="verse"><a name="42">42</a>Но горко на вас, фарисеи! Защото давате десятък от джоджена, от седефчето и от всякакъв зеленчук, а пренебрегвате правосъдието и Божията любов. Но тези трябваше да правите, а онези да не пренебрегвате.</span> <span class="verse"><a name="43">43</a>Горко на вас, фарисеи! Защото обичате първите столове в синагогите и поздравите по пазарите.</span> <span class="verse"><a name="44">44</a>Горко на вас, книжници и фарисеи, лицемери! Защото сте като гробове, които не личат, така че хората, които ходят по тях, не знаят.</span> <span class="verse"><a name="45">45</a>И един от законниците в отговор Му каза: Учителю, като казваш това, и нас обиждаш.</span> <span class="verse"><a name="46">46</a>А Той каза: Горко и на вас, законниците! Защото товарите хората с бремена, които тежко се носят; а вие самите даже с един пръст не се допирате до бремената.</span> <span class="verse"><a name="47">47</a>Горко на вас! Защото градите гробниците на пророците, а бащите ви ги избиха.</span> <span class="verse"><a name="48">48</a>И така, вие свидетелствате за делата на бащите си и се съгласявате с тях; защото те ги избиха, а вие им градите гробниците.</span> <span class="verse"><a name="49">49</a>Затова и Божията премъдрост каза: Ще им изпращам пророци и апостоли; и някои от тях ще убият и изгонят,</span> <span class="verse"><a name="50">50</a>за да се изиска от това поколение кръвта на всичките пророци, която е проливана от създаването на света –</span> <span class="verse"><a name="51">51</a>от кръвта на Авел до кръвта на Захария, който загина между олтара и дома. Да, казвам ви, ще се изиска от това поколение.</span> <span class="verse"><a name="52">52</a>Горко на вас, законници! Защото отнехте ключа на познанието: сами вие не влязохте и на тези, които искат да влязат, попречихте.</span> <span class="verse"><a name="53">53</a>И като излезе оттам, книжниците и фарисеите започнаха яростно да Го преследват и да Го предизвикват да говори за още много неща,</span> <span class="verse"><a name="54">54</a>като Го дебнеха, за да уловят нещо от думите Му, за което да Го обвинят.</span> </p></div</div></div></body></html>