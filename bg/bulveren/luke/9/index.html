<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/luke/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/luke">Luke</a> &gt <strong>Chapter 9</strong></div><p><span class="verse"><a name="1">1</a>И като свика дванадесетте, даде им сила и власт над всички демони и да изцеляват болести.</span> <span class="verse"><a name="2">2</a>И ги изпрати да проповядват Божието царство и да изцеляват болните.</span> <span class="verse"><a name="3">3</a>И им каза: Не вземайте нищо за из път – нито тояга, нито торба, нито хляб, нито пари, нито да имате по две ризи.</span> <span class="verse"><a name="4">4</a>И в която къща влезете, там отсядайте и оттам тръгвайте на път.</span> <span class="verse"><a name="5">5</a>И ако някои не ви приемат, когато излизате от онзи град, отърсете и праха от краката си за свидетелство против тях.</span> <span class="verse"><a name="6">6</a>И те тръгнаха и отиваха по селата, и проповядваха благовестието, и изцеляваха навсякъде.</span> <span class="verse"><a name="7">7</a>А четверовластникът Ирод чу за всичко, което беше извършено от Него и беше в недоумение; защото някои казваха, че Йоан е възкръснал от мъртвите;</span> <span class="verse"><a name="8">8</a>други пък – че Илия се е явил; а други – че един от старовременните пророци е възкръснал.</span> <span class="verse"><a name="9">9</a>И Ирод каза: Йоан аз обезглавих. А кой е Този, за когото слушам такива неща? И желаеше да Го види.</span> <span class="verse"><a name="10">10</a>И като се върнаха апостолите, разказаха на Иисус всичко, което бяха извършили; и Той ги взе и се оттегли насаме (в уединено място) до един град, наречен Витсаида.</span> <span class="verse"><a name="11">11</a>А множествата, като разбраха това, Го последваха; и Той ги прие с готовност и им говореше за Божието царство, и изцеляваше онези, които имаха нужда от изцеление.</span> <span class="verse"><a name="12">12</a>И когато денят започна да отминава, дванадесетте се приближиха и Му казаха: Разпусни множествата, за да отидат в околните села и колиби да нощуват и да си намерят храна, защото тук сме в уединено място.</span> <span class="verse"><a name="13">13</a>Но Той им каза: Дайте им вие да ядат. А те казаха: Нямаме повече от пет хляба и две риби, освен ако отидем и купим храна за целия този народ.</span> <span class="verse"><a name="14">14</a>Защото имаше около пет хиляди мъже. И каза на учениците Си: Накарайте ги да насядат на групи по петдесет души.</span> <span class="verse"><a name="15">15</a>Те направиха така и накараха всички да насядат.</span> <span class="verse"><a name="16">16</a>А Той взе петте хляба и двете риби и погледна към небето, и ги благослови; и като ги разчупи, даде на учениците да сложат пред множеството.</span> <span class="verse"><a name="17">17</a>И ядоха и всички се наситиха; и вдигнаха къшеите, които им останаха – дванадесет коша.</span> <span class="verse"><a name="18">18</a>И когато Той се молеше насаме и учениците бяха с Него, ги попита, казвайки: Какво казва множеството, кой съм Аз?</span> <span class="verse"><a name="19">19</a>А те в отговор казаха: Едни казват, че си Йоан Кръстител; други – Илия; трети пък – че един от старовременните пророци е възкръснал.</span> <span class="verse"><a name="20">20</a>Тогава им каза: А вие какво казвате, кой съм Аз? Петър в отговор каза: Божият Христос.</span> <span class="verse"><a name="21">21</a>А Той ги предупреди и им заповяда да не казват на никого, като каза:</span> <span class="verse"><a name="22">22</a>Човешкият Син трябва много да пострада и да бъде отхвърлен от старейшините, главните свещеници и книжниците, да бъде убит и на третия ден да бъде възкресен.</span> <span class="verse"><a name="23">23</a>Каза още и на всички: Ако иска някой да дойде след Мен, нека се отрече от себе си, нека носи кръста си всеки ден и нека Ме следва.</span> <span class="verse"><a name="24">24</a>Защото, който иска да спаси живота си, ще го изгуби, а който изгуби живота си заради Мен, той ще го спаси.</span> <span class="verse"><a name="25">25</a>Понеже какво се ползува човек, ако спечели целия свят, а изгуби или ощети себе си?</span> <span class="verse"><a name="26">26</a>Защото, ако се срамува някой от Мен и от думите Ми, то и Човешкият Син ще се срамува от него, когато дойде в славата Си и в славата на Отца и на светите ангели.</span> <span class="verse"><a name="27">27</a>А казвам ви наистина: има някои от тук стоящите, които никак няма да вкусят смърт, докато не видят Божието царство.</span> <span class="verse"><a name="28">28</a>И около осем дни след като каза това, Той взе със Себе Си Петър, Йоан и Яков и се качи на планината да се моли.</span> <span class="verse"><a name="29">29</a>И като се молеше, видът на лицето Му се измени и облеклото Му стана бяло и блестящо.</span> <span class="verse"><a name="30">30</a>И ето, двама мъже се разговаряха с Него; те бяха Мойсей и Илия,</span> <span class="verse"><a name="31">31</a>които се явиха в слава и говореха за Неговата смърт, която Му предстоеше да изпълни в Ерусалим.</span> <span class="verse"><a name="32">32</a>А Петър и онези, които бяха с него, ги беше налегнал сън; но когато се разбудиха, видяха славата Му и двамата мъже, които стояха с Него.</span> <span class="verse"><a name="33">33</a>И когато те се разделиха с Него, Петър каза на Иисус: Наставниче, добре е да сме тук; и нека направим три шатри: една за Теб, една за Мойсей и една за Илия – без да знае какво говори.</span> <span class="verse"><a name="34">34</a>И докато казваше това, дойде облак и ги засени; и учениците се уплашиха, като влязоха в облака.</span> <span class="verse"><a name="35">35</a>И от облака дойде глас, който каза: Този е Моят възлюбен Син. Него слушайте.</span> <span class="verse"><a name="36">36</a>И когато гласът престана, Иисус се намери сам. И те замълчаха и в онези дни не казваха на никого нищо от това, което бяха видели.</span> <span class="verse"><a name="37">37</a>И на следващия ден, когато слязоха от планината, Го срещна голямо множество.</span> <span class="verse"><a name="38">38</a>И ето, един човек от множеството извика и каза: Учителю, моля Ти се да погледнеш на сина ми, защото ми е единствено дете.</span> <span class="verse"><a name="39">39</a>И ето, хваща го дух и той изведнъж закрещява и духът го сгърчва така, че той се запеня, и като го смазва, едва го напуска.</span> <span class="verse"><a name="40">40</a>Помолих Твоите ученици да го изгонят, но не можаха.</span> <span class="verse"><a name="41">41</a>Иисус в отговор каза: О, роде невярващ и извратен! Докога ще бъда с вас и ще ви търпя? Доведи сина си тук.</span> <span class="verse"><a name="42">42</a>И още докато идваше, демонът го тръшна и сгърчи силно; а Иисус смъмри нечистия дух, изцели момчето и го върна на баща му.</span> <span class="verse"><a name="43">43</a>И всички се чудеха на Божието величие. А докато всички се чудеха на всичко, което правеше, Той каза на учениците Си:</span> <span class="verse"><a name="44">44</a>Вложете в ушите си тези думи, защото Човешкият Син ще бъде предаден в човешки ръце.</span> <span class="verse"><a name="45">45</a>Но те не разбраха тази дума, тя беше скрита от тях, за да не я разберат; а се бояха да Го попитат за тази дума.</span> <span class="verse"><a name="46">46</a>И между тях се повдигна спор – кой от тях ще бъде по-голям.</span> <span class="verse"><a name="47">47</a>А Иисус, като видя мисълта на сърцето им, взе едно детенце, постави го при Себе Си и им каза:</span> <span class="verse"><a name="48">48</a>Който приеме това дете в Мое Име, Мен приема; и който приеме Мен, приема Този, който Ме е пратил; защото, който е най-малък между всички вас, той ще бъде голям.</span> <span class="verse"><a name="49">49</a>А Йоан заговори и каза: Наставниче, видяхме един човек да изгонва демони в Твое Име и му забранихме, защото не следва с нас.</span> <span class="verse"><a name="50">50</a>А Иисус му каза: Не забранявайте, защото, който не е против вас, е откъм вас.</span> <span class="verse"><a name="51">51</a>И когато се навършиха дните да се възнесе, Той насочи лицето Си по пътя за Ерусалим.</span> <span class="verse"><a name="52">52</a>И изпрати пред Себе Си вестители, които отидоха и влязоха в едно самарянско село да приготвят за Него.</span> <span class="verse"><a name="53">53</a>Но не Го приеха, защото лицето Му беше обърнато към Ерусалим.</span> <span class="verse"><a name="54">54</a>Когато учениците Му Яков и Йоан видяха това, казаха: Господи, искаш ли да заповядаме да падне огън от небето и да ги изтреби, (както стори и Илия)?</span> <span class="verse"><a name="55">55</a>А Той се обърна и ги смъмри, (и каза: Вие не знаете на какъв дух сте; защото Човешкият Син не е дошъл да погуби човешки души, а да спаси).</span> <span class="verse"><a name="56">56</a>И отидоха в друго село.</span> <span class="verse"><a name="57">57</a>А като вървяха по пътя, един човек Му каза: Господи, ще Те следвам, където и да идеш!</span> <span class="verse"><a name="58">58</a>Иисус му каза: Лисиците си имат леговища и небесните птици – гнезда, а Човешкият Син няма къде глава да подслони.</span> <span class="verse"><a name="59">59</a>А на друг каза: Следвай Ме. А той каза: Господи, позволи ми първо да отида и да погреба баща си.</span> <span class="verse"><a name="60">60</a>Но Той му каза: Остави мъртвите да погребват своите мъртъвци, а ти иди и разгласявай Божието царство.</span> <span class="verse"><a name="61">61</a>Каза и друг: Ще Те следвам, Господи; но първо ми позволи да се сбогувам с домашните си.</span> <span class="verse"><a name="62">62</a>А Иисус му каза: Никой, който е сложил ръката си на плуга и гледа назад, не е годен за Божието царство.</span> </p></div</div></div></body></html>