<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 27</strong></div><p><span class="verse"><a name="1">1</a>И ГОСПОДНОТО слово беше към мен и каза:</span> <span class="verse"><a name="2">2</a>И ти, сине човешки, надигни оплакване за Тир и кажи на Тир:</span> <span class="verse"><a name="3">3</a>Ти, който седиш при входа на морето, който търгуваш с народите на много острови, така казва Господ БОГ: Тире, ти казваш: Аз съм съвършен по красота!</span> <span class="verse"><a name="4">4</a>Пределите ти са сред моретата; твоите строители направиха красотата ти съвършена.</span> <span class="verse"><a name="5">5</a>Направиха всичките дъски на корабите ти от санирски елхи, взеха кедри от Ливан, за да ти направят мачта.</span> <span class="verse"><a name="6">6</a>Направиха веслата ти от васанските дъбове, седалките ти направиха от слонова кост и кипарисово дърво от китимските острови.</span> <span class="verse"><a name="7">7</a>От извезан висон от Египет беше платното ти, за да ти бъде за знаме; синьо и мораво от островите на Елиса беше покровът ти.</span> <span class="verse"><a name="8">8</a>Жителите на Сидон и Арвад бяха гребците ти, мъдреците ти, които бяха в теб, Тире, бяха кормчиите ти.</span> <span class="verse"><a name="9">9</a>Старейшините на Гевал и мъдреците му поправяха в теб пробойните ти, всички морски кораби и моряците им бяха в теб, за да търгуват със стоките ти.</span> <span class="verse"><a name="10">10</a>Персийци, лидийци и ливийци бяха войниците ти във войската ти, окачваха в теб щит и шлем; те ти придаваха великолепие.</span> <span class="verse"><a name="11">11</a>Синовете на Арвад и войската ти бяха по стените ти отвред, а гамадците бяха по кулите ти; окачваха щитовете си наоколо по стените ти; те направиха красотата ти съвършена.</span> <span class="verse"><a name="12">12</a>Тарсис търгуваше с теб заради изобилието от всякакви богатства; даваха сребро, желязо, калай и олово за твоите стоки.</span> <span class="verse"><a name="13">13</a>Яван, Тувал и Мосох бяха твоите търговци, даваха човешки души и бронзови съдове на твоя пазар.</span> <span class="verse"><a name="14">14</a>От дома Тогарма даваха за стоките ти коне, бойни коне и мулета.</span> <span class="verse"><a name="15">15</a>Синовете на Дедан бяха твоите търговци, много острови бяха твой пазар, връщаха ти за подарък слонова кост и абанос.</span> <span class="verse"><a name="16">16</a>Арам търгуваше с теб заради многото ти изделия; даваше антракс и мораво, и везано, и висон, и корали, и рубини за твоите стоки.</span> <span class="verse"><a name="17">17</a>Юда и израилевата земя бяха твоите търговци; даваха жито от Минит и сухари, и мед, и масло, и балсам на твоя пазар.</span> <span class="verse"><a name="18">18</a>Дамаск търгуваше с теб заради многото ти изделия, заради изобилието от всякакви богатства, с хелвонско вино и с бяла вълна.</span> <span class="verse"><a name="19">19</a>И Ведан и Яван даваха прежда за стоките ти. Обработено желязо, касия и благоуханна тръстика бяха на пазара ти.</span> <span class="verse"><a name="20">20</a>Дедан търгуваше с теб със скъпи тъкани за колесници.</span> <span class="verse"><a name="21">21</a>Арабия и всичките кидарски първенци бяха търговци на пазара ти, с агнета и овни, и козли търгуваха с теб.</span> <span class="verse"><a name="22">22</a>Търговците на Сава и на Раама бяха твои търговци, даваха всякакви превъзходни благоухания и всякакви скъпоценни камъни, и злато за твоите стоки.</span> <span class="verse"><a name="23">23</a>Харан и Хане, и Еден, търговците на Сава, Асур и Хилмад търгуваха с теб.</span> <span class="verse"><a name="24">24</a>Те бяха твоите търговци на скъпоценни дрехи, на сини и везани одежди и на скъпи ковчежета, вързани с въжета и направени от кедър. Това продаваха на пазара ти.</span> <span class="verse"><a name="25">25</a>Тарсийските кораби обикаляха по търговията ти и ти се напълни и много се прослави сред моретата.</span> <span class="verse"><a name="26">26</a>Твоите гребци те отведоха в големи води и източният вятър те разби сред моретата.</span> <span class="verse"><a name="27">27</a>Богатствата ти и стоките ти, пазарът ти, моряците ти и кормчиите ти и които поправяха пробойните ти, и търгуващите със стоките ти и всичките военни мъже, които са в теб, с цялото множество, което е сред теб, ще паднат сред моретата в деня на падението ти.</span> <span class="verse"><a name="28">28</a>Предградията ще се потресат от гласа на вика на твоите кормчии.</span> <span class="verse"><a name="29">29</a>И всички гребци, моряците и всички морски кормчии ще слязат от корабите си, ще застанат на земята,</span> <span class="verse"><a name="30">30</a>и ще нададат глас за теб, и ще извикат горко, и ще посипят пръст на главите си, и ще се валят в пепелта.</span> <span class="verse"><a name="31">31</a>И ще се обръснат напълно заради теб и ще се опашат с вретище, и ще плачат за теб с горест в душата, с горчиво ридание.</span> <span class="verse"><a name="32">32</a>И в риданието си ще надигнат оплакване за теб и ще те оплакват: Кой е като Тир, като загиналия сред морето?</span> <span class="verse"><a name="33">33</a>Когато стоките ти излизаха от моретата, ти насищаше много народи; с голямото си богатство и търговия ти обогатяваше земните царе.</span> <span class="verse"><a name="34">34</a>Сега, когато си разбит от моретата, в дълбините на водите, търговията ти и цялото ти множество паднаха сред теб.</span> <span class="verse"><a name="35">35</a>Всичките жители на островите се смаяха за теб и царете им се ужасиха страшно, лицата им треперят.</span> <span class="verse"><a name="36">36</a>Търговците сред народите подсвирнаха за теб, ти си станал ужас и няма да те има до века.</span> </p></div</div></div></body></html>