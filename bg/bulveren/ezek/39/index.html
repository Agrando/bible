<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 39</strong></div><p><span class="verse"><a name="1">1</a>И ти сине човешки, пророкувай против Гог, като кажеш: Така казва Господ БОГ: Ето, Аз съм против теб, Гог, княже на Рос, Мосох и Тувал.</span> <span class="verse"><a name="2">2</a>Ще те обърна и ще те поведа, и ще те изведа от най-крайния север, и ще те доведа на израилевите планини.</span> <span class="verse"><a name="3">3</a>И ще избия лъка ти от лявата ти ръка и ще изхвърля стрелите ти от дясната ти ръка.</span> <span class="verse"><a name="4">4</a>Ще паднеш на израилевите планини, ти и всичките ти полкове, и народите, които са с теб. И ще те дам за храна на хищните птици от всякакъв вид и на полските зверове.</span> <span class="verse"><a name="5">5</a>Ще паднеш на открито поле, защото Аз изговорих това, заявява Господ БОГ.</span> <span class="verse"><a name="6">6</a>И ще изпратя огън сред Магог и сред онези, които живеят безгрижно по островите; и те ще познаят, че Аз съм ГОСПОД.</span> <span class="verse"><a name="7">7</a>И ще изявя святото Си Име сред народа Си Израил и няма вече да оставя да се оскверни святото Ми Име. И народите ще познаят, че Аз съм ГОСПОД, Светият в Израил.</span> <span class="verse"><a name="8">8</a>Ето, това идва и ще стане, заявява Господ БОГ, този е денят, за който говорих.</span> <span class="verse"><a name="9">9</a>И жителите на израилевите градове ще излязат и ще кладат огън и ще горят оръжия, щитове и щитчета, лъкове и стрели, боздугани и копия; ще кладат огън с тях седем години.</span> <span class="verse"><a name="10">10</a>И няма да носят дърва от полето и да секат от горите, защото ще кладат огън с оръжия. И ще ограбят онези, които са ги ограбили, и ще плячкосат онези, които са ги плячкосали, заявява Господ БОГ.</span> <span class="verse"><a name="11">11</a>И в онзи ден ще дам на Гог място за погребване в Израил — долината на преминаващите на изток от морето; и ще затваря пътя на преминаващите. И там ще погребат Гог и цялото му множество и ще нарекат мястото долината на Амон-Гог.</span> <span class="verse"><a name="12">12</a>И израилевият дом ще ги погребва, за да се очисти земята, седем месеца;</span> <span class="verse"><a name="13">13</a>и целият народ на земята ще ги погребва. И бележит ще им бъде денят, в който Аз ще се прославя, заявява Господ БОГ.</span> <span class="verse"><a name="14">14</a>И ще отделят мъже, които постоянно да обикалят земята и които с обикалящите да погребват останалите по лицето на земята, за да я очистят. След седем месеца ще я претърсят.</span> <span class="verse"><a name="15">15</a>И обикалящите ще ходят през земята и щом някой види човешка кост, ще изправя знак при нея, докато гробарите я погребат в долината на Амон-Гог.</span> <span class="verse"><a name="16">16</a>И името и на града също ще бъде Амона. Така ще очистят земята.</span> <span class="verse"><a name="17">17</a>А ти, сине човешки, така казва Господ БОГ: Кажи на птиците от всякакъв вид и на всички полски зверове: Съберете се и елате! Струпайте се отвсякъде на жертвата, която жертвам за вас, голяма жертва върху израилевите планини, и яжте месо и пийте кръв!</span> <span class="verse"><a name="18">18</a>Месата на силни мъже ще ядете и кръвта на земните първенци ще пиете — овни, агнета и козли, и юнци, всички угоени на Васан.</span> <span class="verse"><a name="19">19</a>И ще ядете тлъстина до насита и ще пиете кръв до опиване от жертвата, която жертвах за вас.</span> <span class="verse"><a name="20">20</a>И ще се наситите на трапезата Ми с коне и ездачи, със силни мъже и с всички воини, заявява Господ БОГ.</span> <span class="verse"><a name="21">21</a>И Аз ще поставя славата Си между народите; и всички народи ще видят Моя съд, който извърших, и ръката Ми, която сложих върху тях.</span> <span class="verse"><a name="22">22</a>И израилевият дом ще познае, че Аз съм ГОСПОД, техният Бог, от онзи ден и за в бъдеще.</span> <span class="verse"><a name="23">23</a>И народите ще познаят, че израилевият дом беше пленен заради беззаконието си — понеже Ми измениха, затова скрих лицето Си от тях и ги предадох в ръката на притеснителите им, и те всички паднаха от меч.</span> <span class="verse"><a name="24">24</a>Според нечистотата им и според престъпленията им постъпих с тях и скрих лицето Си от тях.</span> <span class="verse"><a name="25">25</a>Затова, така казва Господ БОГ: Сега ще върна Яков от плен и ще се смиля за целия израилев дом, и ще ревнувам за святото Си Име.</span> <span class="verse"><a name="26">26</a>И те ще носят позора си и всичките си престъпления, с които Ми измениха, когато живеят в безопасност в земята си и няма кой да ги плаши,</span> <span class="verse"><a name="27">27</a>когато ги върна от народите и ги събера от страните на враговете им, и се осветя чрез тях пред очите на многото народи.</span> <span class="verse"><a name="28">28</a>И ще познаят, че Аз съм ГОСПОД, техният Бог, понеже ги откарах в плен при народите и отново ги събрах в земята им; и вече няма да оставя там никого от тях.</span> <span class="verse"><a name="29">29</a>И няма вече да скрия лицето Си от тях, защото излях Духа Си върху израилевия дом, заявява Господ БОГ.</span> </p></div</div></div></body></html>