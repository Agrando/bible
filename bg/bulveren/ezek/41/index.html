<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 41</strong></div><p><span class="verse"><a name="1">1</a>После ме заведе в храма и измери стълбовете — шест лакътя ширина отсам и шест лакътя ширина оттам, ширината на шатъра.</span> <span class="verse"><a name="2">2</a>И ширината на входа беше десет лакътя и страните на входа бяха пет лакътя отсам и пет лакътя оттам. И измери дължината му — четиридесет лакътя, и ширината му — двадесет лакътя.</span> <span class="verse"><a name="3">3</a>И влезе вътре и измери стълба на входа — два лакътя, и входа — шест лакътя, и ширината на входа — седем лакътя.</span> <span class="verse"><a name="4">4</a>И измери дължината му — двадесет лакътя, и ширината — двадесет лакътя към лицето на храма. И ми каза: Това е Пресвятото място.</span> <span class="verse"><a name="5">5</a>И измери стената на дома — шест лакътя, и ширината на страничните стаи — четири лакътя околовръст около дома.</span> <span class="verse"><a name="6">6</a>И страничните стаи бяха по три, стая над стая, тридесет на ред; и влизаха в стената, която беше околовръст на дома за страничните стаи, за да се държат здраво, но не се държаха за стената на дома.</span> <span class="verse"><a name="7">7</a>И зданието се разширяваше и имаше вита стълба, която се изкачваше към страничните стаи, защото витата стълба на дома се изкачваше нагоре околовръст на дома; затова ширината на дома беше нагоре; и така долният етаж се изкачваше до горния през средния.</span> <span class="verse"><a name="8">8</a>И видях височината на дома околовръст; основите на страничните стаи бяха една цяла тръстика от шест големи лакътя.</span> <span class="verse"><a name="9">9</a>Ширината на външната стена на страничните стаи беше пет лакътя; и оставеното място образуваше страничните стаи на дома.</span> <span class="verse"><a name="10">10</a>И между стаите имаше ширина от двадесет лакътя околовръст около дома.</span> <span class="verse"><a name="11">11</a>И вратата на страничните стаи беше към оставеното място, една врата на север и една врата на юг; и ширината на оставеното място беше пет лакътя околовръст.</span> <span class="verse"><a name="12">12</a>А зданието, което беше пред отделеното място на западната страна, беше седемдесет лакътя широко; и стената на зданието беше пет лакътя широка околовръст, а дължината му беше деветдесет лакътя.</span> <span class="verse"><a name="13">13</a>И измери дома, дължината беше сто лакътя; и отделеното място и зданието, и стените му — дължината беше сто лакътя.</span> <span class="verse"><a name="14">14</a>И ширината на лицето на дома и на отделеното място на изток беше сто лакътя.</span> <span class="verse"><a name="15">15</a>И измери дължината на зданието, което беше в лицето на отделеното място зад него, и галериите му отсам и оттам — сто лакътя; и вътрешния храм и предверията на двора.</span> <span class="verse"><a name="16">16</a>Праговете и решетъчните прозорци и галериите наоколо в трите им реда, срещу прага бяха облечени с дърво околовръст от земята до прозорците — а прозорците бяха покрити —</span> <span class="verse"><a name="17">17</a>до над входа и до вътрешния дом, и навън, и по цялата стена околовръст, отвътре и отвън; всичко беше според мерките.</span> <span class="verse"><a name="18">18</a>И бяха направени херувими и палми, по една палма между херувим и херувим. Всеки херувим имаше две лица,</span> <span class="verse"><a name="19">19</a>лице на човек към палмата отсам и лице на млад лъв към палмата оттам; така беше направено по целия дом околовръст.</span> <span class="verse"><a name="20">20</a>От земята до над вратата бяха направени херувимите и палмите и на стената на храма.</span> <span class="verse"><a name="21">21</a>А храмът имаше четвъртити стълбове на вратите и тези отпред на светилището имаха същия вид.</span> <span class="verse"><a name="22">22</a>Олтарът беше дървен, три лакътя висок и дълъг два лакътя; и ъглите му и подножието му, и страните му бяха дървени. И ми каза: Това е масата, която стои пред ГОСПОДА.</span> <span class="verse"><a name="23">23</a>А храмът и светилището имаха две врати.</span> <span class="verse"><a name="24">24</a>И вратите имаха по две крила, две въртящи се крила, две на едната врата и две крила на другата.</span> <span class="verse"><a name="25">25</a>И по тях, по вратите на храма, бяха направени херувими и палми, както бяха направени по стените. И отпред на предверната зала отвън имаше дървени прагове.</span> <span class="verse"><a name="26">26</a>И имаше решетъчни прозорци и палми отсам и оттам по страните на предверната зала; такива бяха страничните стаи на дома, и праговете.</span> </p></div</div></div></body></html>