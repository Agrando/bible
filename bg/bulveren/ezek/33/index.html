<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 33</strong></div><p><span class="verse"><a name="1">1</a>И ГОСПОДНОТО слово беше към мен и каза:</span> <span class="verse"><a name="2">2</a>Сине човешки, говори на синовете на народа си и им кажи: Когато докарам меч върху някоя земя и народът на онази земя вземе някой човек от себе си и си го постави за страж,</span> <span class="verse"><a name="3">3</a>и той, като види, че мечът идва върху земята, затръби тръбата и предупреди народа,</span> <span class="verse"><a name="4">4</a>тогава, ако някой чуе добре гласа на тръбата и не се пази, и мечът дойде и го постигне, кръвта му ще бъде на главата му.</span> <span class="verse"><a name="5">5</a>Той е чул гласа на тръбата, но не се е пазил — кръвта му ще бъде на него; а който се пази, ще избави живота си.</span> <span class="verse"><a name="6">6</a>Но ако стражът види, че мечът идва, и не затръби тръбата, и народът не се пази, и мечът дойде и постигне някого от тях, той ще бъде постигнат заради беззаконието си, но кръвта му ще изискам от ръката на стража.</span> <span class="verse"><a name="7">7</a>И ти, сине човешки, поставих те страж на израилевия дом. И така, чуй словото от устата Ми и ги предупреди от Моя страна.</span> <span class="verse"><a name="8">8</a>Когато кажа на безбожния: Безбожнико, непременно ще умреш! — а ти не проговориш, за да предупредиш безбожния да се обърне от пътя си, онзи безбожник ще умре заради беззаконието си, но кръвта му ще изискам от ръката ти.</span> <span class="verse"><a name="9">9</a>Но ако предупредиш безбожния за пътя му, да се обърне от него, а той не се обърне от пътя си, той ще умре заради беззаконието си, а ти си спасил душата си.</span> <span class="verse"><a name="10">10</a>Затова, сине човешки, кажи на израилевия дом: Така говорихте, казвайки: Престъпленията ни и греховете ни са върху нас и ние чезнем заради тях! Как ще живеем?</span> <span class="verse"><a name="11">11</a>Кажи им: Жив съм Аз, заявява Господ БОГ — нямам благоволение в смъртта на безбожния, а да се обърне безбожният от пътя си и да живее! Обърнете се, обърнете се от злите си пътища, защо да умрете, доме израилев?</span> <span class="verse"><a name="12">12</a>И ти, сине човешки, кажи на народа си: Правдата на праведния няма да го спаси в деня, когато извърши престъпление; и безбожният няма да падне заради безбожието си в деня, когато се обърне от безбожието си, също както и праведният няма да живее заради правдата си в деня, когато съгреши.</span> <span class="verse"><a name="13">13</a>Когато кажа на праведния, че непременно ще живее, и той се уповае на правдата си и върши беззаконие, всичките му праведни дела няма да се спомнят и заради беззаконието си, което е извършил, той ще умре.</span> <span class="verse"><a name="14">14</a>И когато кажа на безбожния: Непременно ще умреш! — и той се обърне от греха си и върши правда и правота,</span> <span class="verse"><a name="15">15</a>ако безбожният върне залог, плати ограбеното, ходи в правилата на живота, без да върши беззаконие, непременно ще живее, няма да умре.</span> <span class="verse"><a name="16">16</a>Всичките му грехове, които е извършил, няма да му се помнят — той е вършил правда и правота, непременно ще живее.</span> <span class="verse"><a name="17">17</a>Но синовете на народа ти казват: Пътят на Господа не е прав. А техният път е крив.</span> <span class="verse"><a name="18">18</a>Когато праведният се обърне от правдата си и върши неправда, заради нея ще умре.</span> <span class="verse"><a name="19">19</a>А когато безбожният се обърне от безбожието си и върши правда и правота, той ще живее заради това.</span> <span class="verse"><a name="20">20</a>А вие казвате: Пътят на Господа не е прав. Ще ви съдя всекиго според пътищата му, доме израилев!</span> <span class="verse"><a name="21">21</a>И в дванадесетата година на плена ни, в десетия месец, на петия ден от месеца, дойде при мен един избягал от Ерусалим и каза: Градът е превзет.</span> <span class="verse"><a name="22">22</a>А вечерта, преди да дойде избягалият, ръката на ГОСПОДА беше върху мен и отвори устата ми, докато той дойде при мен сутринта; и устата ми се отвори и вече не бях ням.</span> <span class="verse"><a name="23">23</a>И ГОСПОДНОТО слово беше към мен и каза:</span> <span class="verse"><a name="24">24</a>Сине човешки, живеещите в онези опустошени места в израилевата земя говорят и казват: Авраам беше един и получи за притежание земята, а ние сме мнозина — на нас е право да се даде земята за притежание.</span> <span class="verse"><a name="25">25</a>Затова им кажи: Така казва Господ БОГ: Ядете месо с кръвта му, вдигате очи към идолите си и проливате кръв — и ще притежавате ли земята?</span> <span class="verse"><a name="26">26</a>Разчитате на меча си, вършите гнусотии и осквернявате всеки жената на ближния си — и ще притежавате ли земята?</span> <span class="verse"><a name="27">27</a>Така им кажи: Така казва Господ БОГ: Жив съм Аз — онези, които са в опустошените места, непременно ще паднат от меч; и който е на открито поле, ще го предам на зверовете да го изядат; а които са в крепостите и в пещерите, ще измрат от мор.</span> <span class="verse"><a name="28">28</a>И ще обърна земята на пустош и да бъде за смайване, и гордата й сила ще пресекне, и израилевите планини ще запустеят, никой няма да минава там.</span> <span class="verse"><a name="29">29</a>И тогава ще познаят, че Аз съм ГОСПОД, когато обърна земята на пустош и да бъде за смайване заради всичките мерзости, които извършиха.</span> <span class="verse"><a name="30">30</a>А ти, сине човешки, синовете на народа ти говорят за теб при стените и входовете на къщите, и си говорят един на друг, всеки на брат си, и казват: Елате сега и чуйте какво е словото, което излиза от ГОСПОДА.</span> <span class="verse"><a name="31">31</a>Те идват при теб, както идва народ, и седят пред теб като Мой народ, и слушат думите ти, но не ги изпълняват, защото с устата си показват много любов, но сърцето им ходи след печалбите им.</span> <span class="verse"><a name="32">32</a>И, ето, ти си им като любима песен, като човек, с хубав глас, който свири добре, защото слушат думите ти, а не ги изпълняват.</span> <span class="verse"><a name="33">33</a>А когато това дойде — ето, идва — тогава ще познаят, че е имало пророк между тях.</span> </p></div</div></div></body></html>