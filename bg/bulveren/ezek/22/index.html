<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 22</strong></div><p><span class="verse"><a name="1">1</a>И ГОСПОДНОТО слово беше към мен и каза:</span> <span class="verse"><a name="2">2</a>И ти, сине човешки, ще съдиш ли, ще съдиш ли града на кръвопролитието? Тогава извести му всичките му мерзости.</span> <span class="verse"><a name="3">3</a>И кажи: Така казва Господ БОГ: О граде, който проливаш кръв сред себе си, за да дойде времето ти, и правиш идоли против себе си, за да се оскверняваш!</span> <span class="verse"><a name="4">4</a>Ти стана виновен за кръвта, която проля, и се оскверни с идолите, които направи; приближи дните си и докара годините си; затова те направих за присмех на народите и за подигравка на всичките страни.</span> <span class="verse"><a name="5">5</a>Близките и далечните от теб ще ти се подиграят — ти който си с опетнено име и изобилстваш с объркване.</span> <span class="verse"><a name="6">6</a>Ето, израилевите първенци бяха в теб, всеки според силата си, за да проливат кръв.</span> <span class="verse"><a name="7">7</a>В теб презираха баща и майка, сред теб вършеха насилие над чужденеца, в теб угнетяваха сираче и вдовица.</span> <span class="verse"><a name="8">8</a>Ти презря светите Ми неща и оскверни съботите Ми.</span> <span class="verse"><a name="9">9</a>Мъже клеветници бяха в теб, за да проливат кръв, в теб ядоха по планините, сред теб вършиха позорни неща.</span> <span class="verse"><a name="10">10</a>В теб откриваха бащината голота, в теб насилваха жена, отделена в нечистотата й.</span> <span class="verse"><a name="11">11</a>В теб един извърши гнусота с жената на ближния си, друг оскверни позорно снаха си, а друг насили сестра си, дъщеря на баща си.</span> <span class="verse"><a name="12">12</a>В теб вземаха подкупи, за да проливат кръв, ти вземаше лихва и печалба и онеправдаваше ближните си с насилие, а Мен забрави, заявява Господ БОГ.</span> <span class="verse"><a name="13">13</a>Ето, затова плеснах с ръце заради онеправдаването, което си вършил, и заради кръвопролитието, което е сред теб.</span> <span class="verse"><a name="14">14</a>Ще устои ли сърцето ти или ще имат ли сила ръцете ти в дните, когато Аз ще се разправя с теб? Аз, ГОСПОД, изговорих това, и ще го извърша.</span> <span class="verse"><a name="15">15</a>Ще те разпръсна между народите и ще те разсея по страните, и ще изчистя напълно нечистотата ти от теб.</span> <span class="verse"><a name="16">16</a>И самият ти ще се оскверниш пред очите на народите и ще познаеш, че Аз съм ГОСПОД.</span> <span class="verse"><a name="17">17</a>И ГОСПОДНОТО слово беше към мен и каза:</span> <span class="verse"><a name="18">18</a>Сине човешки, израилевият дом ми стана шлака. Те всички са мед и калай, желязо и олово в пещта; станаха шлака от сребро.</span> <span class="verse"><a name="19">19</a>Затова, така казва Господ БОГ: Понеже вие всички станахте шлака, затова, ето, Аз ще ви събера сред Ерусалим.</span> <span class="verse"><a name="20">20</a>Както се събират сребро и мед, и желязо, и олово, и калай сред пещта, за да се раздуха върху тях огън и да се стопят, така ще ви събера в гнева Си и в яростта Си, и ще ви сложа там, и ще ви стопя.</span> <span class="verse"><a name="21">21</a>И ще ви събера и ще духна върху вас с огъня на яростта Си, и ще се стопите сред него.</span> <span class="verse"><a name="22">22</a>Както се топи сребро в пещта, така ще се стопите вие сред него; и ще познаете, че Аз, ГОСПОД, излях яростта Си върху вас.</span> <span class="verse"><a name="23">23</a>И ГОСПОДНОТО слово беше към мен и каза:</span> <span class="verse"><a name="24">24</a>Сине човешки, кажи й: Ти си земя, която не се е очистила и върху която не е валял дъжд в деня на негодуванието.</span> <span class="verse"><a name="25">25</a>Заговор на пророците й има сред нея, като ревящ лъв, който лови плячка, поглъщат души, вземат богатства и скъпоценности, умножиха вдовиците сред нея.</span> <span class="verse"><a name="26">26</a>Свещениците й насилиха закона Ми и оскверниха светите Ми неща, не различиха между свято и несвято и не показаха на хората разликата между нечисто и чисто, и криеха очите си от съботите Ми; и Аз бях осквернен сред тях.</span> <span class="verse"><a name="27">27</a>Първенците й сред нея са като вълци, които ловят плячка, за да проливат кръв, за да погубват души, за да печелят неправедно.</span> <span class="verse"><a name="28">28</a>А пророците й им замазваха всичко с кал, като виждаха празни видения и им пророкуваха лъжи, и казваха: Така казва Господ БОГ! — а ГОСПОД не беше говорил.</span> <span class="verse"><a name="29">29</a>Народът на земята упражняваше насилие и грабеше грабеж, и угнетяваше сиромаха и бедния, и притесняваше несправедливо чужденеца.</span> <span class="verse"><a name="30">30</a>И потърсих между тях мъж, който би затворил оградата и би застанал в пролома пред Мен заради земята, за да не я погубя, но не намерих.</span> <span class="verse"><a name="31">31</a>И излях върху тях негодуванието Си, довърших ги с огъня на яростта Си, въздадох пътищата им върху главите им, заявява Господ БОГ.</span> </p></div</div></div></body></html>