<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 18</strong></div><p><span class="verse"><a name="1">1</a>И ГОСПОДНОТО слово беше към мен и каза:</span> <span class="verse"><a name="2">2</a>Какво употребявате вие тази поговорка за израилевата земя, като казвате: Бащите ядоха кисело грозде, а зъбите на синовете скоминясаха?</span> <span class="verse"><a name="3">3</a>Жив съм Аз, заявява Господ БОГ — няма вече да употребявате тази поговорка в Израил.</span> <span class="verse"><a name="4">4</a>Ето, всички души са Мои — както душата на бащата, така и душата на сина са Мои. Душата, която е съгрешила, тя ще умре.</span> <span class="verse"><a name="5">5</a>Но ако някой е праведен и постъпва право и праведно,</span> <span class="verse"><a name="6">6</a>не яде по планините и не повдига очите си към идолите на израилевия дом, и не осквернява жената на ближния си, и не се приближава до жена в нечистотата й,</span> <span class="verse"><a name="7">7</a>и не насилва никого, връща на длъжника залога му, не граби грабеж, дава хляба си на гладния и покрива голия с дреха,</span> <span class="verse"><a name="8">8</a>не дава с лихва и не взема печалба, оттегля ръката си от неправда, върши правосъдие според истината между човек и човек,</span> <span class="verse"><a name="9">9</a>ходи в наредбите Ми и пази правилата Ми, за да постъпва според истината — той е праведен, непременно ще живее, заявява Господ БОГ.</span> <span class="verse"><a name="10">10</a>Но ако той роди син разбойник, който пролива кръв и върши някое от тези неща —</span> <span class="verse"><a name="11">11</a>а той самият не е вършил нищо от това — а синът дори яде по планините и осквернява жената на ближния си,</span> <span class="verse"><a name="12">12</a>насилва сиромаха и бедния, граби грабежи, не връща залог и повдига очите си към идолите, върши гнусотии,</span> <span class="verse"><a name="13">13</a>дава с лихва и взема печалба — той ще живее ли? Няма да живее. Извършил е всички тези мерзости — непременно ще умре, кръвта му ще бъде върху него.</span> <span class="verse"><a name="14">14</a>И ето, ако роди син който, като гледа всичките грехове, които баща му върши, и се бои и не върши такива неща,</span> <span class="verse"><a name="15">15</a>не яде по планините и не повдига очите си към идолите на израилевия дом, и не осквернява жената на ближния си,</span> <span class="verse"><a name="16">16</a>и не насилва никого, не задържа залог, не граби грабеж, дава хляба си на гладния и покрива голия с дреха,</span> <span class="verse"><a name="17">17</a>не посяга на сиромаха, не взема лихва и печалба, върши правилата Ми и ходи в наредбите Ми — той няма да умре за беззаконието на баща си, непременно ще живее.</span> <span class="verse"><a name="18">18</a>Баща му, понеже е насилвал жестоко, грабил е грабеж от брат си и е вършил това, което не е добро, сред народа си, ето, той ще умре в беззаконието си.</span> <span class="verse"><a name="19">19</a>Но вие казвате: Защо синът не понася беззаконието на баща си? А синът е постъпвал право и праведно, пазил е всичките Ми наредби и ги е вършил — той непременно ще живее.</span> <span class="verse"><a name="20">20</a>Душата, която греши, тя ще умре; синът няма да понесе беззаконието на баща си и бащата няма да понесе беззаконието на сина си. Правдата на праведния ще бъде за него и безбожието на безбожния ще бъде за него.</span> <span class="verse"><a name="21">21</a>Но ако безбожният се обърне от всичките грехове, които е вършил, и пази всичките Ми наредби и постъпва право и праведно, той непременно ще живее, няма да умре.</span> <span class="verse"><a name="22">22</a>Всичките му престъпления, които е извършил, няма да му се помнят; заради правдата, която е вършил, ще живее.</span> <span class="verse"><a name="23">23</a>Имам ли Аз благоволение в смъртта на безбожния? — заявява Господ БОГ. — Не ли по-скоро в това, да се обърне от пътя си и да живее?</span> <span class="verse"><a name="24">24</a>Но ако праведният се обърне от правдата си и върши беззаконие и постъпва според всичките гнусотии, които върши безбожният, ще живее ли? Всички праведни дела, които е извършил, няма да се помнят; заради престъплението, което е извършил, и заради греха, който е извършил, заради тях ще умре.</span> <span class="verse"><a name="25">25</a>А вие казвате: Пътят на Господа не е прав. Слушайте сега, доме израилЕв! Моят ли път не е прав? Не са ли криви вашите пътища?</span> <span class="verse"><a name="26">26</a>Когато праведният се обърне от правдата си и извърши беззаконие, ще умре за него; заради беззаконието, което е извършил, ще умре.</span> <span class="verse"><a name="27">27</a>А когато безбожният се обърне от безбожието, което е вършил, и постъпва право и праведно, той ще запази жива душата си.</span> <span class="verse"><a name="28">28</a>Понеже е видял и се е обърнал от всичките престъпления които е вършил, непременно ще живее, няма да умре.</span> <span class="verse"><a name="29">29</a>Но израилевият дом казва: Пътят на Господа не е прав. Моите ли пътища не са прави, доме израилев? Не са ли криви вашите пътища?</span> <span class="verse"><a name="30">30</a>Затова ще ви съдя всекиго според пътищата му, доме израилев, заявява Господ БОГ. Покайте се и се обърнете от всичките си престъпления, за да не ви стане това препънка за беззаконие.</span> <span class="verse"><a name="31">31</a>Отхвърлете от себе си всичките си престъпления, които вършихте, и си направете ново сърце и нов дух! Защо да умрете, доме израилев?</span> <span class="verse"><a name="32">32</a>Защото Аз нямам благоволение в смъртта на умиращия, заявява Господ БОГ. Затова обърнете се и живейте!</span> </p></div</div></div></body></html>