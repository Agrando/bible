<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 32</strong></div><p><span class="verse"><a name="1">1</a>И в дванадесетата година, в дванадесетия месец, на първия ден от месеца, ГОСПОДНОТО слово беше към мен и каза:</span> <span class="verse"><a name="2">2</a>Сине човешки, надигни оплакване за фараона, египетския цар, и му кажи: Ти се уподоби на млад лъв между народите; но ти си като чудовище в моретата и си се устремил в реките си, и мътиш водите с краката си, и газиш реките им.</span> <span class="verse"><a name="3">3</a>Така казва Господ БОГ: Затова ще простра мрежата Си върху теб чрез събрание на много народи и те ще те извлекат в мрежата Ми.</span> <span class="verse"><a name="4">4</a>И ще те захвърля на земята, ще те запратя на откритото поле, ще заселя върху теб всички небесни птици и ще наситя с теб зверовете на цялата земя.</span> <span class="verse"><a name="5">5</a>Ще сложа месата ти по планините и ще напълня долините с купища от мършата ти.</span> <span class="verse"><a name="6">6</a>И ще напоя земята с потоците от кръвта ти до планините, и реките ще се напълнят с теб.</span> <span class="verse"><a name="7">7</a>И когато те угася, ще покрия небето и ще помрача звездите му, ще покрия слънцето с облак и луната няма да свети със светлината си.</span> <span class="verse"><a name="8">8</a>Ще помрача над теб всички светещи светила и ще положа тъмнината по земята ти, заявява Господ БОГ.</span> <span class="verse"><a name="9">9</a>И ще наскърбя сърцето на много народи, когато докарам разрушението ти между народите в земи, които ти не си познавал.</span> <span class="verse"><a name="10">10</a>И ще смая заради теб много народи; и царете им ще се уплашат ужасно заради теб, когато размахам меча Си пред тях; и ще треперят всеки миг, всеки за живота си, в деня на падането ти.</span> <span class="verse"><a name="11">11</a>Защото така казва Господ БОГ: Мечът на вавилонския цар ще дойде върху теб.</span> <span class="verse"><a name="12">12</a>С мечовете на силните ще поваля множеството ти; всички те са страшните между народите; те ще съсипят гордостта на Египет и цялото му множество ще бъде изтребено.</span> <span class="verse"><a name="13">13</a>И ще погубя всичките му животни при многото води; няма вече да ги размъти човешки крак и копито на животно няма да ги размъти.</span> <span class="verse"><a name="14">14</a>Тогава ще избистря водите им и ще направя реките им да текат като масло, заявява Господ БОГ.</span> <span class="verse"><a name="15">15</a>Когато направя египетската земя пустош, земя опустошена от това, което я изпълваше, когато поразя всички, които живеят в нея, тогава ще познаят, че Аз съм ГОСПОД.</span> <span class="verse"><a name="16">16</a>Това е оплакването, с което ще го оплакват — дъщерите на народите ще оплакват с него, Египет и цялото му множество ще оплакват с него, заявява Господ БОГ.</span> <span class="verse"><a name="17">17</a>И в дванадесетата година, на петнадесетия ден от месеца, ГОСПОДНОТО слово беше към мен и каза:</span> <span class="verse"><a name="18">18</a>Сине човешки, ридай за множеството на Египет и го свали, него и дъщерите на знаменитите народи, в най-долните места на земята, със слизащите в рова.</span> <span class="verse"><a name="19">19</a>От кого си по-хубав? Слез и легни при необрязаните!</span> <span class="verse"><a name="20">20</a>Ще паднат сред убитите от меч. На меч е предаден, довлечете го с всичките му множества!</span> <span class="verse"><a name="21">21</a>Най-мощните между силните ще му говорят отсред Шеол заедно с помощниците му; те слязоха, легнаха — необрязаните, убити с меч.</span> <span class="verse"><a name="22">22</a>Там е Асур и цялото му събрание, гробовете му са около него. Те всички са убити, паднали от меч,</span> <span class="verse"><a name="23">23</a>чиито гробове са разположени в краищата на рова, и събранието му е около гроба му. Те всички са убити, паднали от меч — онези, които всяваха ужас в земята на живите.</span> <span class="verse"><a name="24">24</a>Там е Елам и цялото му множество около гроба му. Те всички са убити, паднали от меч, слезли необрязани в най-долните места на земята — онези, които всяваха ужаса си в земята на живите, но понесоха позора си със слизащите в рова.</span> <span class="verse"><a name="25">25</a>Сред убитите му се даде легло с цялото му множество, гробовете му са около него. Те всички са необрязани, убити от меч, защото ужасът им се всяваше в земята на живите, и те носят позора си при слизащите в рова; сред убитите е положен.</span> <span class="verse"><a name="26">26</a>Там е Мосох, Тувал и цялото му множество, гробовете им са около него. Всички са необрязани, убити от меч, защото всяваха ужаса си в земята на живите.</span> <span class="verse"><a name="27">27</a>Те няма да лежат със силните, паднали измежду необрязаните, които слязоха в Шеол с бойните си оръжия и сложиха мечовете си под главите си; а техните беззакония ще бъдат върху костите им, защото бяха ужас за силните в земята на живите.</span> <span class="verse"><a name="28">28</a>И ти ще бъдеш разбит сред необрязаните и ще лежиш с убитите от меч.</span> <span class="verse"><a name="29">29</a>Там е Едом, царете му и всичките му първенци, които в силата си бяха положени между убитите от меч. Те ще лежат с необрязаните и със слизащите в рова.</span> <span class="verse"><a name="30">30</a>Там са всички северни князе и всички сидонци, които слязоха с убитите. При все ужаса от силата им те се посрамиха и лежат необрязани с убитите от меч, и понесоха позора си със слизащите в рова.</span> <span class="verse"><a name="31">31</a>Тях ще види фараонът и ще се утеши за цялото си множество. Фараонът и цялата му войска са убити от меч, заявява Господ БОГ,</span> <span class="verse"><a name="32">32</a>защото Аз всях ужас от него в земята на живите; и той ще бъде положен сред необрязаните, с убитите от меч — фараонът и цялото му множество, заявява Господ БОГ.</span> </p></div</div></div></body></html>