<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 7</strong></div><p><span class="verse"><a name="1">1</a>И ГОСПОДНОТО слово беше към мен и каза:</span> <span class="verse"><a name="2">2</a>А ти, сине човешки, слушай, така казва Господ БОГ на израилевата земя: Край! Краят идва върху четирите краища на земята.</span> <span class="verse"><a name="3">3</a>Сега идва краят върху теб и ще изпратя върху теб гнева Си, и ще те съдя според пътищата ти, и ще въздам върху теб всичките ти мерзости.</span> <span class="verse"><a name="4">4</a>И окото ми няма да те пощади и няма да пожаля, а ще въздам върху теб пътищата ти и твоите мерзости ще бъдат сред теб. И ще познаете, че Аз съм ГОСПОД.</span> <span class="verse"><a name="5">5</a>Така казва Господ БОГ: Зло, едно небивало зло — ето, идва.</span> <span class="verse"><a name="6">6</a>Идва край, идва краят! Събуди се против теб, ето, идва!</span> <span class="verse"><a name="7">7</a>Злата ти участ дойде върху теб, жителю на земята. Времето идва, близо е денят — смут, а не радостен вик по планините!</span> <span class="verse"><a name="8">8</a>Сега, скоро ще излея яростта Си върху теб и ще изпълня гнева Си над теб. Ще те съдя според пътищата ти и ще въздам върху теб всичките ти мерзости.</span> <span class="verse"><a name="9">9</a>И окото Ми няма да пощади и няма да пожаля, ще ти въздам според пътищата ти и твоите мерзости ще бъдат сред теб. И ще познаете, че Аз съм ГОСПОД, който поразява.</span> <span class="verse"><a name="10">10</a>Ето денят, ето, идва! Гибелта ти се яви! Тоягата разцъфтя, гордостта поникна!</span> <span class="verse"><a name="11">11</a>Насилието се издигна до тояга на безбожието. Нищо от тях няма да остане, нито от множеството им, нито от шума им, и нищо славно в тях.</span> <span class="verse"><a name="12">12</a>Времето идва, денят наближи. Да не се радва, който купува, и да не се натъжава, който продава, защото ярост има върху цялото им множество.</span> <span class="verse"><a name="13">13</a>Защото продавачът няма да се върне към продаденото, дори да е останал жив, понеже видението за цялото това множество няма да се отмени и никой няма чрез беззаконието си да утвърди живота си.</span> <span class="verse"><a name="14">14</a>Надуха тръба и всичко се приготви, но никой не отива на бой, защото Моята ярост е върху цялото му множество.</span> <span class="verse"><a name="15">15</a>Мечът е вън, а морът и гладът — вътре. Който е на полето, ще умре от меч, а който е в града, глад и мор ще го погълнат.</span> <span class="verse"><a name="16">16</a>А избягалите от тях, които избягат, ще бъдат по планините като гълъбите на долините, всички ще стенат, всеки за беззаконието си.</span> <span class="verse"><a name="17">17</a>Всички ръце ще отслабнат и всички колене ще се разтекат като вода.</span> <span class="verse"><a name="18">18</a>И ще се препашат с вретище и ужас ще ги покрие, и срам ще има по всички лица и плешивост — по всичките им глави.</span> <span class="verse"><a name="19">19</a>Среброто си ще хвърлят по улиците и златото им ще им бъде като нечистота. Среброто им и златото им няма да могат да ги избавят в деня на ГОСПОДНАТА ярост; няма да наситят душите им, нито да напълнят корема им — защото те бяха препънката за беззаконието им.</span> <span class="verse"><a name="20">20</a>И славата на красотата на среброто послужи за гордост, и образите на гнусотиите и мерзостите си направиха от него — затова им го направих нечистота.</span> <span class="verse"><a name="21">21</a>И ще го дам за плячка в ръцете на чужденци и за грабеж на безбожните на земята, и те ще го осквернят.</span> <span class="verse"><a name="22">22</a>И ще отвърна лицето Си от тях и те ще осквернят тайното Ми място, и насилници ще влязат в него и ще го осквернят.</span> <span class="verse"><a name="23">23</a>Направи верига, защото земята е пълна с кървави престъпления и градът е пълен с насилие.</span> <span class="verse"><a name="24">24</a>Затова ще докарам най-злите от народите и те ще завладеят домовете им; и ще направя да престане гордостта на силните и светилищата им да бъдат осквернени.</span> <span class="verse"><a name="25">25</a>Гибел идва; и ще търсят мир, но няма.</span> <span class="verse"><a name="26">26</a>Бедствие след бедствие ще идва и ще има слух след слух. Тогава ще потърсят видение от пророк, но поучението ще се изгуби от свещеника и съветът — от старейшините.</span> <span class="verse"><a name="27">27</a>Царят ще жалее и първенецът ще се облече в смайване. И ръцете на народа на страната ще треперят. Според пътищата им ще им направя и според техните присъди ще ги съдя. И ще познаят, че Аз съм ГОСПОД.</span> </p></div</div></div></body></html>