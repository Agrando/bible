<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 47</strong></div><p><span class="verse"><a name="1">1</a>И ме върна при вратата на дома; и ето, вода извираше изпод прага на дома на изток — защото лицето на дома беше на изток. И водата течеше надолу изпод дясната страна на дома на юг от олтара.</span> <span class="verse"><a name="2">2</a>И ме изведе по пътя на северната порта и ме преведе наоколо по външния път към външната порта, по пътя, който беше обърнат на изток; и ето, вода течеше от дясната страна.</span> <span class="verse"><a name="3">3</a>И мъжът излезе към изток и в ръката му имаше мерителна връв. И премери хиляда лакътя и ме преведе през водата — водата беше до глезени.</span> <span class="verse"><a name="4">4</a>И пак премери хиляда и ме преведе през водата — водата беше до колене. И пак премери хиляда и ме преведе — водата беше до кръста.</span> <span class="verse"><a name="5">5</a>И пак премери хиляда — и беше станала река, през която не можех да премина, защото водата се беше качила, беше станала вода за плуване, непроходима река.</span> <span class="verse"><a name="6">6</a>И ми каза: Видя ли, сине човешки? И ме заведе и ме върна на брега на реката.</span> <span class="verse"><a name="7">7</a>И когато се върнах, ето, на брега на реката имаше твърде много дървета от тази и от онази страна.</span> <span class="verse"><a name="8">8</a>И ми каза: Тази вода изтича към източната област и слиза към равнината, и се влива в морето; и когато достигне морето, водата му ще оздравее.</span> <span class="verse"><a name="9">9</a>И всички живи същества, които гъмжат, ще живеят навсякъде, където отиде двойната река, и рибата там ще бъде твърде много, твърде голямо множество риба, защото водата идва там и водата на морето ще оздравее. И където отиде реката, всичко ще живее.</span> <span class="verse"><a name="10">10</a>И рибарите ще стоят край нея, от Енгади до Енеглаим ще простират мрежите си; рибите им ще бъдат по видовете си като рибите на голямото море, твърде много.</span> <span class="verse"><a name="11">11</a>Блатата и локвите му няма да оздравеят, ще бъдат предадени на сол.</span> <span class="verse"><a name="12">12</a>А на реката, на бреговете й от тази и от онази страна, ще растат всякакви дървета за храна, чиито листа няма да вехнат и плодът им няма да свършва — всеки месец ще раждат нови плодове, защото водата им изтича от светилището; и плодовете им ще бъдат за храна, а листата им — за изцеление.</span> <span class="verse"><a name="13">13</a>Така казва Господ БОГ: Това е границата, по която ще наследите земята за дванадесетте израилеви племена: Йосиф ще има два дяла.</span> <span class="verse"><a name="14">14</a>А вие ще я наследите всички еднакво, земята, за която се заклех да я дам на бащите ви; и тази земя ви се падна в наследство.</span> <span class="verse"><a name="15">15</a>И ето границата на земята: На северната страна от голямото море по пътя на Етлон до прохода на Седад;</span> <span class="verse"><a name="16">16</a>Емат, ВЕрота, Сибраим, който е между границата на Дамаск и границата на Емат, и Асаратихон, който е при границите на Ауран.</span> <span class="verse"><a name="17">17</a>И границата от морето ще бъде Асаренан при границата на Дамаск; а на север, северната граница е Емат. И това е северната страна.</span> <span class="verse"><a name="18">18</a>А източната страна, между Ауран и Дамаск, и Галаад и израилевата земя е Йордан, от северната граница до източното море да премерите. Това е източната страна.</span> <span class="verse"><a name="19">19</a>А на юг, южната страна ще бъде от Тамар до водата на Мерива-Кадис и към египетския поток до голямото море. Това е южната страна, към юг.</span> <span class="verse"><a name="20">20</a>А западната страна ще бъде голямото море от южната граница до прохода срещу Емат. Това е западната страна.</span> <span class="verse"><a name="21">21</a>И да разделите тази земя помежду си според израилевите племена.</span> <span class="verse"><a name="22">22</a>Да я разделите в наследство за вас и за чужденците, които живеят сред вас, които са родили синове сред вас; и нека ви бъдат като местни между израилевите синове; с вас да имат наследство между израилевите племена.</span> <span class="verse"><a name="23">23</a>И в което племе живее чужденецът, там му дайте наследство, заявява Господ БОГ.</span> </p></div</div></div></body></html>