<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 40</strong></div><p><span class="verse"><a name="1">1</a>В двадесет и петата година на плена ни, в началото на годината, на десетия ден от месеца, в четиринадесетата година, след като портата на града беше разбита, точно в този ден ГОСПОДНАТА ръка беше върху мен и ме заведе там.</span> <span class="verse"><a name="2">2</a>Чрез Божии видения ме заведе в израилевата земя и ме постави на една много висока планина. И на нея, на юг имаше нещо като постройки на град.</span> <span class="verse"><a name="3">3</a>И като ме заведе там, ето, мъж, чийто вид беше като вида на бронз, и в ръката му имаше ленена връв и мярка от тръстика; и той стоеше на портата.</span> <span class="verse"><a name="4">4</a>И мъжът ми проговори: Сине човешки, виж с очите си и чуй с ушите си, и внимавай в сърцето си за всичко, което ще ти покажа — защото ти беше доведен тук, за да ти покажа това. Всичко, което видиш, разкажи на израилевия дом.</span> <span class="verse"><a name="5">5</a>И ето, имаше стена извън дома околовръст и в ръката на мъжа имаше мярка от тръстика, дълга шест лакътя, всеки с дължина на лакът и длан. И измери ширината на зданието — една тръстика, и височината — една тръстика.</span> <span class="verse"><a name="6">6</a>И дойде при портата, която беше обърната на изток и се изкачи по стъпалата й. И измери прага на портата; ширината му беше една тръстика, и другият праг беше с ширина една тръстика.</span> <span class="verse"><a name="7">7</a>И всяка стражарска стая беше една тръстика дълга и една тръстика широка, и разстоянието между стаите беше пет лакътя, а прагът на портата при предверната зала на портата към дома беше една тръстика.</span> <span class="verse"><a name="8">8</a>Измери и предверната зала на портата към дома — една тръстика.</span> <span class="verse"><a name="9">9</a>Измери и предверната зала на портата — осем лакътя, и стълбовете им — два лакътя; и предверната зала на портата беше към дома.</span> <span class="verse"><a name="10">10</a>И стражарските стаи на портата на изток бяха три отсам и три оттам, една мярка имаха и трите; и една мярка имаха стълбовете отсам и оттам.</span> <span class="verse"><a name="11">11</a>Измери и ширината на входа на портата — десет лакътя, и дължината на портата — тринадесет лакътя.</span> <span class="verse"><a name="12">12</a>А пред стаите имаше ограничител от един лакът отсам и ограничител от един лакът оттам. И всяка стая беше шест лакътя отсам и шест лакътя оттам.</span> <span class="verse"><a name="13">13</a>И измери портата от покрива на едната стражарска стая до покрива на другата, и ширината беше двадесет и пет лакътя, врата срещу врата.</span> <span class="verse"><a name="14">14</a>И направи същото със стълбовете — шестдесет лакътя; и предверието стигаше до стълбовете околовръст портата.</span> <span class="verse"><a name="15">15</a>И от лицето на портата на входа до лицето на предверната зала на вътрешната порта имаше петдесет лакътя.</span> <span class="verse"><a name="16">16</a>И на стражарските стаи имаше решетъчни прозорци, и на стълбовете им навътре към портата околовръст, така и на сводовете; и имаше прозорци навътре околовръст; и на всеки стълб имаше палми.</span> <span class="verse"><a name="17">17</a>И ме заведе във външния двор и ето, стаи и каменна настилка, направени околовръст на двора; тридесет стаи имаше върху каменната настилка.</span> <span class="verse"><a name="18">18</a>И каменната настилка беше отстрани на портата, съответстваща на дължината на портите; това беше долната каменна настилка.</span> <span class="verse"><a name="19">19</a>И измери ширината от лицето на долната порта до лицето на вътрешния двор отвън — сто лакътя на изток и на север.</span> <span class="verse"><a name="20">20</a>И измери дължината и ширината на портата на външния двор, която гледаше на север.</span> <span class="verse"><a name="21">21</a>И стражарските й стаи бяха три отсам и три оттам, и стълбовете й, и сводовете й. Беше според мярката на първата порта, дължината й беше петдесет лакътя и ширината й — двадесет и пет лакътя.</span> <span class="verse"><a name="22">22</a>И прозорците й, и сводовете й, и палмите й бяха според мярката на портата, която беше обърната на изток; и по седем стъпала се изкачваха към нея и сводовете й бяха пред тях.</span> <span class="verse"><a name="23">23</a>И портата на вътрешния двор беше срещу портата, която беше на север и на изток; и измери от порта до порта — сто лакътя.</span> <span class="verse"><a name="24">24</a>И ме заведе на юг и ето, порта на юг; и измери стълбовете й и сводовете й според същите мерки.</span> <span class="verse"><a name="25">25</a>И тя, и сводовете й имаха прозорци околовръст, като онези прозорци; дължината им беше петдесет лакътя и ширината им — двадесет и пет лакътя.</span> <span class="verse"><a name="26">26</a>И седем стъпала бяха изкачването й и сводовете й бяха пред тях; и на стълбовете й имаше палми, една отсам и една оттам.</span> <span class="verse"><a name="27">27</a>И вътрешният двор имаше порта на юг; и измери от външната порта до вътрешната порта на юг — сто лакътя.</span> <span class="verse"><a name="28">28</a>И ме заведе във вътрешния двор през южната порта и измери южната порта според същите мерки,</span> <span class="verse"><a name="29">29</a>и стражарските й стаи, и стълбовете й, и сводовете й според същите мерки. И тя, и сводовете й имаха прозорци околовръст; петдесет лакътя беше дължината, а ширината — двадесет и пет лакътя.</span> <span class="verse"><a name="30">30</a>И сводовете околовръст бяха двадесет и пет лакътя на дължина и пет лакътя на ширина.</span> <span class="verse"><a name="31">31</a>И сводовете й бяха към външния двор и по стълбовете й имаше палми; и осем стъпала бяха изкачването й.</span> <span class="verse"><a name="32">32</a>И ме заведе във вътрешния двор на изток и измери портата според същите мерки,</span> <span class="verse"><a name="33">33</a>и стражарските й стаи, и стълбовете й, и сводовете й според същите мерки. И тя и сводовете й имаха прозорци околовръст; дължината беше петдесет лакътя, а ширината — двадесет и пет лакътя.</span> <span class="verse"><a name="34">34</a>И сводовете й бяха към външния двор и по стълбовете й имаше палми отсам и оттам; и осем стъпала бяха изкачването й.</span> <span class="verse"><a name="35">35</a>И ме заведе при северната порта и я измери според същите мерки,</span> <span class="verse"><a name="36">36</a>и стражарските й стаи, и стълбовете й, и сводовете й; и тя имаше прозорци околовръст; дължината беше петдесет лакътя, а ширината — двадесет и пет лакътя.</span> <span class="verse"><a name="37">37</a>И стълбовете й бяха към външния двор и по стълбовете й имаше палми отсам и оттам; и осем стъпала бяха изкачването й.</span> <span class="verse"><a name="38">38</a>И имаше една стая и входът й беше при стълбовете на портата; там миеха всеизгарянето.</span> <span class="verse"><a name="39">39</a>И в предверната зала на портата имаше две маси отсам и две маси оттам, на които да се колят всеизгарянето, жертвата за грях и жертвата за вина.</span> <span class="verse"><a name="40">40</a>И на външната страна, при изкачването към входа на северната порта, имаше две маси; и на другата страна на предверието на портата имаше две маси.</span> <span class="verse"><a name="41">41</a>Четири маси имаше отсам и четири маси — оттам при страните на портата; осем маси, на които се колят жертвите.</span> <span class="verse"><a name="42">42</a>И четирите маси за всеизгарянето бяха от дялани камъни, лакът и половина дълги и лакът и половина широки, и един лакът високи; на тях се слагаха инструментите, с които се колеха всеизгарянето и жертвата.</span> <span class="verse"><a name="43">43</a>И куки, една длан широки, бяха приковани околовръст на дома; и на маси се слагаше месото на приноса.</span> <span class="verse"><a name="44">44</a>И извън вътрешната порта бяха стаите на певците, във вътрешния двор, който беше на страната на северната порта, и лицата им гледаха на юг; а една беше на страната на източната порта и лицето й гледаше на север.</span> <span class="verse"><a name="45">45</a>И ми каза: Тази стая, чието лице гледа на юг, е за свещениците, които се грижат за дома.</span> <span class="verse"><a name="46">46</a>А стаята, чието лице гледа на север, е за свещениците, които се грижат за олтара. Те са синовете на Садок, които измежду синовете на Леви се приближават при ГОСПОДА, за да Му служат.</span> <span class="verse"><a name="47">47</a>И измери двора — сто лакътя на дължина и сто лакътя на ширина, беше четвъртит. И олтарът беше пред дома.</span> <span class="verse"><a name="48">48</a>И ме заведе в предверната зала на дома и измери стълба на предверната зала — пет лакътя отсам и пет лакътя оттам; и ширината на портата беше три лакътя отсам и три лакътя оттам.</span> <span class="verse"><a name="49">49</a>Дължината на предверната зала беше двадесет лакътя, а ширината — единадесет лакътя; и при стъпалата, по които се изкачваха към нея, и при стълбовете имаше колони, една отсам и една оттам.</span> </p></div</div></div></body></html>