<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 16</strong></div><p><span class="verse"><a name="1">1</a>И ГОСПОДНОТО слово беше към мен и каза:</span> <span class="verse"><a name="2">2</a>Сине човешки, направи да познае Ерусалим своите гнусотии.</span> <span class="verse"><a name="3">3</a>И кажи: Така казва Господ БОГ на ерусалимската дъщеря: Произходът ти и рождението ти е от ханаанската земя; баща ти беше амореец, а майка ти — хетейка.</span> <span class="verse"><a name="4">4</a>А при раждането ти, в деня, когато си се родила, пъпът ти не е бил отрязан и не си била изкъпана във вода, за да се очистиш, и не си била натрита със сол, и не си била повита в пелени.</span> <span class="verse"><a name="5">5</a>Око не те е пожалило да ти направи някое от тези неща и да се смили над теб, а си била изхвърлена на открито поле, защото са се погнусили от теб в деня, когато си се родила.</span> <span class="verse"><a name="6">6</a>И минах покрай теб и те видях да се валяш в кръвта си, и ти казах, както беше в кръвта си: Живей! Казах ти, както беше в кръвта си: Живей!</span> <span class="verse"><a name="7">7</a>Направих те да нараснеш извънредно, като полската трева, и ти порасна и стана голяма, и достигна превъзходна красота. Гърдите ти се образуваха и космите ти растяха, но ти беше гола и непокрита.</span> <span class="verse"><a name="8">8</a>И минах покрай теб и те видях, и ето, възрастта ти беше възраст за любов. И прострях полата Си върху теб и покрих голотата ти, и ти се заклех, и встъпих в завет с теб, заявява Господ БОГ, и ти стана Моя.</span> <span class="verse"><a name="9">9</a>И те изкъпах с вода и измих кръвта ти от теб, и те помазах с масло.</span> <span class="verse"><a name="10">10</a>И те облякох с везани дрехи и те обух с чехли от язовски кожи, и те препасах с висон, и те покрих с коприна.</span> <span class="verse"><a name="11">11</a>И те украсих с накити, сложих гривни на ръцете ти и огърлица на шията ти.</span> <span class="verse"><a name="12">12</a>Сложих и халкичка на носа ти и обици на ушите ти, и великолепен венец на главата ти.</span> <span class="verse"><a name="13">13</a>И ти се украси със злато и сребро и дрехите ти бяха от висон и коприна и везано. Чисто брашно и мед, и масло ядеше и беше превъзходно красива, и достигна до царско положение.</span> <span class="verse"><a name="14">14</a>И ти се прочу между народите заради красотата си, защото тя стана съвършена чрез Моето величие, което положих върху теб, заявява Господ БОГ.</span> <span class="verse"><a name="15">15</a>Но ти се упова на красотата си и като се възползва от известността си, блудства и изливаше към всеки минаващ блудството си — негово беше.</span> <span class="verse"><a name="16">16</a>И взе от дрехите си и си направи пъстри високи места, и блудства на тях, което не трябваше да се случва, нито да става.</span> <span class="verse"><a name="17">17</a>И взе великолепните си накити от Моето злато и от Моето сребро, което Аз ти бях дал, и си направи мъжки образи, и блудства с тях.</span> <span class="verse"><a name="18">18</a>И взе везаните си дрехи и ги покри, и Моето масло и Моя тамян сложи пред тях.</span> <span class="verse"><a name="19">19</a>И Моя хляб, който ти дадох, чистото брашно и маслото, и меда, с които те хранех, и тях сложи пред тях за приятно благоухание. Така стана, заявява Господ БОГ.</span> <span class="verse"><a name="20">20</a>И взе синовете си и дъщерите си, които Ми роди, и им ги пожертва да бъдат изядени. Малко ли бяха блудствата ти,</span> <span class="verse"><a name="21">21</a>че закла децата Ми и ги предаде да бъдат преведени през огъня за тях!</span> <span class="verse"><a name="22">22</a>И във всичките си гнусотии и блудствата си не си спомни дните на младостта си, когато беше гола и непокрита и се валяше в кръвта си.</span> <span class="verse"><a name="23">23</a>И след всичките си злини — горко, горко ти, заявява Господ БОГ —</span> <span class="verse"><a name="24">24</a>си построи блуден балдахин и си направи високо място на всяка улица.</span> <span class="verse"><a name="25">25</a>На всеки кръстопът си построи високо място и направи красотата си гнусна, и разтвори краката си за всеки минаващ, и умножи блудствата си.</span> <span class="verse"><a name="26">26</a>И блудства със синовете на Египет, своите съседи с едра плът, и умножи блудствата си, за да Ме разгневяваш.</span> <span class="verse"><a name="27">27</a>И ето, прострях ръката Си върху теб и ограничих дела ти, и те предадох на волята на онези, които те мразят, филистимските дъщери, които се срамуват от срамния ти път.</span> <span class="verse"><a name="28">28</a>И ти блудства и със синовете на Асур, защото не се насити; блудства с тях и пак не се насити.</span> <span class="verse"><a name="29">29</a>И умножи блудствата си до земята на търговците, до Халдея, но и с това не се насити.</span> <span class="verse"><a name="30">30</a>Колко е слабо сърцето ти, заявява Господ БОГ, като вършиш всички тези неща — дело на безочлива блудница —</span> <span class="verse"><a name="31">31</a>защото построи блудния си балдахин на всеки кръстопът и направи високите си места на всяка улица, а не беше като блудница, защото презря заплата,</span> <span class="verse"><a name="32">32</a>а като жена прелюбодейка, която приема чужди вместо своя мъж.</span> <span class="verse"><a name="33">33</a>На всички блудници дават подаръци, а ти даваш подаръците си на всичките си любовници и ги подкупваш, за да идват при теб отвсякъде и да блудстват с теб.</span> <span class="verse"><a name="34">34</a>И в блудствата ти с теб стана обратното на другите жени — че не те следваха, за да блудстват с теб, но понеже ти даваш заплата, а на теб не дават заплата, с теб стана обратното.</span> <span class="verse"><a name="35">35</a>Затова, блуднице, чуй словото ГОСПОДНО!</span> <span class="verse"><a name="36">36</a>Така казва Господ БОГ: Понеже изля нечистотата си и голотата ти се откри в блудствата ти с любовниците ти, и заради всичките ти гнусни идоли и заради кръвта на децата ти, които им принесе,</span> <span class="verse"><a name="37">37</a>заради тези неща, ето, Аз ще събера всичките ти любовници, с които се наслаждаваше, и всички, които обичаше, заедно с всички, които мразеше — ще ги събера против теб отвсякъде и ще им открия голотата ти, и ще видят цялата ти голота.</span> <span class="verse"><a name="38">38</a>И ще те съдя със съда за прелюбодейките и проливащите кръв и ще те предам на кръв с ярост и ревност.</span> <span class="verse"><a name="39">39</a>И ще те предам в ръката им и те ще съборят блудния ти балдахин, ще сринат високите ти места и ще ти съблекат дрехите ти, и ще вземат великолепните ти накити, и ще те оставят да лежиш гола и непокрита.</span> <span class="verse"><a name="40">40</a>И ще доведат против теб събрание и ще те убият с камъни, и ще те прободат с мечовете си.</span> <span class="verse"><a name="41">41</a>И ще изгорят къщите ти с огън и ще извършат присъди над теб пред очите на много жени. И Аз ще направя да престанеш да бъдеш блудница, и заплата няма вече да даваш.</span> <span class="verse"><a name="42">42</a>И ще уталожа яростта Си против теб и ревността Ми ще се оттегли от Теб, и Аз ще утихна и няма вече да се гневя.</span> <span class="verse"><a name="43">43</a>Понеже не си спомни за дните на младостта си, а Ме разгневяваше с всичко това, ето, и Аз ще въздам пътя ти върху главата ти, заявява Господ БОГ, и няма да вършиш тези срамни неща над всичките си гнусотии!</span> <span class="verse"><a name="44">44</a>Ето, всеки, който използва поговорки, ще употреби тази поговорка против теб и ще каже: Каквато майката, такава и дъщерята.</span> <span class="verse"><a name="45">45</a>Ти си дъщеря на майка си, която отхвърли мъжа си и децата си; ти си сестра на сестрите си, които отхвърлиха мъжете си и децата си. Майка ви беше хетейка, а баща ви — амореец.</span> <span class="verse"><a name="46">46</a>По-голямата ти сестра е Самария, тя и дъщерите й, които живеят от лявата ти страна; а по-малката ти сестра, която живее от дясната ти страна, е Содом и дъщерите й.</span> <span class="verse"><a name="47">47</a>Но ти не хЄди по техните пътища и не вшрши много малко от техните мерзости, а надмина покварата им във всичките си пътища.</span> <span class="verse"><a name="48">48</a>Жив съм Аз, заявява Господ БОГ — сестра ти Содом, тя и дъщерите й не извършиха това, което извършихте ти и дъщерите ти!</span> <span class="verse"><a name="49">49</a>Ето, това беше беззаконието на сестра ти Содом, нейното и на дъщерите й: гордост, пресищане с храна и безгрижно спокойствие, а ръката на сиромаха и бедния не подкрепяше.</span> <span class="verse"><a name="50">50</a>Възгордяха се и вършиха гнусотии пред Мен и Аз ги отмахнах, когато видях.</span> <span class="verse"><a name="51">51</a>И Самария не е извършила и половината от твоите грехове, а ти умножи гнусотиите си повече от тях и оправда сестрите си с всичките гнусотии, които извърши.</span> <span class="verse"><a name="52">52</a>И ти също понеси позора си, ти която осъждаше сестрите си! Поради греховете ти, които извърши, по-гнусни от техните, те са по-праведни от теб. И ти също се засрамй и понеси позора си, защото оправда сестрите си.</span> <span class="verse"><a name="53">53</a>И Аз ще върна пленниците им, пленниците на Содом и на дъщерите й и пленниците на Самария и на дъщерите й, и пленниците на твоя плен сред тях,</span> <span class="verse"><a name="54">54</a>за да носиш позора си и да се срамуваш за всичко, което извърши, като им стана утеха.</span> <span class="verse"><a name="55">55</a>И сестрите ти, Содом и дъщерите й, ще се върнат в предишното си състояние и Самария и дъщерите й ще се върнат в предишното си състояние, и ти и дъщерите ти ще се върнете в предишното си състояние.</span> <span class="verse"><a name="56">56</a>Не беше ли името на сестра ти Содом слух в устата ти в дните на гордостта ти,</span> <span class="verse"><a name="57">57</a>преди да се открие злината ти, както във времето на присмеха на дъщерите на Арам и всички около тях, дъщерите на филистимците, които те презираха отвред.</span> <span class="verse"><a name="58">58</a>Ти понесе срамните си дела и гнусотиите си, заявява ГОСПОД.</span> <span class="verse"><a name="59">59</a>Защото така казва Господ БОГ: Аз ще ти направя, както ти направи, като презря клетвата и наруши завета.</span> <span class="verse"><a name="60">60</a>Но Аз ще си спомня Своя завет с теб в дните на младостта ти и ще утвърдя за теб вечен завет.</span> <span class="verse"><a name="61">61</a>Тогава ще си спомниш за пътищата си и ще се засрамиш, когато приемеш сестрите си, по-големите от теб и по-малките от теб; и ще ти ги дам за дъщери, но не според твоя завет.</span> <span class="verse"><a name="62">62</a>И Аз ще утвърдя завета Си с теб и ще познаеш, че Аз съм ГОСПОД —</span> <span class="verse"><a name="63">63</a>за да си спомниш и да се засрамиш, и да не отвориш вече устата си от срам, когато ти простя за всичко, което си извършила, заявява Господ БОГ.</span> </p></div</div></div></body></html>