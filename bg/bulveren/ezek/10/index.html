<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 10</strong></div><p><span class="verse"><a name="1">1</a>И видях, и ето, на свода, който беше над главите на херувимите, имаше като камък сапфир, нещо подобно на престол се виждаше над тях.</span> <span class="verse"><a name="2">2</a>И проговори на облечения в лен мъж и каза: Влез между вихровите колела под херувима и напълни ръцете си с огнени въглени от мястото между херувимите, и ги пръсни върху града. И той влезе пред очите ми.</span> <span class="verse"><a name="3">3</a>А херувимите стояха отдясно на дома, когато мъжът влезе; и облакът изпълни вътрешния двор.</span> <span class="verse"><a name="4">4</a>И ГОСПОДНАТА слава се издигна от херувимите на прага на дома; и домът се изпълни от облака, и дворът беше пълен със сиянието на ГОСПОДНАТА слава.</span> <span class="verse"><a name="5">5</a>И шумът на крилете на херувимите се чуваше чак до външния двор, като гласа на Всемогъщия Бог, когато говори.</span> <span class="verse"><a name="6">6</a>И когато заповяда на облечения в лен мъж, като каза: Вземи огън от мястото между вихровите колела, от мястото между херувимите! — той влезе и застана при колелото.</span> <span class="verse"><a name="7">7</a>И един херувим простря ръка от мястото между херувимите към огъня, който беше между херувимите, и вдигна от него и даде в ръцете на облечения в лен. И той го взе и излезе.</span> <span class="verse"><a name="8">8</a>А на херувимите се виждаше нещо като човешка ръка под крилете им.</span> <span class="verse"><a name="9">9</a>И видях, и ето, четири колела при херувимите, едно колело при един херувим и едно колело при друг херувим. И видът на колелата беше, както изглежда камък хрисолит.</span> <span class="verse"><a name="10">10</a>А видът им — четирите имаха един и същ вид, като че ли имаше колело в колело.</span> <span class="verse"><a name="11">11</a>Когато вървяха, вървяха към четирите си страни; не се обръщаха, когато вървяха, а към мястото, накъдето се обръщаше главата, вървяха след нея; не се обръщаха когато вървяха.</span> <span class="verse"><a name="12">12</a>А цялото им тяло и гърбовете им, и ръцете им, и крилете им, и колелата, бяха пълни с очи отвсякъде. И четирите имаха колелата си.</span> <span class="verse"><a name="13">13</a>Колелата чух, че се нарекоха вихрови колела.</span> <span class="verse"><a name="14">14</a>И всеки имаше четири лица; лицето на първия беше лице на херувим, а лицето на втория — лице на човек, а на третия — лице на лъв, а на четвъртия — лице на орел.</span> <span class="verse"><a name="15">15</a>И херувимите се издигнаха. Това е живото същество, което видях при реката Ховар.</span> <span class="verse"><a name="16">16</a>И когато херувимите вървяха, и колелата вървяха при тях. И когато херувимите вдигаха крилете си, за да се издигнат от земята, и колелата не се отклоняваха от тях.</span> <span class="verse"><a name="17">17</a>При спирането им спираха и при издигането им се издигаха с тях, защото духът на живото същество беше в тях.</span> <span class="verse"><a name="18">18</a>И ГОСПОДНАТА слава излезе от прага на дома и застана над херувимите.</span> <span class="verse"><a name="19">19</a>И херувимите вдигнаха крилете си и се издигнаха от земята пред очите ми, като си отиваха, и колелата се издигаха заедно с тях. И застанаха на входа на източната порта и славата на Израилевия Бог беше отгоре върху тях.</span> <span class="verse"><a name="20">20</a>Това е живото същество, което видях под Израилевия Бог при реката Ховар; и разбрах, че са херувими.</span> <span class="verse"><a name="21">21</a>Всеки имаше четири лица и всеки имаше четири криле; и под крилете им имаше нещо като човешки ръце.</span> <span class="verse"><a name="22">22</a>А що се отнася до образа на лицата им, те бяха лицата, които видях при реката Ховар, видът им и самите те. Те вървяха всеки право пред себе си.</span> </p></div</div></div></body></html>