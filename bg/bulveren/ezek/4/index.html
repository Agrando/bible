<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezek/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezek">Ezekiel</a> &gt <strong>Chapter 4</strong></div><p><span class="verse"><a name="1">1</a>И ти, сине човешки, вземи си глинена плоча и я сложи пред себе си, и начертай на нея град — Ерусалим.</span> <span class="verse"><a name="2">2</a>И постави обсада против него и съгради укрепления против него, и издигни могили против него, и насипи насип против него, и разположи военни станове против него, и постави стеноломи против него отвсякъде.</span> <span class="verse"><a name="3">3</a>И ти си вземи желязна плоча и я сложи като желязна стена между себе си и града. И насочи лицето си против него и той ще бъде обсаден, и ти го обсаждай. Това е знамение за израилевия дом.</span> <span class="verse"><a name="4">4</a>И ти легни на лявата си страна и положи на нея беззаконието на израилевия дом. Колкото дни лежиш на нея, ще носиш беззаконието им.</span> <span class="verse"><a name="5">5</a>Защото Аз ти определих годините на беззаконието им за съответен брой дни, триста и деветдесет дни; и ще носиш беззаконието на израилевия дом.</span> <span class="verse"><a name="6">6</a>И когато свършиш тези, тогава легни още веднъж на дясната си страна и носи беззаконието на юдовия дом четиридесет дни; ден за година, ден за година ти определих.</span> <span class="verse"><a name="7">7</a>И насочи лицето си и голата си ръка към обсадата на Ерусалим и пророкувай против него.</span> <span class="verse"><a name="8">8</a>И ето, слагам ти връзки и няма да се обърнеш от едната си страна на другата, докато не свършиш дните на обсадата си.</span> <span class="verse"><a name="9">9</a>И ти си вземи пшеница и ечемик, и боб, и леща, и просо, и бяло жито и ги сложи в един съд, и си направи от тях хляб; колкото дни лежиш на страната си, триста и деветдесет дни, да ядеш от тях.</span> <span class="verse"><a name="10">10</a>И храната, която ще ядеш, да бъде претеглена, двадесет сикъла на ден; от време на време да ядеш от нея.</span> <span class="verse"><a name="11">11</a>И вода да пиеш с мярка, по една шеста ин; от време на време да пиеш.</span> <span class="verse"><a name="12">12</a>Да ги ядеш като ечемични пити и да ги печеш с буци тор от човешки изпражнения пред очите им.</span> <span class="verse"><a name="13">13</a>И ГОСПОД каза: Така ще ядат израилевите синове хляба си омърсен между народите, където ще ги прогоня.</span> <span class="verse"><a name="14">14</a>Тогава казах: О, Господи БОЖЕ, ето, душата ми не се е омърсила и от младостта си досега не съм ял мърша или разкъсано от звяр, нито е влязло някога в устата ми нечисто месо.</span> <span class="verse"><a name="15">15</a>И ми каза: Виж, давам ти говежда тор вместо човешки изпражнения; на тях прави хляба си.</span> <span class="verse"><a name="16">16</a>И ми каза: Сине човешки, ето, Аз ще строша подпорката от хляба в Ерусалим; и ще ядат хляб под тегло и със страх, и ще пият вода с мярка и в ужас —</span> <span class="verse"><a name="17">17</a>за да им липсват хляб и вода и да се ужасяват всички заедно, и да изгният в беззаконието си.</span> </p></div</div></div></body></html>