<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/esth/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/esth">Esther</a> &gt <strong>Chapter 4</strong></div><p><span class="verse"><a name="1">1</a>И когато Мардохей научи всичко, което беше станало, той раздра дрехите си, облече се във вретище с пепел и излезе сред града, и завика силно и горчиво.</span> <span class="verse"><a name="2">2</a>И дойде пред царската порта, защото никой, облечен във вретище, не можеше да влезе вътре в царската порта.</span> <span class="verse"><a name="3">3</a>И във всяка област, където стигна заповедта на царя и разпоредбата му, настана голяма скръб между юдеите и пост, и плач, и ридание; и мнозина имаха под себе си вретище и пепел.</span> <span class="verse"><a name="4">4</a>И момичетата на Естир и скопците й дойдоха и й съобщиха това; и царицата много се уплаши. И изпрати дрехи, за да облекат Мардохей и да свалят вретището от него, но той не прие.</span> <span class="verse"><a name="5">5</a>Тогава Естир повика Атах, един от скопците на царя, когото той беше определил да й слугува, и му поръча да отиде при Мардохей да разбере какво е това и защо е.</span> <span class="verse"><a name="6">6</a>И Атах излезе при Мардохей на градския площад, който беше пред царската порта.</span> <span class="verse"><a name="7">7</a>И Мардохей му съобщи всичко, което му се беше случило, и количеството на среброто, което Аман беше обещал да внесе в царските съкровищници за юдеите, за да ги унищожи.</span> <span class="verse"><a name="8">8</a>Даде му и препис от писаната заповед, която беше издадена в Суса за погубването им, за да го покаже на Естир и да й извести, и да й поръча да влезе при царя, за да му се помоли за милост и да го умолява за народа си.</span> <span class="verse"><a name="9">9</a>И Атах дойде и съобщи на Естир думите на Мардохей.</span> <span class="verse"><a name="10">10</a>И Естир говори на Атах и му поръча да каже на Мардохей:</span> <span class="verse"><a name="11">11</a>Всички царски слуги и народът от царските области знаят, че за всекиго, мъж или жена, който влезе при царя във вътрешния двор, без да е повикан, има един закон — да се умъртви, освен ако царят простре към него златния скиптър, за да остане жив. А аз вече тридесет дни не съм викана да вляза при царя.</span> <span class="verse"><a name="12">12</a>И съобщиха на Мардохей думите на Естир.</span> <span class="verse"><a name="13">13</a>Тогава Мардохей каза да отговорят на Естир: Не мисли в себе си, че от всичките юдеи само ти ще се избавиш в царския дом!</span> <span class="verse"><a name="14">14</a>Защото ако наистина си замълчиш в това време, от другаде ще дойде помощ и избавление на юдеите, но ти и бащиният ти дом ще погинете. А кой знае дали ти не си се издигнала до царско достойнство за време като това?</span> <span class="verse"><a name="15">15</a>Тогава Естир каза да отговорят на Мардохей:</span> <span class="verse"><a name="16">16</a>Иди, събери всичките юдеи, които се намират в Суса, и постете за мен! Не яжте и не пийте три дни, нощем и денем; и аз и момичетата ми ще постим също така. И после ще вляза при царя, което не е според закона, и ако загина, нека загина!</span> <span class="verse"><a name="17">17</a>И Мардохей отиде и извърши всичко, което му беше заповядала Естир.</span> </p></div</div></div></body></html>