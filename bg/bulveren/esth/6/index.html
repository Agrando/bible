<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/esth/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/esth">Esther</a> &gt <strong>Chapter 6</strong></div><p><span class="verse"><a name="1">1</a>През онази нощ сънят побягна от царя. И той заповяда да донесат книгата на паметните събития, на летописите; и те се прочетоха пред царя.</span> <span class="verse"><a name="2">2</a>И се намери, че Мардохей беше съобщил за Вихтан и Терес, двамата царски скопци, от онези, които пазеха входа, че бяха поискали да вдигнат ръка против цар Асуир.</span> <span class="verse"><a name="3">3</a>И царят каза: Каква почест и отличие е дадено на Мардохей за това? И слугите на царя, които му прислужваха, казаха: Нищо не е направено за него.</span> <span class="verse"><a name="4">4</a>Тогава царят каза: Кой е в двора? А Аман беше дошъл във вътрешния двор на царската къща, за да каже на царя да се обеси Мардохей на бесилката, която беше приготвил за него.</span> <span class="verse"><a name="5">5</a>И слугите на царя му казаха: Ето, Аман стои в двора. И царят каза: Да влезе!</span> <span class="verse"><a name="6">6</a>И Аман влезе и царят му каза: Какво да се направи на човека, когото царят благоволява да почете? Тогава Аман помисли в сърцето си: Кого другиго би благоволил царят да почете освен мен?</span> <span class="verse"><a name="7">7</a>И Аман каза на царя: За човека, когото царят благоволява да почете,</span> <span class="verse"><a name="8">8</a>нека донесат царска одежда, с която се облича царят, и кон, на който язди царят, на чиято глава се слага царска корона,</span> <span class="verse"><a name="9">9</a>и одеждата и конят да се дадат в ръката на един от най-видните царски началници. И нека облекат човека, когото царят благоволява да почете, и да го разведат възседнал на коня по градския площад и да викат пред него: Така ще се направи на човека, когото царят благоволява да почете!</span> <span class="verse"><a name="10">10</a>Тогава царят каза на Аман: Бързо вземи одеждата и коня, както каза, и направи така на юдеина Мардохей, който седи в царската порта! Да не пропуснеш нищо от всичко, което каза!</span> <span class="verse"><a name="11">11</a>И Аман взе одеждата и коня и облече Мардохей, и го разведе възседнал на коня по градския площад и викаше пред него: Така ще се направи на човека, когото царят благоволява да почете!</span> <span class="verse"><a name="12">12</a>После Мардохей се върна в царската порта. А Аман изтича у дома си наскърбен и с покрита глава.</span> <span class="verse"><a name="13">13</a>И Аман разказа на жена си Зереса и на всичките си приятели всичко, което му се беше случило. Тогава съветниците му и жена му Зереса му казаха: Ако Мардохей, пред когото си започнал да падаш, е от рода на юдеите, няма да му надвиеш, а със сигурност ще паднеш пред него.</span> <span class="verse"><a name="14">14</a>Докато още говореха с него, дойдоха царските скопци и бързо отведоха Аман на угощението, което Естир беше приготвила.</span> </p></div</div></div></body></html>