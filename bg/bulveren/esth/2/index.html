<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/esth/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/esth">Esther</a> &gt <strong>Chapter 2</strong></div><p><span class="verse"><a name="1">1</a>След тези събития, когато се укроти яростта на цар Асуир, той си спомни за Астин и за онова, което беше сторила, и какво беше решено против нея.</span> <span class="verse"><a name="2">2</a>Тогава слугите, които слугуваха на царя, казаха: Нека се потърсят за царя красиви млади девици.</span> <span class="verse"><a name="3">3</a>И нека царят назначи чиновници по всичките области на царството си, които да съберат всички красиви млади девици в крепостта Суса, в женската къща, под надзора на царския скопец Игай, пазача на жените; и нека им се дадат необходимите средства за разкрасяване.</span> <span class="verse"><a name="4">4</a>И девойката, която се хареса на царя, нека стане царица вместо Астин. И това се хареса на царя и той направи така.</span> <span class="verse"><a name="5">5</a>А в крепостта Суса имаше един юдеин на име Мардохей, син на Яир, син на Семей, син на Кис, вениаминец,</span> <span class="verse"><a name="6">6</a>който беше отведен в плен от Ерусалим с пленниците, които бяха отведени в плен с юдовия цар Йехония, които вавилонският цар Навуходоносор беше отвел в плен.</span> <span class="verse"><a name="7">7</a>И той беше настойник на Адаса, която е Естир, дъщерята на чичо си, защото тя нямаше нито баща, нито майка. Момичето беше стройно и красиво; и когато баща му и майка му умряха, Мардохей го взе за своя дъщеря.</span> <span class="verse"><a name="8">8</a>И така, когато се разчу заповедта и разпоредбата на царя и когато бяха събрани много момичета в крепостта Суса под надзора на Игай, доведоха и Естир в царската къща, под надзора на Игай, пазача на жените.</span> <span class="verse"><a name="9">9</a>И момичето му се хареса и придоби благоволението му; и той побърза да й даде от царската къща средствата й за разкрасяване, както и дяловете й, даде й също и седемте най-отбрани момичета от царския дворец и я премести с момичетата й в най-доброто помещение на женската къща.</span> <span class="verse"><a name="10">10</a>Естир не беше открила народа си и рода си, защото Мардохей й беше поръчал да не го открива.</span> <span class="verse"><a name="11">11</a>И Мардохей ходеше всеки ден пред двора на женската къща, за да научава как е Естир и какво става с нея.</span> <span class="verse"><a name="12">12</a>А когато дойдеше редът на всяка девойка да дойде при цар Асуир, след като беше стояла дванадесет месеца в женската къща според нареденото за жените — защото така се изпълваше времето за разкрасяването им: шест месеца се мажеха със смирнено масло, и шест месеца с аромати и с други средства за разкрасяване на жените —</span> <span class="verse"><a name="13">13</a>тогава девойката влизаше така при царя и всичко, което поискаше, й се даваше да го занесе със себе си от женската къща в къщата на царя.</span> <span class="verse"><a name="14">14</a>Вечер влизаше, а сутрин се връщаше във втората женска къща под надзора на Саасгаз, царския скопец, който пазеше наложниците; тя не влизаше вече при царя освен ако царят я поискаше и бъдеше повикана по име.</span> <span class="verse"><a name="15">15</a>А когато дойде редът да влезе при царя Естир, дъщерята на Авихаил, чичото на Мардохей, която той беше взел за своя дъщеря, тя не поиска друго освен каквото й каза царският скопец Игай, пазачът на жените. И Естир придобиваше благоволението на всички, които я видеха.</span> <span class="verse"><a name="16">16</a>И Естир беше заведена при цар Асуир в царската му къща в десетия месец, който е месец Тавет, в седмата година от царуването му.</span> <span class="verse"><a name="17">17</a>И царят обикна Естир повече от всичките жени и тя придоби неговото благоволение и милост повече от всичките девици. И той сложи царската корона на главата й и я направи царица вместо Астин.</span> <span class="verse"><a name="18">18</a>Тогава царят направи голямо угощение на всичките си началници и на слугите си, угощение в чест на Естир; и направи облекчение на областите и даде подаръци, както подобаваше на царя.</span> <span class="verse"><a name="19">19</a>И когато за втори път се събираха девици, Мардохей седеше в царската порта.</span> <span class="verse"><a name="20">20</a>Естир не бе открила рода си и народа си, както й беше поръчал Мардохей; и Естир изпълняваше заповедта на Мардохей, както когато беше под неговото настойничество.</span> <span class="verse"><a name="21">21</a>В тези дни, когато Мардохей седеше в царската порта, Вихтан и Терес, двама царски скопци, от онези които пазеха входа, се разгневиха и поискаха да вдигнат ръка срещу цар Асуир.</span> <span class="verse"><a name="22">22</a>И това стана известно на Мардохей и той го съобщи на царица Естир, а Естир каза на царя от името на Мардохей.</span> <span class="verse"><a name="23">23</a>И работата се разследва и се намери, че беше истина, и двамата бяха обесени на дърво; и това се записа в книгата на летописите пред царя.</span> </p></div</div></div></body></html>