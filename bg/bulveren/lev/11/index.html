<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lev/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lev">Leviticus</a> &gt <strong>Chapter 11</strong></div><p><span class="verse"><a name="1">1</a>И ГОСПОД говори на Мойсей и Аарон и им каза:</span> <span class="verse"><a name="2">2</a>Говорете на израилевите синове и кажете: Ето животните, които да ядете от всичките животни, които са по земята:</span> <span class="verse"><a name="3">3</a>всяко от животните, което има раздвоени копита и е с напълно разцепени копита, и преживя, него да ядете.</span> <span class="verse"><a name="4">4</a>Но от онези, които преживят, или от онези, които имат раздвоени копита, да не ядете тези: камилата, защото преживя, но няма раздвоени копита — тя е нечиста за вас;</span> <span class="verse"><a name="5">5</a>скокливата мишка, защото преживя, но няма раздвоени копита — тя е нечиста за вас;</span> <span class="verse"><a name="6">6</a>дивият заек, защото преживя, но няма раздвоени копита — той е нечист за вас;</span> <span class="verse"><a name="7">7</a>и свинята, защото има раздвоени копита и е с напълно разцепени копита, но не преживя — тя е нечиста за вас.</span> <span class="verse"><a name="8">8</a>Да не ядете от месото им и да не се допирате до мършата им — те са нечисти за вас.</span> <span class="verse"><a name="9">9</a>От всичките, които са във водите, да ядете тези: всички, които имат перки и люспи във водите, в моретата и в реките, тях да ядете.</span> <span class="verse"><a name="10">10</a>А от всичко, което се движи във водите, и от всяко одушевено същество, което е във водите, всички, които нямат перки и люспи в моретата и в реките, те са отвратителни за вас.</span> <span class="verse"><a name="11">11</a>Непременно да бъдат отвратителни за вас — да не ядете от месото им и да се отвращавате от мършата им.</span> <span class="verse"><a name="12">12</a>Всичко във водите, което няма нито перки, нито люспи, да бъде отвратително за вас.</span> <span class="verse"><a name="13">13</a>От птиците да се отвращавате от тези и да не се ядат, отвратителни са: орелът, грифът, морският орел,</span> <span class="verse"><a name="14">14</a>пилякът, соколът по видовете му,</span> <span class="verse"><a name="15">15</a>всяка врана по видовете й,</span> <span class="verse"><a name="16">16</a>камилоптицата, бухалът, кукувицата, ястребът по видовете му,</span> <span class="verse"><a name="17">17</a>кукумявката, рибарите, ибисът,</span> <span class="verse"><a name="18">18</a>лебедът, пеликанът, лешоядът,</span> <span class="verse"><a name="19">19</a>щъркелът, чаплата по видовете й, бекасът и прилепът.</span> <span class="verse"><a name="20">20</a>Всички крилати пълзящи, които ходят на четири крака, да бъдат отвратителни за вас.</span> <span class="verse"><a name="21">21</a>Но от всичките крилати пълзящи можете да ядете тези, които ходят на четири крака и имат пищяли над краката си, за да скачат с тях по земята.</span> <span class="verse"><a name="22">22</a>От тях можете да ядете тези: скакалеца по видовете му, солама по видовете му, харгола по видовете му, и акридата по видовете й.</span> <span class="verse"><a name="23">23</a>А всички други пълзящи крилати, които имат четири крака, да бъдат отвратителни за вас.</span> <span class="verse"><a name="24">24</a>От тях ще бъдете нечисти. Всеки, който се допре до мършата им, ще бъде нечист до вечерта;</span> <span class="verse"><a name="25">25</a>и всеки, който вдигне нещо от мършата им, да изпере дрехите си и ще бъде нечист до вечерта.</span> <span class="verse"><a name="26">26</a>Всяко животно, което има раздвоени копита, но не е с напълно разцепени копита и не преживя, е нечисто за вас; всеки, който се допре до такова, ще бъде нечист.</span> <span class="verse"><a name="27">27</a>И всички, които ходят на лапите си, от всичките четириноги животни ще бъдат нечисти за вас; всеки, който се допре до мършата им, ще бъде нечист до вечерта.</span> <span class="verse"><a name="28">28</a>И който вдигне мършата им, да изпере дрехите си и ще бъде нечист до вечерта — те са нечисти за вас.</span> <span class="verse"><a name="29">29</a>От пълзящите, които пълзят по земята, тези да бъдат нечисти за вас: къртицата, мишката, гущерът по видовете му,</span> <span class="verse"><a name="30">30</a>ящерът, ящерицата, саврата, самиамитът и хамелеонът.</span> <span class="verse"><a name="31">31</a>Тези да бъдат нечисти за вас от всичките пълзящи; всеки, който се допре до тях, когато са мъртви, ще бъде нечист до вечерта.</span> <span class="verse"><a name="32">32</a>И всяко нещо, върху което падне някое от тях, когато са мъртви, ще бъде нечисто: било дървен съд, или дреха, или кожа, или чувал, или каквато и да е вещ, която се употребява за работа, всяко нещо трябва да се сложи във вода и ще бъде нечисто до вечерта — тогава ще бъде чисто.</span> <span class="verse"><a name="33">33</a>И всеки пръстен съд, в който падне някое от тях — всичко, което е вътре в него, ще бъде нечисто, а него да строшите.</span> <span class="verse"><a name="34">34</a>Всяка храна, която се яде, върху която се сипе вода от такъв съд, ще бъде нечиста; и всяко питие, което се пие, във всеки такъв съд, ще бъде нечисто.</span> <span class="verse"><a name="35">35</a>И всяко нещо, върху което падне от мършата им, ще бъде нечисто: било пещ, или огнище, трябва да се развалят — нечисти са и нечисти да ви бъдат.</span> <span class="verse"><a name="36">36</a>Само извор или кладенец, където има събрана вода, ще бъде чист; но каквото се допре до мършата им, ще бъде нечисто.</span> <span class="verse"><a name="37">37</a>Но ако от мършата им падне върху някое семе за сеене, което ще се посее, то е чисто.</span> <span class="verse"><a name="38">38</a>Но ако са полели семето с вода и от мършата им падне на него, тогава да ви бъде нечисто.</span> <span class="verse"><a name="39">39</a>Ако умре някое животно от добитъка, който можете да ядете, който се допре до мършата му, ще бъде нечист до вечерта.</span> <span class="verse"><a name="40">40</a>И който яде от мършата му, да изпере дрехите си и ще бъде нечист до вечерта; и който вдигне мършата му, да изпере дрехите си и ще бъде нечист до вечерта.</span> <span class="verse"><a name="41">41</a>Всичко пълзящо, което пълзи по земята, е отвратително — да не се яде.</span> <span class="verse"><a name="42">42</a>Всичко, което се влачи по корема си, и всичко, което ходи на четири крака, и всичко, което има много крака, всички пълзящи, които пълзят по земята, да не ги ядете, защото са отвратителни.</span> <span class="verse"><a name="43">43</a>Да не се омърсявате с никакви пълзящи животни и да се осквернявате с тях, и да бъдете нечисти чрез тях.</span> <span class="verse"><a name="44">44</a>Защото Аз съм ГОСПОД, вашият Бог. И така, осветете се и бъдете свети, понеже Аз съм свят! И не се осквернявайте с никакво пълзящо животно, което пълзи по земята.</span> <span class="verse"><a name="45">45</a>Защото Аз съм ГОСПОД, който ви изведох от египетската земя, за да ви бъда Бог. И така, бъдете свети, защото Аз съм свят!</span> <span class="verse"><a name="46">46</a>Това е законът за добитъка, за птиците, за всяко живо същество, което се движи във водите, и за всяко живо същество, което пълзи по земята,</span> <span class="verse"><a name="47">47</a>за да правите разлика между чистото и нечистото и между животните, които могат да се ядат, и животните, които не могат да се ядат.</span> </p></div</div></div></body></html>