<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lev/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lev">Leviticus</a> &gt <strong>Chapter 9</strong></div><p><span class="verse"><a name="1">1</a>На осмия ден Мойсей повика Аарон и синовете му, и израилевите старейшини.</span> <span class="verse"><a name="2">2</a>И каза на Аарон: Вземи си мъжко теле за жертва за грях и овен за всеизгаряне, без недостатък, и ги принеси пред ГОСПОДА.</span> <span class="verse"><a name="3">3</a>И говори на израилевите синове и кажи: Вземете козел за жертва за грях и теле и агне за всеизгаряне, едногодишни, без недостатък,</span> <span class="verse"><a name="4">4</a>и юнец и овен за примирителна жертва, за да ги пожертвате пред ГОСПОДА, и хлебен принос, омесен с маслинено масло; защото днес ще ви се яви ГОСПОД.</span> <span class="verse"><a name="5">5</a>И те донесоха пред шатъра за срещане онова, което заповяда Мойсей, и цялото общество се приближи и застана пред ГОСПОДА.</span> <span class="verse"><a name="6">6</a>И Мойсей каза: Това е, което ГОСПОД заповяда да направите и ГОСПОДНАТА слава ще ви се яви.</span> <span class="verse"><a name="7">7</a>Тогава Мойсей каза на Аарон: Пристъпи при олтара и принеси жертвата си за грях и всеизгарянето си и направи умилостивение за себе си и за народа; принеси и приноса за народа и направи умилостивение за тях, както заповяда ГОСПОД.</span> <span class="verse"><a name="8">8</a>И Аарон пристъпи при олтара и закла телето на жертвата за грях, която беше за него.</span> <span class="verse"><a name="9">9</a>А синовете на Аарон му донесоха кръвта и той натопи пръста си в кръвта, и я сложи върху роговете на олтара, и изля кръвта в подножието на олтара.</span> <span class="verse"><a name="10">10</a>А тлъстината, бъбреците и булото на дроба от жертвата за грях изгори на олтара, както ГОСПОД беше заповядал на Мойсей.</span> <span class="verse"><a name="11">11</a>А месото и кожата изгори с огън вън от стана.</span> <span class="verse"><a name="12">12</a>Закла и всеизгарянето и синовете на Аарон му представиха кръвта, и той поръси с нея олтара от всички страни.</span> <span class="verse"><a name="13">13</a>После му донесоха всеизгарянето на късовете му и главата и той ги изгори на олтара.</span> <span class="verse"><a name="14">14</a>И изми вътрешностите и краката и ги изгори върху всеизгарянето на олтара.</span> <span class="verse"><a name="15">15</a>После принесе приноса на народа, като взе козела на жертвата за грях, която беше за народа, закла го и го принесе за грях, както и първия път.</span> <span class="verse"><a name="16">16</a>И принесе всеизгарянето и го направи според наредбата.</span> <span class="verse"><a name="17">17</a>Принесе и хлебния принос, напълни ръката си от него и го изгори на олтара, освен сутрешното всеизгаряне.</span> <span class="verse"><a name="18">18</a>Закла и юнеца и овена, примирителната жертва, която беше за народа, и синовете на Аарон му представиха кръвта и той поръси с нея олтара от всички страни,</span> <span class="verse"><a name="19">19</a>и тлъстините от юнеца, а от овена — опашката, тлъстината, която покрива вътрешностите, бъбреците и булото на дроба.</span> <span class="verse"><a name="20">20</a>И сложиха тлъстините върху гърдите и той изгори тлъстините върху олтара.</span> <span class="verse"><a name="21">21</a>А гърдите и дясното бедро Аарон подвижи за движим принос пред ГОСПОДА, както беше заповядал Мойсей.</span> <span class="verse"><a name="22">22</a>Тогава Аарон повдигна ръцете си към народа и го благослови; и след като беше принесъл жертвата за грях, всеизгарянето и примирителните жертви, слезе.</span> <span class="verse"><a name="23">23</a>И Мойсей и Аарон влязоха в шатъра за срещане. И като излязоха, благословиха народа и ГОСПОДНАТА слава се яви на целия народ.</span> <span class="verse"><a name="24">24</a>И огън излезе отпред ГОСПОДА и пояде всеизгарянето и тлъстините върху олтара; и целият народ видя това и възкликна и падна по лице.</span> </p></div</div></div></body></html>