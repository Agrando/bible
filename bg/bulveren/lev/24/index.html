<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lev/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lev">Leviticus</a> &gt <strong>Chapter 24</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Заповядай на израилевите синове да ти донасят първоток чисто маслинено масло за осветление, за да свети постоянно светилникът.</span> <span class="verse"><a name="3">3</a>Аарон да го приготвя отвън завесата на свидетелството в шатъра за срещане, за да свети от вечер до сутрин пред ГОСПОДА постоянно; това да бъде вечна наредба в поколенията ви.</span> <span class="verse"><a name="4">4</a>Постоянно да приготвя светилата на светилника от чисто злато пред ГОСПОДА.</span> <span class="verse"><a name="5">5</a>И да вземеш пшенично брашно и да опечеш от него дванадесет пити; всяка пита да бъде две десети от ефа.</span> <span class="verse"><a name="6">6</a>И да ги сложиш на два реда, по шест на всеки ред, върху масата от чисто злато пред ГОСПОДА.</span> <span class="verse"><a name="7">7</a>И на всеки ред да сложиш чист ливан; и това ще бъде за спомен на хляба в жертва чрез огън на ГОСПОДА.</span> <span class="verse"><a name="8">8</a>Всеки съботен ден свещеникът да слага това пред ГОСПОДА, винаги; това е вечен завет от страна на израилевите синове.</span> <span class="verse"><a name="9">9</a>И те ще бъдат за Аарон и за синовете му; да ги ядат на свято място, защото са пресвети за него от жертвите чрез огън на ГОСПОДА; това е вечна наредба.</span> <span class="verse"><a name="10">10</a>А синът на една израилтянка, който беше син на един египтянин, излезе между израилевите синове; и синът на израилтянката и един израилтянин се сбиха в стана.</span> <span class="verse"><a name="11">11</a>И синът на израилтянката похули Името на ГОСПОДА и Го прокле. И го доведоха при Мойсей. А името на майка му беше Саломита, дъщеря на Даврий, от дановото племе.</span> <span class="verse"><a name="12">12</a>И го поставиха под стража, докато им се обяви волята на ГОСПОДА.</span> <span class="verse"><a name="13">13</a>И ГОСПОД говори на Мойсей и каза:</span> <span class="verse"><a name="14">14</a>Изведи вън от стана онзи, който прокле; и всички, които са го чули, да сложат ръцете си на главата му и цялото общество да го убие с камъни.</span> <span class="verse"><a name="15">15</a>И говори на израилевите синове и кажи: Който прокълне своя Бог, ще носи греха си.</span> <span class="verse"><a name="16">16</a>Който похули ГОСПОДНОТО Име, непременно да се умъртви; цялото общество да го убие с камъни. Бил той чужденец или местен жител, ако похули Името на ГОСПОДА, да се умъртви.</span> <span class="verse"><a name="17">17</a>Който убие някой човек, непременно да се умъртви.</span> <span class="verse"><a name="18">18</a>А който убие животно, да го възстанови, животно за животно.</span> <span class="verse"><a name="19">19</a>И ако някой причини повреда на ближния си, на него да се направи така, както е направил той:</span> <span class="verse"><a name="20">20</a>счупено за счупено, око за око, зъб за зъб — според повредата, която е причинил на човека, така да се направи и на него.</span> <span class="verse"><a name="21">21</a>Който убие животно, да го плати; а който убие човек, да се умъртви.</span> <span class="verse"><a name="22">22</a>Един закон да имате както за чужденеца, така и за местния жител — защото Аз съм ГОСПОД, вашият Бог.</span> <span class="verse"><a name="23">23</a>И така, Мойсей говори на израилевите синове и те изведоха вън от стана онзи, който бе проклел ГОСПОДА и го убиха с камъни. Израилевите синове направиха, както ГОСПОД заповяда на Мойсей.</span> </p></div</div></div></body></html>