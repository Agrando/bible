<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lev/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lev">Leviticus</a> &gt <strong>Chapter 18</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Говори на израилевите синове и им кажи: Аз съм ГОСПОД, вашият Бог.</span> <span class="verse"><a name="3">3</a>Да не правите, както правят в египетската земя, където сте живели, и да не правите, както правят в ханаанската земя, в която ви завеждам, и да не ходите по техните наредби.</span> <span class="verse"><a name="4">4</a>Моите закони да изпълнявате и Моите наредби да пазите и да ходите в тях. Аз съм ГОСПОД, вашият Бог.</span> <span class="verse"><a name="5">5</a>Затова да пазите наредбите Ми и законите Ми, чрез които човекът, ако ги изпълнява, ще живее. Аз съм ГОСПОД.</span> <span class="verse"><a name="6">6</a>Никой мъж да не приближи при някоя своя кръвна роднина, за да открие голотата й. Аз съм ГОСПОД.</span> <span class="verse"><a name="7">7</a>Голотата на баща си и голотата на майка си да не откриваш; тя ти е майка, да не откриваш голотата й.</span> <span class="verse"><a name="8">8</a>Голотата на бащината си жена да не откриваш; тя е голотата на баща ти.</span> <span class="verse"><a name="9">9</a>Голотата на сестра си — бащината си дъщеря или майчината си дъщеря, родена у дома или родена вън — да не откриваш голотата й.</span> <span class="verse"><a name="10">10</a>Голотата на дъщерята на сина си или на дъщерята на дъщеря си — да не откриваш голотата им, защото това е твоята голота.</span> <span class="verse"><a name="11">11</a>Голотата на дъщерята на бащината си жена, родена от баща ти — тя ти е сестра — да не откриваш голотата й.</span> <span class="verse"><a name="12">12</a>Голотата на бащината си сестра да не откриваш; тя е кръвна роднина на баща ти.</span> <span class="verse"><a name="13">13</a>Голотата на майчината си сестра да не откриваш, защото тя е кръвна роднина на майка ти.</span> <span class="verse"><a name="14">14</a>Голотата на бащиния си брат да не откриваш, до жена му да не се доближиш; тя ти е леля.</span> <span class="verse"><a name="15">15</a>Голотата на снаха си да не откриваш; тя е жена на сина ти; да не откриваш голотата й.</span> <span class="verse"><a name="16">16</a>Голотата на братовата си жена да не откриваш; тя е голотата на брат ти.</span> <span class="verse"><a name="17">17</a>Голотата на жена и на дъщеря й да не откриваш и да не вземеш дъщерята на сина й или дъщерята на дъщеря й, за да откриеш голотата й; те са нейни кръвни роднини; това е срамота.</span> <span class="verse"><a name="18">18</a>И да не вземеш жена заедно със сестра й, че да й стане съперница, като откриеш голотата й до нея, докато е жива.</span> <span class="verse"><a name="19">19</a>Да не се доближиш до жена, когато е отделена поради нечистотата си, за да откриеш голотата й.</span> <span class="verse"><a name="20">20</a>И да нямаш полово сношение с жената на ближния си и да се оскверниш с нея.</span> <span class="verse"><a name="21">21</a>Да не даваш от потомството си, за да преминат през огъня на Молох, и да не оскверниш Името на своя Бог. Аз съм ГОСПОД.</span> <span class="verse"><a name="22">22</a>С мъжки пол да не легнеш като с жена — това е гнусота.</span> <span class="verse"><a name="23">23</a>И с никакво животно да не легнеш и да се оскверниш с него, нито жена да застане пред животно, за да се съвкупи с него — това е мръсотия.</span> <span class="verse"><a name="24">24</a>Не се осквернявайте с нито едно от тези неща, защото с всички тях се оскверниха народите, които Аз изпъждам отпред вас.</span> <span class="verse"><a name="25">25</a>И земята се оскверни и Аз въздавам върху нея беззаконието й, и земята избълва жителите си.</span> <span class="verse"><a name="26">26</a>Но вие пазете наредбите Ми и законите Ми и не правете нито една от тези гнусотии, нито местен жител, нито пришълец, който пребивава между вас —</span> <span class="verse"><a name="27">27</a>защото всички тези гнусотии вършеха хората на тази земя, които бяха преди вас, и земята се оскверни —</span> <span class="verse"><a name="28">28</a>за да не избълва земята и вас, когато я осквернявате, както избълва народа, който беше преди вас.</span> <span class="verse"><a name="29">29</a>Защото всеки, който върши някоя от тези гнусотии, хората, които ги вършат, ще се изтребят отсред народа си.</span> <span class="verse"><a name="30">30</a>И така, пазете заповедите Ми и не вършете никой от тези гнусни обичаи, които са се вършили преди вас, и не се осквернявайте с тях. Аз съм ГОСПОД, вашият Бог.</span> </p></div</div></div></body></html>