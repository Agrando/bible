<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lev/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lev">Leviticus</a> &gt <strong>Chapter 26</strong></div><p><span class="verse"><a name="1">1</a>Да не си правите идоли или кумири, да не си издигате стълбове и да не поставяте в земята си камък с изображения, за да му се покланяте, защото Аз съм ГОСПОД, вашият Бог.</span> <span class="verse"><a name="2">2</a>Да пазите съботите Ми и да почитате светилището Ми. Аз съм ГОСПОД.</span> <span class="verse"><a name="3">3</a>Ако ходите по наредбите Ми и пазите заповедите Ми, и ги вършите,</span> <span class="verse"><a name="4">4</a>тогава ще дам дъждовете ви на времето им и земята ще даде реколтата си, и полските дървета ще дадат плода си.</span> <span class="verse"><a name="5">5</a>Вършитбата ви ще трае до гроздобер, а гроздоберът ще трае до сеитба; и ще ядете хляба си до насита и ще живеете безопасно в земята си.</span> <span class="verse"><a name="6">6</a>И Аз ще дам мир на земята, ще си лягате и никой няма да ви плаши. Ще изтребя злите зверове от земята и меч няма да мине през земята ви.</span> <span class="verse"><a name="7">7</a>Ще гоните враговете си и те ще падат пред вас от меч.</span> <span class="verse"><a name="8">8</a>Петима от вас ще гонят сто души, а сто от вас ще гонят десет хиляди; и враговете ви ще падат пред вас от меч.</span> <span class="verse"><a name="9">9</a>Аз ще погледна благосклонно към вас, ще ви направя плодовити и ще ви умножа, и ще утвърдя с вас завета Си.</span> <span class="verse"><a name="10">10</a>Ще ядете от старото, остарялото жито; ще извадите старото за да внесете новото.</span> <span class="verse"><a name="11">11</a>Ще поставя и скинията Си сред вас и душата Ми няма да се погнуси от вас.</span> <span class="verse"><a name="12">12</a>Ще ходя между вас и ще бъда ваш Бог и вие ще бъдете Мой народ.</span> <span class="verse"><a name="13">13</a>Аз съм ГОСПОД, вашият Бог, който ви изведох от египетската земя, за да не им робувате; строших жеглите на ярема ви и ви направих да ходите изправени.</span> <span class="verse"><a name="14">14</a>Но ако не Ме послушате и не изпълнявате всички тези заповеди,</span> <span class="verse"><a name="15">15</a>и ако презрете наредбите Ми, и ако душата ви се погнуси от законите Ми, така че да не изпълнявате всичките Ми заповеди, и нарушите завета Ми,</span> <span class="verse"><a name="16">16</a>тогава, ето какво ще ви направя: ще изпратя върху вас ужас, изтощение и треска, от които ще угаснат очите ви и ще се стопи душата ви; и ще сеете семето си напразно, защото враговете ви ще го ядат.</span> <span class="verse"><a name="17">17</a>Ще насоча лицето Си против вас и ще бъдете избити пред враговете си; онези, които ви мразят, ще владеят над вас и ще бягате, когато никой не ви гони.</span> <span class="verse"><a name="18">18</a>И ако при всичко това не Ме послушате, ще ви накажа седем пъти повече за греховете ви.</span> <span class="verse"><a name="19">19</a>Ще строша гордостта на силата ви и ще направя небето ви като желязо и земята ви като бронз.</span> <span class="verse"><a name="20">20</a>Силата ви ще се изразходва напразно и земята ви няма да дава реколтата си и дърветата на земята няма да дават плода си.</span> <span class="verse"><a name="21">21</a>И ако ходите против Мен и не желаете да Ме слушате, ще наложа върху вас седем пъти повече язви, според греховете ви.</span> <span class="verse"><a name="22">22</a>Ще изпратя между вас диви зверове, които ще ви лишат от децата ви, ще изтребят добитъка ви и ще ви направят да намалеете и пътищата ви ще запустеят.</span> <span class="verse"><a name="23">23</a>И ако от това не приемете поправление от Мен, а ходите против Мен,</span> <span class="verse"><a name="24">24</a>тогава и Аз ще ходя против вас и ще ви поразя седмократно заради греховете ви.</span> <span class="verse"><a name="25">25</a>И ще докарам върху вас меч, който ще извърши отмъщение за завета, и когато се съберете в градовете си, ще изпратя между вас мор; и ще бъдете предадени в ръката на врага.</span> <span class="verse"><a name="26">26</a>И когато ви строша подпорката на хляба, десет жени ще пекат хляба ви в една пещ и ще ви връщат хляба по тегло и ще ядете, но няма да се насищате.</span> <span class="verse"><a name="27">27</a>Но ако и след това не Ме послушате, а ходите против Мен,</span> <span class="verse"><a name="28">28</a>и Аз ще ходя против вас с ярост и ще ви накажа седмократно за греховете ви.</span> <span class="verse"><a name="29">29</a>Ще ядете месата на синовете си и месата на дъщерите си ще ядете.</span> <span class="verse"><a name="30">30</a>И ще разоря високите ви места, ще съборя вашите стълбове на слънцето, и ще хвърля труповете ви върху труповете на идолите ви; и душата Ми ще се погнуси от вас.</span> <span class="verse"><a name="31">31</a>Ще обърна градовете ви на пустош и ще запустя светилищата ви и няма да помириша дъха на вашето благоухание.</span> <span class="verse"><a name="32">32</a>Ще запустя и земята ви, така че враговете ви, които живеят в нея, ще се смаят за това.</span> <span class="verse"><a name="33">33</a>А вас ще разпръсна между народите и ще извадя меч след вас, и земята ви ще бъде пустиня, а градовете ви — пустош.</span> <span class="verse"><a name="34">34</a>Тогава земята ще се радва на съботите си през цялото време, докато е пуста и докато вие сте в земята на враговете си; тогава земята ще почива и ще се радва на съботите си.</span> <span class="verse"><a name="35">35</a>През цялото време, докато е пуста, ще почива, защото не си е почивала във вашите съботи, когато вие живеехте в нея.</span> <span class="verse"><a name="36">36</a>И на останалите от вас ще вложа страхливост в сърцето им в земите на враговете им — шум от отвян лист ще ги подгони и ще бягат, както се бяга от меч, и ще падат, когато никой не ги гони.</span> <span class="verse"><a name="37">37</a>Ще падат един върху друг, като че ли пред меч, когато никой не ги гони. И няма да можете да устоите пред враговете си.</span> <span class="verse"><a name="38">38</a>Ще погинете между народите и земята на враговете ви ще ви пояде.</span> <span class="verse"><a name="39">39</a>Останалите от вас ще чезнат за беззаконията си в земите на враговете си, а и за беззаконията на бащите си заедно с тях ще чезнат.</span> <span class="verse"><a name="40">40</a>И ще изповядат беззаконието си и беззаконието на бащите си в престъплението, което са извършили против Мен, и още, че са ходили против Мен,</span> <span class="verse"><a name="41">41</a>и че Аз ходих против тях и ги отведох в земята на враговете им. Ако тогава необрязаното им сърце се смири и приемат наказанието на беззаконието си,</span> <span class="verse"><a name="42">42</a>тогава ще си спомня Своя завет с Яков и Своя завет с Исаак, и Своя завет с Авраам ще си спомня; ще си спомня и земята.</span> <span class="verse"><a name="43">43</a>И земята ще бъде напусната от тях и ще се радва на съботите си, докато стои пуста без тях. И те ще приемат наказанието за беззаконието си, за това, че презряха законите Ми, и за това, че душата им се погнуси от наредбите Ми.</span> <span class="verse"><a name="44">44</a>Но и така, както са в земята на враговете си, няма да ги презра и няма да се погнуся от тях дотолкова, че да ги изтребя и да наруша завета Си с тях, защото Аз съм ГОСПОД, техният Бог.</span> <span class="verse"><a name="45">45</a>И заради тях ще си спомня завета с праотците им, които изведох от египетската земя пред очите на народите, за да бъда техен Бог. Аз съм ГОСПОД.</span> <span class="verse"><a name="46">46</a>Това са наредбите, заповедите и законите, които ГОСПОД установи между Себе Си и израилевите синове чрез Мойсей на Синайската планина.</span> </p></div</div></div></body></html>