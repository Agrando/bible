<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lev/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lev">Leviticus</a> &gt <strong>Chapter 16</strong></div><p><span class="verse"><a name="1">1</a>И ГОСПОД говори на Мойсей след смъртта на двамата сина на Аарон, когато пристъпиха с чужд огън пред ГОСПОДА и умряха.</span> <span class="verse"><a name="2">2</a>ГОСПОД каза на Мойсей: Кажи на брат си Аарон да не влиза по всяко време в светилището, което е зад завесата, пред умилостивилището, което е върху ковчега, за да не умре; защото Аз ще се явявам в облака върху умилостивилището.</span> <span class="verse"><a name="3">3</a>Ето как да влиза Аарон в светилището: с млад юнец в жертва за грях и овен за всеизгаряне.</span> <span class="verse"><a name="4">4</a>Да се облече в свят ленен хитон, да има ленени гащи на тялото си, да се опаше с ленен пояс и да носи ленена митра на главата си; това са свети одежди. Да изкъпе тялото си във вода и да се облече с тях.</span> <span class="verse"><a name="5">5</a>И да вземе от обществото на израилевите синове два козела в жертва за грях и един овен за всеизгаряне.</span> <span class="verse"><a name="6">6</a>И Аарон да приведе юнеца на жертвата за грях, която е за него, и да направи умилостивение за себе си и за дома си.</span> <span class="verse"><a name="7">7</a>Да вземе и двата козела и да ги представи пред ГОСПОДА при входа на шатъра за срещане.</span> <span class="verse"><a name="8">8</a>И Аарон да хвърли жребий за двата козела — един жребий за ГОСПОДА и един жребий за освобождение.</span> <span class="verse"><a name="9">9</a>И Аарон да приведе козела, на който е паднал жребият за ГОСПОДА, и да го принесе в жертва за грях.</span> <span class="verse"><a name="10">10</a>А козела, на който е паднал жребият за освобождение, да се представи жив пред ГОСПОДА, за да се извърши с него умилостивение и да го изпрати за освобождение в пустинята.</span> <span class="verse"><a name="11">11</a>После Аарон да приведе юнеца на жертвата за грях, която е за него, и да направи умилостивение за себе си и за дома си, като заколи юнеца на жертвата за грях, който е за него.</span> <span class="verse"><a name="12">12</a>След това да вземе кадилница, пълна с разгорени въглени от олтара, който е пред ГОСПОДА, и двете си шепи пълни със ситно счукан благоуханен тамян и да го внесе зад завесата.</span> <span class="verse"><a name="13">13</a>И да сложи тамяна на огъня пред ГОСПОДА, за да покрие облакът от тамяна умилостивилището, което е върху свидетелството, за да не умре.</span> <span class="verse"><a name="14">14</a>И да вземе от кръвта на юнеца и с пръста си да поръси отпред умилостивилището към изток; и пред умилостивилището да поръси от кръвта седем пъти с пръста си.</span> <span class="verse"><a name="15">15</a>И да заколи козела на жертвата за грях, която е за народа, и да внесе кръвта му зад завесата, и да направи с кръвта му, както направи с кръвта на юнеца, като поръси с нея над умилостивилището и пред умилостивилището.</span> <span class="verse"><a name="16">16</a>И да направи умилостивение за светилището заради нечистотите на израилевите синове и заради престъпленията им във всичките им грехове. Също така да направи и за шатъра за срещане, който стои помежду им сред нечистотите им.</span> <span class="verse"><a name="17">17</a>И никой да не се намира в шатъра за срещане, когато той влиза, за да извърши умилостивение в светилището, докато излезе. Така да направи умилостивение за себе си, за дома си и за цялото събрание на Израил.</span> <span class="verse"><a name="18">18</a>После да излезе при олтара, който е пред ГОСПОДА, и да направи умилостивение за него. Да вземе от кръвта на юнеца и от кръвта на козела и да я сложи наоколо по роговете на олтара,</span> <span class="verse"><a name="19">19</a>и седем пъти да поръси върху него с пръста си от кръвта, и да го очисти и да го освети от нечистотите на израилевите синове.</span> <span class="verse"><a name="20">20</a>А когато завърши умилостивението за светилището, за шатъра за срещане и за олтара, да приведе живия козел.</span> <span class="verse"><a name="21">21</a>И Аарон да положи двете си ръце на главата на живия козел и да изповяда над него всичките беззакония на израилевите синове и всичките им престъпления във всичките им грехове, и да ги възложи на главата на козела. И да го изпрати в пустинята чрез определен човек,</span> <span class="verse"><a name="22">22</a>за да понесе козелът на себе си всичките им беззакония в пуста земя; и да го прогони в пустинята.</span> <span class="verse"><a name="23">23</a>И Аарон да влезе в шатъра за срещане, да съблече ленените одежди, в които се е облякъл, когато е влязъл в светилището, и да ги остави там.</span> <span class="verse"><a name="24">24</a>И да изкъпе тялото си във вода на свято място и да облече одеждите си. И да излезе и да принесе своето всеизгаряне и всеизгарянето на народа, и да направи умилостивение за себе си и за народа.</span> <span class="verse"><a name="25">25</a>А тлъстината на жертвата за грях да изгори на олтара.</span> <span class="verse"><a name="26">26</a>А онзи, който откара козела за освобождение, да изпере дрехите си и да изкъпе тялото си във вода, и след това да влезе в стана.</span> <span class="verse"><a name="27">27</a>А юнеца на жертвата за грях и козела на жертвата за грях, чиято кръв е била внесена, за да се извърши умилостивение в светилището, да се изнесат вън от стана и кожата им, месото им и изпражненията им да се изгорят в огън.</span> <span class="verse"><a name="28">28</a>А онзи, който ги изгори, да изпере дрехите си и да изкъпе тялото си с вода, и след това да влезе в стана.</span> <span class="verse"><a name="29">29</a>Това да ви бъде вечна наредба: в седмия месец, на десетия ден от месеца да смирите душите си и да не вършите никаква работа — нито местен жител, нито пришълец, който пребивава между вас —</span> <span class="verse"><a name="30">30</a>защото в този ден ще се направи умилостивение за вас, за да се очистите от всичките си грехове и да сте чисти пред ГОСПОДА.</span> <span class="verse"><a name="31">31</a>Това да ви бъде събота за почивка и да смирите душите си; това е вечна наредба.</span> <span class="verse"><a name="32">32</a>Онзи свещеник, който бъде помазан и посветен да свещенодейства вместо баща си, да направи умилостивението. Да се облече в ленените одежди, светите одежди,</span> <span class="verse"><a name="33">33</a>и да направи умилостивение за святото светилище; и за шатъра за срещане и за олтара да направи умилостивение; и за свещениците и за целия народ на обществото да направи умилостивение.</span> <span class="verse"><a name="34">34</a>Това ще ви бъде за вечна наредба, веднъж в годината да правите умилостивение за израилевите синове заради всичките им грехове. И Аарон направи, както ГОСПОД заповяда на Мойсей.</span> </p></div</div></div></body></html>