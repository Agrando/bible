<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lev/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lev">Leviticus</a> &gt <strong>Chapter 19</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Говори на цялото общество израилеви синове и им кажи: Бъдете свети, защото Аз, ГОСПОД, вашият Бог, съм свят.</span> <span class="verse"><a name="3">3</a>Да се боите всеки от майка си и от баща си и да пазите съботите Ми. Аз съм ГОСПОД, вашият Бог.</span> <span class="verse"><a name="4">4</a>Да не се обръщате към идолите и да не си правите изляни богове. Аз съм ГОСПОД, вашият Бог.</span> <span class="verse"><a name="5">5</a>Когато принесете примирителна жертва на ГОСПОДА, да я принесете за благоволение за себе си.</span> <span class="verse"><a name="6">6</a>Да се яде на същия ден, когато я принесете, и на следващия; а ако остане нещо до третия ден, да се изгори с огън.</span> <span class="verse"><a name="7">7</a>И ако някой яде от нея на третия ден, тя е гнусна — няма да бъде за благоволение.</span> <span class="verse"><a name="8">8</a>И всеки, който я яде, ще носи беззаконието си, защото е осквернил ГОСПОДНАТА светиня. Този човек ще се изтреби отсред народа си.</span> <span class="verse"><a name="9">9</a>Когато жънете жетвата на земята си, да не жънеш докрай краищата на нивата си и да не събираш падналите в жетвата си класове.</span> <span class="verse"><a name="10">10</a>Да не обираш повторно лозето си и да не събираш изпадалите в лозето зърна; да ги оставиш на сиромаха и на чужденеца. Аз съм ГОСПОД, вашият Бог.</span> <span class="verse"><a name="11">11</a>Да не крадете и да не лъжете, и да не се мамите един друг.</span> <span class="verse"><a name="12">12</a>Да не се кълнете лъжливо в Моето Име и да не оскверняваш Името на своя Бог. Аз съм ГОСПОД.</span> <span class="verse"><a name="13">13</a>Да не притесняваш ближния си и да не го ограбваш; заплатата на надничаря ти да не престои у теб през нощта до сутринта.</span> <span class="verse"><a name="14">14</a>Да не злословиш глухия и да не сложиш препънка пред слепия, а да се боиш от Бога си. Аз съм ГОСПОД.</span> <span class="verse"><a name="15">15</a>Да не вършите неправда в съд; да не покажеш пристрастие към сиромаха, нито да почетеш личността на големеца, а да съдиш ближния си в правда.</span> <span class="verse"><a name="16">16</a>Да не обикаляш между народа си като клеветник и да не се надигнеш против кръвта на ближния си. Аз съм ГОСПОД.</span> <span class="verse"><a name="17">17</a>Да не мразиш брат си в сърцето си; да изобличиш смело ближния си, за да не се натовариш с грях заради него.</span> <span class="verse"><a name="18">18</a>Да не отмъщаваш и да не храниш злоба против синовете на народа си, а да обичаш ближния си както себе си. Аз съм ГОСПОД.</span> <span class="verse"><a name="19">19</a>Да пазите наредбите Ми. Да не кръстосваш добитъка си с друг вид добитък; да не сееш разнородни семена в нивата си и да не обличаш дреха, тъкана от разнородна прежда.</span> <span class="verse"><a name="20">20</a>Ако някой има полово сношение с жена, която е робиня, сгодена за мъж, и никак не е откупена, нито освободена, те да се накажат, но не със смърт, защото тя не е била свободна.</span> <span class="verse"><a name="21">21</a>Той да приведе жертвата си за вина пред ГОСПОДА при входа на шатъра за срещане — овен в жертва за вина.</span> <span class="verse"><a name="22">22</a>И свещеникът да направи умилостивение за него пред ГОСПОДА с овена на жертвата за вина за греха му, който е извършил; и ще му се прости грехът, който е извършил.</span> <span class="verse"><a name="23">23</a>Когато влезете в земята и посадите от всякакъв вид плодно дърво, да имате плода му като необрязан; три години да ви бъде като необрязан — да не се яде.</span> <span class="verse"><a name="24">24</a>А в четвъртата година целият му плод да бъде свят, за слава на ГОСПОДА.</span> <span class="verse"><a name="25">25</a>И в петата година яжте плода му, за да ви се умножава реколтата му. Аз съм ГОСПОД, вашият Бог.</span> <span class="verse"><a name="26">26</a>Да не ядете месо с кръвта. Да не си служите с гадания или с магьосничества.</span> <span class="verse"><a name="27">27</a>Да не стрижете в кръг косата на главата си отстрани и да не разваляш краищата на брадата си.</span> <span class="verse"><a name="28">28</a>Да не правите нарязвания по тялото си заради мъртвец и да не чертаете белези по себе си. Аз съм ГОСПОД.</span> <span class="verse"><a name="29">29</a>Да не оскверниш дъщеря си, като я направиш блудница, за да не изпадне земята в блудство и земята да се напълни с нечистота.</span> <span class="verse"><a name="30">30</a>Да пазите съботите Ми и да почитате светилището Ми. Аз съм ГОСПОД.</span> <span class="verse"><a name="31">31</a>Да не се отнасяте към онези, които извикват мъртви, и към врачовете; не ги посещавайте да се осквернявате чрез тях. Аз съм ГОСПОД, вашият Бог.</span> <span class="verse"><a name="32">32</a>Пред белокосия да ставаш и старческото лице да почиташ, и от Бога си да се боиш. Аз съм ГОСПОД.</span> <span class="verse"><a name="33">33</a>Когато някой чужденец пребивава при теб в земята ви, да не го притеснявате.</span> <span class="verse"><a name="34">34</a>Чужденецът, който пребивава между вас, да ви бъде като местен жител при вас и да го обичаш като себе си, защото и вие бяхте чужденци в египетската земя. Аз съм ГОСПОД, вашият Бог.</span> <span class="verse"><a name="35">35</a>Да не извършите неправда в съд, в мярка, в теглилки, или в обем.</span> <span class="verse"><a name="36">36</a>Верни везни, верни теглилки, вярна ефа и верен ин да имате. Аз съм ГОСПОД, вашият Бог, който ви изведох от египетската земя.</span> <span class="verse"><a name="37">37</a>Да пазите всичките Ми наредби и всичките Ми закони, и да ги изпълнявате. Аз съм ГОСПОД.</span> </p></div</div></div></body></html>