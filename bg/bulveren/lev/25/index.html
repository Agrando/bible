<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lev/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lev">Leviticus</a> &gt <strong>Chapter 25</strong></div><p><span class="verse"><a name="1">1</a>И ГОСПОД говори на Мойсей на Синайската планина и каза:</span> <span class="verse"><a name="2">2</a>Говори на израилевите синове и им кажи: Когато влезете в земята, която Аз ви давам, тогава земята да пази събота за ГОСПОДА.</span> <span class="verse"><a name="3">3</a>Шест години да сееш нивите си и шест години да режеш лозето си и да събираш плода му;</span> <span class="verse"><a name="4">4</a>а седмата година да бъде събота за почивка на земята, събота на ГОСПОДА; в нея да не сееш нивата си и да не режеш лозето си.</span> <span class="verse"><a name="5">5</a>Да не жънеш и саморасла жетва и да не обираш гроздето от нерязано лозе; да бъде година за почивка на земята.</span> <span class="verse"><a name="6">6</a>Произведеното през тази събота на земята ще ви бъде за храна — на теб, на слугата ти, на слугинята ти, на наемника ти и на чужденеца, който пребивава при теб,</span> <span class="verse"><a name="7">7</a>на добитъка ти и на животните, които са в земята ти, цялото й произведение ще бъде за храна.</span> <span class="verse"><a name="8">8</a>И да си изброиш седем съботни години, седем пъти по седем години, така че дните на седемте съботни години да ти станат четиридесет и девет години.</span> <span class="verse"><a name="9">9</a>И тогава, на десетия ден от седмия месец, да направиш да се затръби с тръба; в деня на умилостивението да направите да се затръби с тръба по цялата ви земя.</span> <span class="verse"><a name="10">10</a>И да осветите петдесетата година и да провъзгласите освобождение по цялата земя, на всичките й жители; това ще ви бъде юбилей и ще се върнете всеки в притежанието си, и ще се върнете всеки при рода си.</span> <span class="verse"><a name="11">11</a>Петдесетата година да ви бъде юбилейна година; през нея да не сеете, да не жънете самораслото и да не берете нерязаното лозе,</span> <span class="verse"><a name="12">12</a>защото това е юбилей — да ви бъде свят; да се храните от полето, с произведеното от него.</span> <span class="verse"><a name="13">13</a>В тази юбилейна година да се върнете всеки в притежанието си.</span> <span class="verse"><a name="14">14</a>И ако продадеш нещо на ближния си или купиш нещо от ближния си, да не се онеправдавате един друг.</span> <span class="verse"><a name="15">15</a>Според броя на годините след юбилея да купуваш от ближния си и според броя на годините на събиране на плодовете да ти продава.</span> <span class="verse"><a name="16">16</a>Колкото повече са годините, които остават, ще повишиш цената му и колкото по-малко са годините, които остават, ще понижиш цената му; защото той ти продава според броя на събиранията на плодовете.</span> <span class="verse"><a name="17">17</a>Да не се онеправдавате един друг. Да се боиш от своя Бог, защото Аз съм ГОСПОД, вашият Бог.</span> <span class="verse"><a name="18">18</a>И така, да държите наредбите Ми, да пазите законите Ми и да ги вършите, за да живеете безопасно в земята.</span> <span class="verse"><a name="19">19</a>Земята ще дава плодовете си и вие ще ядете до насита и ще живеете безопасно в нея.</span> <span class="verse"><a name="20">20</a>И ако кажете: Какво ще ядем в седмата година, като ето, не сеем и не събираме плодовете си? —</span> <span class="verse"><a name="21">21</a>тогава ще заповядам така да се благослови за вас шестата година, че да роди плод за три години.</span> <span class="verse"><a name="22">22</a>А в осмата година ще сеете и ще ядете от старите плодове до деветата година. Докато се съберат нейните плодове, ще ядете старите запаси.</span> <span class="verse"><a name="23">23</a>Земята да не се продава завинаги, понеже земята е Моя; защото вие сте чужденци и пришълци при Мен.</span> <span class="verse"><a name="24">24</a>Затова в цялата земя, която притежавате, позволявайте обратно откупване на земята.</span> <span class="verse"><a name="25">25</a>Ако брат ти обеднее и продаде нещо от притежанието си, да дойде изкупителят му, най-близкият му сродник, и да откупи онова, което брат му е продал.</span> <span class="verse"><a name="26">26</a>Но ако човек няма изкупител, но ръката му достигне и сам намери с какво да го откупи,</span> <span class="verse"><a name="27">27</a>тогава да сметне годините от продажбата му и да върне излишъка на онзи, на когото го е продал, и нека се върне в притежанието си.</span> <span class="verse"><a name="28">28</a>Но ако не може да намери колкото трябва да плати, тогава продаденото да остане в ръката на купувача му до юбилейната година; и в юбилея да се освободи, и той да се върне в притежанието си.</span> <span class="verse"><a name="29">29</a>Ако някой продаде къща за живеене в ограден град, тогава може да я откупи в разстояние на една цяла година от продажбата й; в разстояние на една цяла година той ще има право да я откупи.</span> <span class="verse"><a name="30">30</a>Но ако не се откупи до изтичането на една цяла година, тогава къщата, която е в ограден град, да се потвърди завинаги на купувача си във всичките му поколения — на юбилей да не се освобождава.</span> <span class="verse"><a name="31">31</a>А къщите в неоградените села да се считат както полетата на земята — те може да се откупуват и да се освобождават в юбилей.</span> <span class="verse"><a name="32">32</a>Но що се отнася до градовете на левитите, до къщите в градовете на тяхното притежание, левитите могат винаги да ги откупуват.</span> <span class="verse"><a name="33">33</a>И ако някой откупи къща от левитите, тогава продадената къща вътре в града на неговото притежание да се освободи в юбилей; защото къщите в градовете на левитите са тяхно притежание между израилевите синове.</span> <span class="verse"><a name="34">34</a>А полето на землището на градовете им да не се продава, защото им е вечно притежание.</span> <span class="verse"><a name="35">35</a>Ако брат ти обеднее и видиш, че ръката му трепери при теб, да му помогнеш, както и на чужденеца и пришълеца, за да живее при теб.</span> <span class="verse"><a name="36">36</a>Да не му вземеш лихва или печалба и да се боиш от своя Бог, за да живее брат ти при теб.</span> <span class="verse"><a name="37">37</a>Да не му дадеш парите си с лихва и да не му дадеш храната си за печалба.</span> <span class="verse"><a name="38">38</a>Аз съм ГОСПОД, вашият Бог, който ви изведох от египетската земя, за да ви дам ханаанската земя и да бъда ваш Бог.</span> <span class="verse"><a name="39">39</a>Ако брат ти при теб обеднее и ти се продаде, да не го натовариш с робска работа.</span> <span class="verse"><a name="40">40</a>Той да бъде като наемник или пришълец при теб; нека ти работи до юбилейната година.</span> <span class="verse"><a name="41">41</a>Тогава да си излезе от теб, той и децата му с него, и да се върне при племето си, и да се върне в притежанието на бащите си.</span> <span class="verse"><a name="42">42</a>Защото те са Мои слуги, които изведох от египетската земя — да не бъдат продавани като роби.</span> <span class="verse"><a name="43">43</a>Да не господаруваш жестоко над него; да се боиш от своя Бог.</span> <span class="verse"><a name="44">44</a>А колкото за роба и робинята, които ще имаш от народите, които са около вас, от тях можете да купувате роб и робиня.</span> <span class="verse"><a name="45">45</a>Също и от децата на пришълците, които живеят като чужденци между вас, от тях да купувате и от техните семейства, които са между вас, които те са родили в земята ви — те могат да ви бъдат притежание;</span> <span class="verse"><a name="46">46</a>и можете да ги оставяте в наследство на децата си и те да ги наследяват след вас като притежание. Те могат да ви бъдат роби завинаги. А над братята си, израилевите синове, да не господарувате жестоко един над друг.</span> <span class="verse"><a name="47">47</a>Ако чужденецът или пришълецът, който живее при теб, се замогне, а брат ти при него обеднее и се продаде на чужденеца или на пришълеца при теб, или на когото и да било от рода на чужденеца,</span> <span class="verse"><a name="48">48</a>след като се продаде, той може да се откупи. Един от братята му може да го откупи;</span> <span class="verse"><a name="49">49</a>или чичо му, или чичовият му син може да го откупи, или някой кръвен роднина от рода му може да го откупи, или ако на него му стига ръка, може сам да се откупи.</span> <span class="verse"><a name="50">50</a>Тогава да сметне с купувача си от годината, когато му се е продал, до юбилейната година, и цената, за която се е продал, да бъде съответно на броя на годините; според времето на наемник да бъде при него.</span> <span class="verse"><a name="51">51</a>Ако остават още много години, съответно на тях да върне за откупуването си от парите, с които е бил купен.</span> <span class="verse"><a name="52">52</a>А ако остават малко години до юбилейната година, да му пресметне и съответно на годините да върне за откупуването си.</span> <span class="verse"><a name="53">53</a>Като наемник от година на година да бъде при него; той да не господарува жестоко над него пред теб.</span> <span class="verse"><a name="54">54</a>Но ако не се откупи така, тогава да си излезе в юбилейната година, той и децата му с него,</span> <span class="verse"><a name="55">55</a>защото израилевите синове са Мои слуги; те са Мои слуги, които изведох от египетската земя. Аз съм ГОСПОД, вашият Бог.</span> </p></div</div></div></body></html>