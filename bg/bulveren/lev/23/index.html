<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lev/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lev">Leviticus</a> &gt <strong>Chapter 23</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Говори на израилевите синове и им кажи: ГОСПОДНИТЕ празници, в които ще свиквате свети събрания, Моите празници, са тези:</span> <span class="verse"><a name="3">3</a>Шест дни да се върши работа, а седмият ден е събота за почивка, за свято събрание; в нея да не вършите никаква работа; във всичките ви жилища е събота на ГОСПОДА.</span> <span class="verse"><a name="4">4</a>Това са ГОСПОДНИТЕ празници, свети събрания, които ще свиквате на времената им:</span> <span class="verse"><a name="5">5</a>В първия месец, на четиринадесетия ден от месеца, привечер, е Пасха на ГОСПОДА.</span> <span class="verse"><a name="6">6</a>И на петнадесетия ден от същия месец е ГОСПОДНИЯТ празник на безквасните хлябове; седем дни да ядете безквасни хлябове.</span> <span class="verse"><a name="7">7</a>На първия ден да имате свято събрание и да не вършите никаква работа.</span> <span class="verse"><a name="8">8</a>И седем дни да принасяте по една жертва чрез огън на ГОСПОДА; на седмия ден е свято събрание, и да не вършите никаква работа.</span> <span class="verse"><a name="9">9</a>И ГОСПОД говори на Мойсей и каза:</span> <span class="verse"><a name="10">10</a>Говори на израилевите синове и им кажи: Когато влезете в земята, която Аз ви давам, и пожънете жетвата й, да донесете на свещеника един сноп от първите плодове на жетвата си.</span> <span class="verse"><a name="11">11</a>И той да подвижи снопа пред ГОСПОДА, за да ви бъде за благоволение; свещеникът да го подвижи на другия ден след съботата.</span> <span class="verse"><a name="12">12</a>И в деня, когато подвижите снопа, да принесете агне без недостатък, едногодишно, във всеизгаряне на ГОСПОДА;</span> <span class="verse"><a name="13">13</a>и хлебния му принос, две десети от ефа пшенично брашно, омесено с маслинено масло, в жертва чрез огън на ГОСПОДА за благоухание на умилостивение; и възлиянието му, една четвърт ин вино.</span> <span class="verse"><a name="14">14</a>А до този ден, докато принесете жертвата на вашия Бог, да не ядете хляб или печено жито, или пресни класове. Вечна наредба да бъде в поколенията ви, във всичките ви жилища.</span> <span class="verse"><a name="15">15</a>От другия ден след съботата, от деня в който сте принесли снопа на движимия принос, да си изброите седем цели седмици;</span> <span class="verse"><a name="16">16</a>до следващия ден след седмата събота да изброите петдесет дни, и тогава да принесете нов хлебен принос на ГОСПОДА.</span> <span class="verse"><a name="17">17</a>Да донесете от жилищата си за движим принос два хляба, които да бъдат две десети от ефа пшенично брашно, изпечени с квас, като първи плодове на ГОСПОДА.</span> <span class="verse"><a name="18">18</a>И заедно с хляба да принесете седем едногодишни агнета без недостатък, един юнец и два овена; да бъдат всеизгаряне на ГОСПОДА, заедно с хлебния им принос и възлиянията им — жертва чрез огън за благоухание на умилостивение на ГОСПОДА.</span> <span class="verse"><a name="19">19</a>И да принесете един козел в жертва за грях и две едногодишни агнета за примирителна жертва.</span> <span class="verse"><a name="20">20</a>И свещеникът да ги подвижи заедно с хляба на първите плодове за движим принос пред ГОСПОДА, заедно с двете агнета; те да бъдат свети на ГОСПОДА за свещеника.</span> <span class="verse"><a name="21">21</a>И на същия ден да свикате свято събрание и да не вършите никаква работа; това да бъде вечна наредба във всичките ви жилища във всичките ви поколения.</span> <span class="verse"><a name="22">22</a>И когато жънете жетвата на земята си, да не жънеш докрай краищата на нивите си и да не събираш падналите в жетвата ти класове; да ги оставиш за сиромаха и за чужденеца. Аз съм ГОСПОД, вашият Бог.</span> <span class="verse"><a name="23">23</a>И ГОСПОД говори на Мойсей и каза:</span> <span class="verse"><a name="24">24</a>Говори на израилевите синове и кажи: В седмия месец, на първия ден от месеца, да ви бъде почивка, спомен със свирене с тръби, свято събрание.</span> <span class="verse"><a name="25">25</a>Никаква работа да не вършите и да принесете жертва чрез огън на ГОСПОДА.</span> <span class="verse"><a name="26">26</a>И ГОСПОД говори на Мойсей и каза:</span> <span class="verse"><a name="27">27</a>Десетият ден на този седми месец да бъде ден на умилостивение; да имате свято събрание и да смирите душите си, и да принесете жертва чрез огън на ГОСПОДА.</span> <span class="verse"><a name="28">28</a>Никаква работа да не вършите в този ден, защото е ден на умилостивение, за да се извърши умилостивение за вас пред ГОСПОДА, вашия Бог.</span> <span class="verse"><a name="29">29</a>Защото всеки човек, който не се смири в този ден, ще се изтреби отсред народа си.</span> <span class="verse"><a name="30">30</a>И всеки човек, който извърши каквато и да е работа в този ден, този човек ще изтребя отсред народа му.</span> <span class="verse"><a name="31">31</a>Никаква работа да не вършите; това да бъде вечна наредба в поколенията ви във всичките ви жилища.</span> <span class="verse"><a name="32">32</a>Ще ви бъде събота за почивка и за да смирите душите си; на деветия ден от месеца, вечерта, от вечер до вечер да празнувате съботата си.</span> <span class="verse"><a name="33">33</a>И ГОСПОД говори на Мойсей и каза:</span> <span class="verse"><a name="34">34</a>Говори на израилевите синове и кажи: От петнадесетия ден на този седми месец да пазите за седем дни ГОСПОДНИЯ празник на колибите.</span> <span class="verse"><a name="35">35</a>На първия ден да има свято събрание и да не вършите никаква работа.</span> <span class="verse"><a name="36">36</a>Седем дни да принасяте по една жертва чрез огън на ГОСПОДА, а на осмия ден да имате свято събрание и да принесете жертва чрез огън на ГОСПОДА; това е тържествено събрание, и да не вършите никаква работа.</span> <span class="verse"><a name="37">37</a>Това са ГОСПОДНИТЕ празници, които да провъзгласявате като свети събрания, за да принасяте жертва чрез огън на ГОСПОДА, всеизгаряне, хлебен принос, жертва и възлияния, всяко на определения му ден,</span> <span class="verse"><a name="38">38</a>освен ГОСПОДНИТЕ съботи и освен даровете ви, и освен всичките ви обреци, и освен всичките доброволни приноси, които давате на ГОСПОДА.</span> <span class="verse"><a name="39">39</a>А на петнадесетия ден от седмия месец, когато ще сте прибрали произведенията на земята, да празнувате ГОСПОДНИЯ празник седем дни; първият ден да бъде почивка и осмият ден — почивка.</span> <span class="verse"><a name="40">40</a>И на първия ден да си вземете плод от хубави дървета, палмови клони, клони от широколистни дървета и речни върби, и седем дни да се веселите пред ГОСПОДА, своя Бог.</span> <span class="verse"><a name="41">41</a>Да празнувате този празник на ГОСПОДА седем дни в годината; това да бъде вечна наредба в поколенията ви; в седмия месец да го празнувате.</span> <span class="verse"><a name="42">42</a>Седем дни да седите в колиби; всички местни жители, израилеви синове да седят в колиби от клони,</span> <span class="verse"><a name="43">43</a>за да познаят бъдещите ви поколения, че направих израилевите синове да седят в колиби, когато ги изведох от египетската земя. Аз съм ГОСПОД, вашият Бог.</span> <span class="verse"><a name="44">44</a>И Мойсей обяви ГОСПОДНИТЕ празници на израилевите синове.</span> </p></div</div></div></body></html>