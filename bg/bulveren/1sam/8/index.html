<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1sam/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1sam">1 Samuel</a> &gt <strong>Chapter 8</strong></div><p><span class="verse"><a name="1">1</a>А когато Самуил остаря, той постави синовете си за съдии над Израил.</span> <span class="verse"><a name="2">2</a>Името на първородния му беше Йоил, а името на втория му син — Авия. Те съдеха във Вирсавее.</span> <span class="verse"><a name="3">3</a>Но синовете му не ходеха в неговите пътища, а се отклониха след печалбата и вземаха подкупи, и изкривяваха правосъдието.</span> <span class="verse"><a name="4">4</a>Тогава всичките старейшини на Израил се събраха и дойдоха при Самуил в Рама.</span> <span class="verse"><a name="5">5</a>И му казаха: Ето, ти остаря, а синовете ти не ходят в твоите пътища. И сега, постави над нас цар, за да ни съди като всичките народи!</span> <span class="verse"><a name="6">6</a>Но това нещо се видя лошо на Самуил, че казаха: Дай ни цар, за да ни съди. И Самуил се помоли на ГОСПОДА.</span> <span class="verse"><a name="7">7</a>А ГОСПОД каза на Самуил: Послушай гласа на народа за всичко, което ти казват, защото не теб отхвърлиха, а Мен отхвърлиха, да не царувам над тях.</span> <span class="verse"><a name="8">8</a>Според всичките дела, които извършиха от деня, когато ги изведох от Египет чак до този ден, като Ме оставиха и служиха на други богове, така правят и на теб.</span> <span class="verse"><a name="9">9</a>Затова сега послушай гласа им. Но строго ги предупреди и им покажи какво ще бъде правото на царя, който ще царува над тях.</span> <span class="verse"><a name="10">10</a>Тогава Самуил изговори всичките думи на ГОСПОДА на народа, който беше поискал от него цар.</span> <span class="verse"><a name="11">11</a>И каза: Такова ще бъде правото на царя, който ще царува над вас: ще взема синовете ви и ще ги определя за колесниците си и между конниците си и те ще тичат пред колесниците му.</span> <span class="verse"><a name="12">12</a>И ще си определя хилядници и петдесетници, и такива, които да орат земята му, и да жънат жетвата му, и да изработват военните му оръжия и принадлежностите на колесниците му.</span> <span class="verse"><a name="13">13</a>Ще взема и дъщерите ви за масловарки и готвачки, и пекарки.</span> <span class="verse"><a name="14">14</a>И от нивите ви, лозята ви и маслинените ви градини ще взема най-добрите и ще ги дава на слугите си.</span> <span class="verse"><a name="15">15</a>И от посевите ви и от лозята ви ще взема десятък и ще го дава на скопците си и на слугите си.</span> <span class="verse"><a name="16">16</a>И слугите ви и слугините ви, и най-добрите ви младежи, и магаретата ви ще взема и ще ги употребява за работата си.</span> <span class="verse"><a name="17">17</a>От стадата ви ще взема десятък и вие ще му бъдете слуги.</span> <span class="verse"><a name="18">18</a>И в онзи ден ще извикате заради царя си, когото сте си избрали, но ГОСПОД няма да ви чуе в онзи ден.</span> <span class="verse"><a name="19">19</a>Но народът отказа да послуша гласа на Самуил и каза: Не, нека има цар над нас,</span> <span class="verse"><a name="20">20</a>за да бъдем и ние като всичките народи и за да ни съди нашият цар и да излиза пред нас, и да води битките ни!</span> <span class="verse"><a name="21">21</a>И Самуил изслуша всичките думи на народа и ги каза в ушите на ГОСПОДА.</span> <span class="verse"><a name="22">22</a>И ГОСПОД каза на Самуил: Послушай гласа им и им постави цар. И Самуил каза на израилевите мъже: Идете си, всеки в града си.</span> </p></div</div></div></body></html>