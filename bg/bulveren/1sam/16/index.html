<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1sam/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1sam">1 Samuel</a> &gt <strong>Chapter 16</strong></div><p><span class="verse"><a name="1">1</a>И ГОСПОД каза на Самуил: Докога ще скърбиш за Саул, след като Аз го отхвърлих като цар над Израил? Напълни рога си с масло и иди, Аз те изпращам при витлеемеца Есей, защото си избрах цар измежду неговите синове.</span> <span class="verse"><a name="2">2</a>А Самуил каза: Как да отида? Ако чуе Саул, ще ме убие. А ГОСПОД каза: Вземи със себе си една юница и кажи: Дойдох да пожертвам на ГОСПОДА.</span> <span class="verse"><a name="3">3</a>И покани Есей на жертвата и Аз ще ти кажа какво да направиш; и ще ми помажеш онзи, когото ти кажа.</span> <span class="verse"><a name="4">4</a>И Самуил направи, каквото каза ГОСПОД, и дойде във Витлеем. И старейшините на града го посрещнаха разтреперени и казаха: С мир ли идваш?</span> <span class="verse"><a name="5">5</a>И той каза: С мир. Дойдох да пожертвам на ГОСПОДА. Осветете се и елате с мен на жертвата. И той освети и Есей и синовете му и ги покани на жертвата.</span> <span class="verse"><a name="6">6</a>И когато дойдоха, той видя Елиав и си каза: Положително пред ГОСПОДА е Неговият помазаник.</span> <span class="verse"><a name="7">7</a>Но ГОСПОД каза на Самуил: Не гледай на вида му, нито на високия му ръст, понеже съм го отхвърлил; защото ГОСПОД не гледа на това, на което гледа човек; понеже човек гледа на лицето, а ГОСПОД гледа на сърцето.</span> <span class="verse"><a name="8">8</a>Тогава Есей повика Авинадав и го накара да мине пред Самуил. И той каза: И този не е избрал ГОСПОД.</span> <span class="verse"><a name="9">9</a>След това Есей накара да мине Сама. И той каза: И този не е избрал ГОСПОД.</span> <span class="verse"><a name="10">10</a>Така Есей накара седем от синовете си да минат пред Самуил. Но Самуил каза на Есей: ГОСПОД не е избрал тези.</span> <span class="verse"><a name="11">11</a>И Самуил каза на Есей: Това ли са всичките младежи? А той каза: Остава още най-малкият, и ето, той пасе овцете. Тогава Самуил каза на Есей: Изпрати да го доведат, защото няма да седнем на трапезата, докато той не дойде тук.</span> <span class="verse"><a name="12">12</a>И той изпрати и го доведоха. А той беше червенокос, с красиви очи и хубав на вид. И ГОСПОД каза: Стани, помажи го, защото е този.</span> <span class="verse"><a name="13">13</a>Тогава Самуил взе рога с масло и го помаза сред братята му; и ГОСПОДНИЯТ Дух дойде върху Давид от този ден и нататък. А Самуил стана и отиде в Рама.</span> <span class="verse"><a name="14">14</a>И ГОСПОДНИЯТ Дух се оттегли от Саул и зъл дух от ГОСПОДА го мъчеше.</span> <span class="verse"><a name="15">15</a>И слугите на Саул му казаха: Ето сега, зъл дух от Бога те мъчи.</span> <span class="verse"><a name="16">16</a>Нека сега господарят ни заповяда на слугите си, които са пред теб, да потърсят човек, който умее добре да свири на арфа. И когато злият дух от Бога е върху теб, той ще свири с ръката си и ще ти става добре.</span> <span class="verse"><a name="17">17</a>И Саул каза на слугите си: Намерете ми човек, който свири добре, и го доведете при мен.</span> <span class="verse"><a name="18">18</a>А един от слугите отговори и каза: Ето, видях един от синовете на витлеемеца Есей, който умее да свири, силен и храбър мъж, разумен в говорене и красив човек; и ГОСПОД е с него.</span> <span class="verse"><a name="19">19</a>Затова Саул изпрати пратеници до Есей да кажат: Изпрати ми сина си Давид, който е с овцете.</span> <span class="verse"><a name="20">20</a>И Есей взе едно магаре, натоварено с хляб и мех вино, и едно младо яре, и ги изпрати на Саул по сина си Давид.</span> <span class="verse"><a name="21">21</a>Така Давид дойде при Саул и застана пред него; и той го обикна много и Давид му стана оръженосец.</span> <span class="verse"><a name="22">22</a>И Саул изпрати до Есей да кажат: Моля те, нека Давид стои пред мен, защото намери благоволение пред мен.</span> <span class="verse"><a name="23">23</a>И когато духът от Бога идваше върху Саул, Давид вземаше арфата и свиреше с ръката си и на Саул му олекваше и му ставаше добре, и злият дух се оттегляше от него.</span> </p></div</div></div></body></html>