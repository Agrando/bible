<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1sam/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1sam">1 Samuel</a> &gt <strong>Chapter 2</strong></div><p><span class="verse"><a name="1">1</a>Тогава Анна се помоли и каза: Ликува сърцето ми в ГОСПОДА; издигна се рогът ми в ГОСПОДА; устата ми е широко отворена против враговете ми, защото се радвам в Твоето спасение.</span> <span class="verse"><a name="2">2</a>Никой не е свят като ГОСПОДА, защото няма друг освен Теб и няма канара като нашия Бог.</span> <span class="verse"><a name="3">3</a>Не трупайте горди думи; да не излиза високомерие от устата ви, защото ГОСПОД е Бог на знание и от Него се претеглят делата.</span> <span class="verse"><a name="4">4</a>Лъковете на силните се строшават, а немощните се препасват със сила.</span> <span class="verse"><a name="5">5</a>Ситите се цаниха за хляб, а гладните престанаха да гладуват. Дори и безплодната роди седем, а многодетната изнемощя.</span> <span class="verse"><a name="6">6</a>ГОСПОД умъртвява и съживява; свежда в Шеол и извежда.</span> <span class="verse"><a name="7">7</a>ГОСПОД осиромашава и обогатява, смирява и възвишава.</span> <span class="verse"><a name="8">8</a>Въздига бедния от праха и издига сиромаха от бунището, за да ги сложи да седят с благородните; славен престол им дава в наследство. Защото стълбовете на земята са на ГОСПОДА и Той е поставил на тях света.</span> <span class="verse"><a name="9">9</a>Ще пази краката на светиите Си, а безбожните ще погинат в тъмнината — защото не чрез сила ще победи човек.</span> <span class="verse"><a name="10">10</a>Противниците на ГОСПОДА ще се сломят; Той ще прогърми от небето върху тях. ГОСПОД ще съди краищата на земята, ще даде сила на царя Си и ще възвиси рога на помазаника Си.</span> <span class="verse"><a name="11">11</a>Тогава Елкана отиде у дома си в Рама. А детето служеше на ГОСПОДА пред свещеника Илий.</span> <span class="verse"><a name="12">12</a>А синовете на Илий бяха лоши хора и не познаваха ГОСПОДА.</span> <span class="verse"><a name="13">13</a>И обичаят на свещениците спрямо народа беше такъв: когато някой принасяше жертва, слугата на свещеника идваше с тризъба вилица в ръката си, докато се вареше месото,</span> <span class="verse"><a name="14">14</a>и я забиваше в тенджерата или в котела, или в казана, или в гърнето; и каквото вдигнеше вилицата, свещеникът го вземаше за себе си. Така правеха в Сило с всичките израилтяни, които идваха там.</span> <span class="verse"><a name="15">15</a>Дори и преди да изгорят тлъстината, слугата на свещеника идваше и казваше на човека, който жертваше: Дай на свещеника месо за печене, защото няма да приеме от теб варено месо, а сурово.</span> <span class="verse"><a name="16">16</a>И ако човекът му кажеше: Нека изгорят първо тлъстината, а после си вземи колкото иска душата ти! — тогава му казваше: Не, сега ще дадеш, а ако не, ще го взема насила!</span> <span class="verse"><a name="17">17</a>И грехът на тези младежи беше много голям пред ГОСПОДА, защото мъжете презираха ГОСПОДНИЯ принос.</span> <span class="verse"><a name="18">18</a>А Самуил служеше пред ГОСПОДА — дете, препасано с ленен ефод.</span> <span class="verse"><a name="19">19</a>И майка му му правеше една малка дрешка и му я донасяше всяка година, когато идваше с мъжа си, за да принесе годишната жертва.</span> <span class="verse"><a name="20">20</a>И Илий благослови Елкана и жена му, и каза: ГОСПОД да ти даде потомство от тази жена вместо заетото, което беше посветено на ГОСПОДА. И те си отидоха у дома.</span> <span class="verse"><a name="21">21</a>И ГОСПОД посети Анна; и тя забременя и роди трима сина и две дъщери. А детето Самуил растеше пред ГОСПОДА.</span> <span class="verse"><a name="22">22</a>А Илий беше много стар; и чу всичко, което синовете му правеха на целия Израил, и как лежаха с жените, които се събираха при входа на шатъра за срещане.</span> <span class="verse"><a name="23">23</a>И той им каза: Защо правите такива работи — защото чувам за злите ви дела от целия народ!</span> <span class="verse"><a name="24">24</a>Недейте, синове мои! Защото не е добър слухът, който чувам — вие правите ГОСПОДНИЯ народ престъпници.</span> <span class="verse"><a name="25">25</a>Ако човек съгреши против човек, Бог ще го съди; но ако човек съгреши против ГОСПОДА, кой ще се застъпи за него? Но те не послушаха гласа на баща си, защото ГОСПОД искаше да ги убие.</span> <span class="verse"><a name="26">26</a>А детето Самуил растеше на ръст и на благоволение както пред ГОСПОДА, така и пред хората.</span> <span class="verse"><a name="27">27</a>И един Божи човек дойде при Илий и му каза: Така казва ГОСПОД: Не се ли открих ясно на бащиния ти дом, когато бяха в Египет в дома на фараона?</span> <span class="verse"><a name="28">28</a>И не избрах ли него от всичките израилеви племена за Мой свещеник, за да принася жертви на олтара Ми, да гори тамян и да носи ефод пред Мен? И не дадох ли на бащиния ти дом всичките жертви чрез огън на израилевите синове?</span> <span class="verse"><a name="29">29</a>Защо ритате жертвата Ми и приноса Ми, които съм заповядал да принасят в жилището Ми, и почиташ синовете си повече от Мен, за да се угоявате с най-доброто от всичките приноси на народа Ми Израил?</span> <span class="verse"><a name="30">30</a>Затова ГОСПОД, Израилевият Бог, заявява: Аз наистина казах, че твоят дом и домът на баща ти ще ходят пред Мен до века. Но сега ГОСПОД казва: Далеч от Мен това! Защото онези, които Ме почитат, и Аз ще ги почета, а онези, които Ме презират, ще бъдат счетени за нищо.</span> <span class="verse"><a name="31">31</a>Ето, идват дни, когато ще отсека силата ти и силата на бащиния ти дом, така че да няма старец в дома ти.</span> <span class="verse"><a name="32">32</a>И ще видиш противник в жилището Ми, въпреки цялото добро, което ГОСПОД ще направи на Израил; и никога няма да има старец в дома ти.</span> <span class="verse"><a name="33">33</a>А онзи от твоите, когото не отсека от олтара Си, ще бъде, за да угасват очите ти и да отслабва душата ти; и всичките рожби на дома ти ще умират на средна възраст.</span> <span class="verse"><a name="34">34</a>И това ще ти бъде знамението, което ще дойде върху двамата ти сина, върху Офний и Финеес: в един ден ще умрат и двамата.</span> <span class="verse"><a name="35">35</a>А Аз ще си издигна верен свещеник, който ще върши това, което е според сърцето Ми и според душата Ми; и ще му построя дълготраен дом; и той ще ходи пред помазаника Ми завинаги.</span> <span class="verse"><a name="36">36</a>И всеки, който остане в твоя дом, ще идва и ще му се кланя за малко сребро и за къшей хляб и ще казва: Моля те, прикрепи ме към някоя от свещеническите служби, за да ям по къшей хляб.</span> </p></div</div></div></body></html>