<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1sam/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1sam">1 Samuel</a> &gt <strong>Chapter 20</strong></div><p><span class="verse"><a name="1">1</a>Тогава Давид избяга от Навиот в Рама и дойде и каза пред Йонатан: Какво съм сторил? Какво е беззаконието ми? И какъв е грехът ми пред баща ти, че търси живота ми?</span> <span class="verse"><a name="2">2</a>А той му каза: Да не бъде! Няма да умреш! Ето, баща ми не върши нищо, голямо или малко, без да ми каже. И защо баща ми да крие това нещо от мен? Не е така!</span> <span class="verse"><a name="3">3</a>Но Давид продължи и се закле, и каза: Баща ти добре знае, че съм намерил благоволение пред теб, и си е казал: Нека Йонатан не знае това, за да не се наскърби. Но жив е ГОСПОД и жива душата ти — само една крачка има между мен и смъртта!</span> <span class="verse"><a name="4">4</a>Тогава Йонатан каза на Давид: Каквото желае душата ти, ще го направя за теб.</span> <span class="verse"><a name="5">5</a>И Давид каза на Йонатан: Ето, утре е новолуние, и аз трябваше да седна да ям с царя. Но нека си отида и да се крия на полето до третата вечер.</span> <span class="verse"><a name="6">6</a>Ако баща ти изобщо забележи, че ме няма, кажи: Давид настоятелно поиска от мен позволение да изтича до града си Витлеем, защото там се прави годишната жертва за целия му род.</span> <span class="verse"><a name="7">7</a>Ако каже така: Добре! — значи има мир за слугата ти; но ако се разяри много, да знаеш, че злото е решено от него.</span> <span class="verse"><a name="8">8</a>Затова покажи добрина към слугата си, защото ти си въвел слугата си в ГОСПОДЕН завет със себе си. Но ако в мен има беззаконие, ти ме убий, понеже защо да ме водиш при баща си?</span> <span class="verse"><a name="9">9</a>А Йонатан каза: Далеч от теб това! Защото, ако знаех със сигурност, че баща ми е решил злото да дойде върху теб, нямаше ли да ти кажа?</span> <span class="verse"><a name="10">10</a>Тогава Давид каза на Йонатан: Кой ще ми съобщи, ако баща ти ти отговори остро?</span> <span class="verse"><a name="11">11</a>А Йонатан каза на Давид: Ела, нека излезем на полето. И двамата излязоха на полето.</span> <span class="verse"><a name="12">12</a>И Йонатан каза на Давид: ГОСПОД, Израилевият Бог, е свидетел! Ако утре около това време или на третия ден разпитам баща си и ето, има нещо добро за Давид, и не изпратя веднага до теб да ти го съобщя,</span> <span class="verse"><a name="13">13</a>нека така да направи ГОСПОД на Йонатан и така да прибави! Ако баща ми иска зло против теб, ще ти го съобщя и ще те изпратя да си отидеш в мир. И ГОСПОД да бъде с теб, както е бил с баща ми!</span> <span class="verse"><a name="14">14</a>И не само докато съм жив да ми окажеш милост ГОСПОДНА, за да не умра,</span> <span class="verse"><a name="15">15</a>но и от моя дом да не отсечеш милостта си до века, даже и когато ГОСПОД изтреби от лицето на земята всеки от враговете на Давид!</span> <span class="verse"><a name="16">16</a>И Йонатан направи завет с Давидовия дом и каза: ГОСПОД да изиска от ръката на Давидовите врагове!</span> <span class="verse"><a name="17">17</a>И Йонатан накара Давид да се закълне отново заради любовта си към него, защото го обичаше, както обичаше душата си.</span> <span class="verse"><a name="18">18</a>И Йонатан му каза: Утре е новолуние; ще забележат, че те няма, защото мястото ти ще остане празно.</span> <span class="verse"><a name="19">19</a>А на третия ден слез бързо и ела на мястото, където се беше скрил в деня на събитието, и остани при камъка Езил.</span> <span class="verse"><a name="20">20</a>И аз ще изстрелям три стрели към страната му, като че ли стрелям по цел;</span> <span class="verse"><a name="21">21</a>и ще изпратя там момчето и ще му кажа: Иди намери стрелите. Ако кажа изрично на момчето: Ето, стрелите са по-насам от теб, вземи ги! — тогава ела, защото има мир за теб, няма нищо — жив е ГОСПОД!</span> <span class="verse"><a name="22">22</a>Но ако кажа на младежа така: Ето, стрелите са по-нататък от теб! — тогава иди по пътя си, защото ГОСПОД те е отпратил.</span> <span class="verse"><a name="23">23</a>А за това, което аз и ти говорихме, ето, ГОСПОД е свидетел между мен и теб до века.</span> <span class="verse"><a name="24">24</a>И Давид се скри на полето. А когато дойде новолунието, царят седна на трапезата, за да яде.</span> <span class="verse"><a name="25">25</a>И царят седна на мястото си както друг път, на мястото до стената. И Йонатан стана, а Авенир седна до Саул, а мястото на Давид остана празно.</span> <span class="verse"><a name="26">26</a>Но Саул не каза нищо в онзи ден, защото си помисли: Нещо му се е случило; нечист е, сигурно е нечист.</span> <span class="verse"><a name="27">27</a>А на следващия ден, втория от новолунието, когато мястото на Давид пак остана празно, Саул каза на сина си Йонатан: Защо Есеевият син не дойде на трапезата нито вчера, нито днес?</span> <span class="verse"><a name="28">28</a>Тогава Йонатан отговори на Саул: Давид настоятелно поиска позволение от мен да отиде във Витлеем,</span> <span class="verse"><a name="29">29</a>и каза: Пусни ме, моля те, защото родът ни има жертва в града и брат ми сам ми поръча да бъда там. И сега, ако съм намерил благоволение пред теб, моля те, позволи ми да отида и да видя братята си. Затова не дойде на трапезата на царя.</span> <span class="verse"><a name="30">30</a>Тогава гневът на Саул пламна против Йонатан и той му каза: Ти, сине на развратница и опърничава! Не зная ли аз, че ти си избрал Есеевия син за свой собствен срам и за срам на майчината си голота?</span> <span class="verse"><a name="31">31</a>Защото, докато Есеевият син живее на земята, нито ти ще се утвърдиш, нито царството ти! Затова сега прати и го доведи при мен, защото непременно ще умре!</span> <span class="verse"><a name="32">32</a>А Йонатан отговори на баща си Саул и му каза: Защо да бъде убит? Какво е направил?</span> <span class="verse"><a name="33">33</a>Тогава Саул хвърли копието по него, за да го удари, и Йонатан разбра, че баща му беше решил да убие Давид.</span> <span class="verse"><a name="34">34</a>Тогава Йонатан стана от трапезата разярен от гняв и не яде никаква храна на втория ден от новолунието, защото беше наскърбен заради Давид, понеже баща му го беше опозорил.</span> <span class="verse"><a name="35">35</a>И на сутринта Йонатан излезе на полето за уговорката с Давид и с него беше едно малко момче.</span> <span class="verse"><a name="36">36</a>И той каза на момчето си: Тичай, намери стрелите, които ще изстрелям. И докато момчето тичаше, той изстреля една стрела по-нататък от него.</span> <span class="verse"><a name="37">37</a>Когато момчето стигна до мястото, където беше стрелата, която Йонатан изстреля, Йонатан извика след момчето и каза: Не е ли стрелата по-нататък теб?</span> <span class="verse"><a name="38">38</a>И Йонатан извика след момчето: Побързай, тичай, не стой! И момчето на Йонатан вдигна стрелата и се върна при господаря си.</span> <span class="verse"><a name="39">39</a>Но момчето не знаеше нищо; само Йонатан и Давид знаеха за работата.</span> <span class="verse"><a name="40">40</a>Тогава Йонатан даде оръжията си на момчето си и му каза: Иди и ги занеси в града.</span> <span class="verse"><a name="41">41</a>И когато момчето си отиде, Давид стана от южната страна, падна по лице на земята и се поклони три пъти. И те се целуваха един друг и плакаха заедно, а Давид плака твърде много.</span> <span class="verse"><a name="42">42</a>После Йонатан каза на Давид: Иди си с мир, както и двамата се заклехме в ГОСПОДНОТО Име и казахме: ГОСПОД да бъде между мен и теб и между моето потомство и твоето потомство до века! Тогава той стана и си отиде, а Йонатан отиде в града.</span> </p></div</div></div></body></html>