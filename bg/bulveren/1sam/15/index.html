<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1sam/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1sam">1 Samuel</a> &gt <strong>Chapter 15</strong></div><p><span class="verse"><a name="1">1</a>И Самуил каза на Саул: ГОСПОД ме изпрати да те помажа за цар над народа Му, над Израил; затова чуй сега гласа на ГОСПОДНИТЕ думи.</span> <span class="verse"><a name="2">2</a>Така казва ГОСПОД на Войнствата: Спомних си какво направи Амалик на Израил, как застана на пътя му, когато Израил идваше от Египет.</span> <span class="verse"><a name="3">3</a>Иди сега и разбий Амалик, и изпълни над него проклятието. Не го щади, а убий от мъж до жена, от дете до кърмаче, от говедо до овца, от камила до магаре.</span> <span class="verse"><a name="4">4</a>И Саул свика народа и го преброи в ТелЕм, и беше двеста хиляди пешаци и десет хиляди мъже от Юда.</span> <span class="verse"><a name="5">5</a>И Саул дойде до един град на амаличаните и постави засада в долината.</span> <span class="verse"><a name="6">6</a>И Саул каза на кенейците: Идете, отделете се, слезте отсред амаличаните, за да не ви унищожа с тях; защото вие показахте добрина към всичките израилеви синове, когато идваха от Египет. И кенейците се отделиха отсред амаличаните.</span> <span class="verse"><a name="7">7</a>И Саул разби амаличаните от Евила до пътя към Сур, който е срещу Египет.</span> <span class="verse"><a name="8">8</a>И хвана жив Агаг, царя на амаличаните, и изпълни проклятието над целия народ с острието на меча.</span> <span class="verse"><a name="9">9</a>Но Саул и народът пощадиха Агаг и най-доброто от дребния добитък и говедата, угоените, агнетата и всичко, което беше добро, и не искаха да изпълнят над тях проклятието. А над всичкия добитък, който беше негоден и слаб, над него изпълниха проклятието.</span> <span class="verse"><a name="10">10</a>Тогава ГОСПОДНОТО слово беше към Самуил и каза:</span> <span class="verse"><a name="11">11</a>Разкаях се, че поставих Саул за цар, понеже той се отвърна след Мен и не изпълнява заповедите Ми. И Самуил се натъжи и вика към ГОСПОДА цяла нощ.</span> <span class="verse"><a name="12">12</a>И на сутринта Самуил стана рано, за да посрещне Саул. И съобщиха на Самуил и казаха: Саул дойде в Кармил, и ето, издигна си паметник и се върна и слезе в Галгал.</span> <span class="verse"><a name="13">13</a>И Самуил дойде при Саул и Саул му каза: Благословен да си от ГОСПОДА! Изпълних ГОСПОДНОТО слово!</span> <span class="verse"><a name="14">14</a>Но Самуил каза: Какво е тогава това блеене на овце в ушите ми и мучене на говеда, което чувам?</span> <span class="verse"><a name="15">15</a>А Саул каза: Докараха ги от амаличаните, защото народът пощади най-доброто от овцете и говедата, за да пожертва на ГОСПОДА, твоя Бог; а над останалите изпълнихме проклятието.</span> <span class="verse"><a name="16">16</a>Тогава Самуил каза на Саул: Почакай и ще ти кажа какво ми говори ГОСПОД тази нощ. А той му каза: Говори!</span> <span class="verse"><a name="17">17</a>И Самуил каза: Не стана ли ти глава на израилевите племена, когато беше малък в собствените си очи? И ГОСПОД те помаза за цар над Израил.</span> <span class="verse"><a name="18">18</a>И ГОСПОД те изпрати на път и каза: Иди и изпълни проклятието над грешниците, амаличаните, и воювай срещу тях, докато ги унищожиш.</span> <span class="verse"><a name="19">19</a>Защо тогава ти не послуша ГОСПОДНИЯ глас, а се нахвърли върху плячката и извърши зло пред ГОСПОДА?</span> <span class="verse"><a name="20">20</a>А Саул каза на Самуил: Аз послушах ГОСПОДНИЯ глас и отидох по пътя, по който ГОСПОД ме изпрати, и доведох Агаг, царя на амаличаните, и изпълних проклятието над амаличаните.</span> <span class="verse"><a name="21">21</a>Но народът взе от плячката овце и говеда, най-добрите от поставеното под проклятие, за да пожертва на ГОСПОДА, твоя Бог, в Галгал.</span> <span class="verse"><a name="22">22</a>И Самуил каза: ГОСПОД наслаждава ли се на всеизгарянията и жертвите колкото на послушанието на ГОСПОДНИЯ глас? Ето, послушанието е по-добро от жертвата и покорството — от тлъстината на овни.</span> <span class="verse"><a name="23">23</a>Защото непокорството е като греха на окултизма и упорството — като безбожие и идолопоклонство. Понеже ти отхвърли ГОСПОДНОТО слово, и Той отхвърли теб като цар.</span> <span class="verse"><a name="24">24</a>Тогава Саул каза на Самуил: Съгреших, че престъпих заповедта на ГОСПОДА и твоите думи, защото се уплаших от народа и послушах гласа му.</span> <span class="verse"><a name="25">25</a>И сега прости, моля те, греха ми и се върни с мен, за да се поклоня на ГОСПОДА.</span> <span class="verse"><a name="26">26</a>Но Самуил каза на Саул: Няма да се върна с теб, защото ти отхвърли ГОСПОДНОТО слово и ГОСПОД отхвърли теб като цар на Израил.</span> <span class="verse"><a name="27">27</a>И когато Самуил се обърна, за да си отиде, Саул сграбчи края на мантията му и той се откъсна.</span> <span class="verse"><a name="28">28</a>Тогава Самуил му каза: Днес ГОСПОД откъсна израилевото царство от теб и го даде на ближния ти, който е по-добър от теб.</span> <span class="verse"><a name="29">29</a>А и Силният на Израил няма да излъже и няма да се разкае, защото Той не е човек, че да се разкайва.</span> <span class="verse"><a name="30">30</a>А той каза: Съгреших; но почети ме сега, моля те, пред старейшините на народа ми и пред Израил и се върни с мен, за да се поклоня на ГОСПОДА, твоя Бог.</span> <span class="verse"><a name="31">31</a>И Самуил се върна след Саул и Саул се поклони на ГОСПОДА.</span> <span class="verse"><a name="32">32</a>Тогава Самуил каза: Доведете ми тук Агаг, царя на амаличаните. И Агаг дойде при него весело и Агаг си казваше: Положително горчивината на смъртта е отминала.</span> <span class="verse"><a name="33">33</a>Но Самуил каза: Както мечът ти е обезчадил жени, така и твоята майка да се обезчади между жените! И Самуил съсече Агаг пред ГОСПОДА в Галгал.</span> <span class="verse"><a name="34">34</a>И Самуил отиде в Рама, а Саул отиде в дома си в Гавая Саулова.</span> <span class="verse"><a name="35">35</a>И Самуил не видя повече Саул до деня на смъртта си, но Саумил скърбеше за Саул; а ГОСПОД се разкая, че беше направил Саул цар над Израил.</span> </p></div</div></div></body></html>