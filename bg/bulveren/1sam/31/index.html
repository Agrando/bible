<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1sam/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1sam">1 Samuel</a> &gt <strong>Chapter 31</strong></div><p><span class="verse"><a name="1">1</a>А филистимците се биха срещу Израил и израилевите мъже побягнаха отпред филистимците и паднаха убити на хълма Гелвуе.</span> <span class="verse"><a name="2">2</a>И филистимците настигнаха Саул и синовете му; и филистимците убиха Йонатан, Авинадав и Мелхисуя, синовете на Саул.</span> <span class="verse"><a name="3">3</a>И битката срещу Саул се засилваше и стрелците и мъжете с лъкове го улучиха, и той беше тежко ранен от стрелците.</span> <span class="verse"><a name="4">4</a>Тогава Саул каза на оръженосеца си: Изтегли меча си и ме прободи с него, за да не дойдат тези необрязани и да ме прободат, и да се гаврят с мен! Но оръженосецът му не искаше, защото много се страхуваше. Тогава Саул взе меча и се хвърли върху него.</span> <span class="verse"><a name="5">5</a>И когато оръженосецът му видя, че Саул беше мъртъв, той също се хвърли върху меча си и умря с него.</span> <span class="verse"><a name="6">6</a>Така умряха Саул и тримата му сина, и оръженосецът му, и всичките му мъже в същия онзи ден.</span> <span class="verse"><a name="7">7</a>А когато израилевите мъже, които бяха оттатък долината и оттатък Йордан, видяха, че израилевите мъже бяха побягнали и че Саул и синовете му бяха мъртви, те напуснаха градовете и избягаха. И филистимците дойдоха и се заселиха в тях.</span> <span class="verse"><a name="8">8</a>А на следващия ден филистимците дойдоха да съблекат убитите и намериха Саул и тримата му сина паднали на хълма Гелвуе.</span> <span class="verse"><a name="9">9</a>И отсякоха главата му и свалиха оръжията му, и разпратиха по цялата филистимска земя да разгласят вестта в капището на идолите си и между народа.</span> <span class="verse"><a name="10">10</a>И сложиха оръжията му в храма на Астарта, а тялото му окачиха на стената на Ветсан.</span> <span class="verse"><a name="11">11</a>А когато жителите на Явис-Галаад чуха какво бяха направили филистимците със Саул,</span> <span class="verse"><a name="12">12</a>всичките храбри мъже станаха и вървяха цялата нощ, и взеха тялото на Саул и телата на синовете му от стената на Ветсан, и дойдоха в Явис, и ги изгориха там.</span> <span class="verse"><a name="13">13</a>После взеха костите им и ги погребаха под вечнозеленото дърво в Явис, и постиха седем дни.</span> </p></div</div></div></body></html>