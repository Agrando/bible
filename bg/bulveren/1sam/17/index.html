<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1sam/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1sam">1 Samuel</a> &gt <strong>Chapter 17</strong></div><p><span class="verse"><a name="1">1</a>А филистимците свикаха войските си за бой и се събраха в Сохо, който принадлежи на Юда, и се разположиха на стан в Ефес-Дамим, между Сохо и Азика.</span> <span class="verse"><a name="2">2</a>А Саул и израилевите мъже се събраха и се разположиха на стан в долината Ила, и се строиха за бой срещу филистимците.</span> <span class="verse"><a name="3">3</a>Филистимците стояха на планината от едната страна, а Израил стоеше на планината от другата страна, а между тях беше долината.</span> <span class="verse"><a name="4">4</a>Тогава от становете на филистимците излезе един единоборец на име Голиат, от Гет, висок шест лакътя и една педя.</span> <span class="verse"><a name="5">5</a>Той имаше бронзов шлем на главата си и беше облечен с люспеста броня, а теглото на бронята беше пет хиляди сикъла бронз.</span> <span class="verse"><a name="6">6</a>Имаше и бронзова броня на краката си и бронзово щитче между раменете си.</span> <span class="verse"><a name="7">7</a>И дръжката на копието му беше като кросно на тъкач, а острието на копието му беше шестстотин сикъла желязо. И щитоносецът му вървеше пред него.</span> <span class="verse"><a name="8">8</a>И той излезе и извика към израилевите редове, и им каза: Защо излизате да се строявате за бой? Не съм ли аз филистимец, а вие — слуги на Саул? Изберете си един мъж да слезе при мен!</span> <span class="verse"><a name="9">9</a>Ако може да се бие с мен и да ме убие, тогава ние ще ви бъдем слуги; но ако аз му надвия и го убия, тогава вие ще ни бъдете слуги и ще ни слугувате.</span> <span class="verse"><a name="10">10</a>И филистимецът каза: Днес аз хвърлям позор върху израилевите войски; дайте ми мъж, за да се бием двамата!</span> <span class="verse"><a name="11">11</a>И когато Саул и целият Израил чуха тези думи на филистимеца, те се ужасиха и много се уплашиха.</span> <span class="verse"><a name="12">12</a>А Давид беше син на онзи ефратец от Витлеем Юдейски, който се казваше Есей и имаше осем сина. И в дните на Саул този човек беше стар, в напреднала възраст между мъжете.</span> <span class="verse"><a name="13">13</a>А тримата по-големи сина на Есей бяха отишли след Саул в битката. И имената на тримата му сина, които отидоха в битката, бяха: Елиав, първородният, вторият му Авинадав и третият Сама.</span> <span class="verse"><a name="14">14</a>Давид беше най-малкият. А тримата най-големи бяха отишли след Саул.</span> <span class="verse"><a name="15">15</a>А Давид отиваше и се връщаше от Саул, за да пасе овцете на баща си във Витлеем.</span> <span class="verse"><a name="16">16</a>И филистимецът се приближаваше сутрин и вечер и се представяше четиридесет дни.</span> <span class="verse"><a name="17">17</a>А Есей каза на сина си Давид: Вземи сега за братята си тази ефа печено жито и тези десет хляба и тичай при братята си в стана.</span> <span class="verse"><a name="18">18</a>И занеси тези десет пити сирене на хилядника им и виж добре ли са братята ти, и ми донеси вест от тях.</span> <span class="verse"><a name="19">19</a>Саул и те, и всичките израилеви мъже са в долината Ила на бой срещу филистимците.</span> <span class="verse"><a name="20">20</a>И Давид стана рано сутринта, остави овцете при пазач и взе нещата, и отиде, както Есей му беше заповядал. И дойде до стана, когато войската излизаше за бой и надаваше боен вик.</span> <span class="verse"><a name="21">21</a>И Израил и филистимците се бяха строили в боен ред, войска срещу войска.</span> <span class="verse"><a name="22">22</a>И Давид остави вещите в ръката на пазача на вещите, изтича при войската и дойде, и поздрави братята си.</span> <span class="verse"><a name="23">23</a>А докато разговаряше с тях, ето, единоборецът, филистимецът от Гет на име Голиат, излезе от редовете на филистимците и говори същите тези думи, и Давид чу.</span> <span class="verse"><a name="24">24</a>А когато всичките израилеви мъже видяха мъжа, те побягнаха от него и много се уплашиха.</span> <span class="verse"><a name="25">25</a>И израилевите мъже казаха: Видяхте ли този мъж, който излезе? Наистина той излиза, за да хвърля позор върху Израил; и човекът, който го убие, царят ще го обогати с големи богатства и ще му даде дъщеря си, и ще направи бащиния му дом свободен в Израил.</span> <span class="verse"><a name="26">26</a>Тогава Давид говори на мъжете, които стояха край него, и каза: Какво ще се направи за човека, който убие този филистимец и отмахне позора от Израил? Защото кой е този необрязан филистимец, че да хвърля позор върху войските на живия Бог?</span> <span class="verse"><a name="27">27</a>И народът му отговори със същите думи и каза: Така ще се направи на човека, който го убие.</span> <span class="verse"><a name="28">28</a>А Елиав, най-големият му брат, чу, когато той говореше с мъжете, и гневът на Елиав пламна против Давид и той каза: Защо си слязъл тук? И на кого си оставил онези няколко овце в пустинята? Аз зная гордостта ти и злината на сърцето ти, защото си слязъл, за да видиш битката!</span> <span class="verse"><a name="29">29</a>А Давид каза: Какво съм направил сега? Това не си ли заслужава?</span> <span class="verse"><a name="30">30</a>После той се обърна от него към друг и каза същите думи, и народът му отговори със същия отговор както преди.</span> <span class="verse"><a name="31">31</a>И когато чуха думите, които Давид говори, разказаха на Саул и той изпрати за него.</span> <span class="verse"><a name="32">32</a>И Давид каза на Саул: Нека не отпада сърцето на никого заради този! Слугата ти ще отиде и ще се бие с този филистимец.</span> <span class="verse"><a name="33">33</a>А Саул каза на Давид: Ти не си способен да отидеш срещу този филистимец, за да се биеш с него, защото ти си младеж, а той е войн от младостта си.</span> <span class="verse"><a name="34">34</a>А Давид каза на Саул: Слугата ти пасеше овцете на баща си и когато дойдеше лъв или мечка и отнесеше агне от стадото,</span> <span class="verse"><a name="35">35</a>аз тръгвах след него и го убивах, и изтръгвах агнето от устата му; а когато се вдигаше срещу мен, го хващах за брадата, удрях го и го убивах.</span> <span class="verse"><a name="36">36</a>Слугата ти е убивал и лъв, и мечка; и този необрязан филистимец ще бъде като един от тях, понеже хвърли позор върху войските на живия Бог.</span> <span class="verse"><a name="37">37</a>И Давид каза: ГОСПОД, който ме избави от лапата на лъв и от лапата на мечка, Той ще ме избави и от ръката на този филистимец. И Саул каза на Давид: Иди и ГОСПОД да е с теб.</span> <span class="verse"><a name="38">38</a>Тогава Саул облече Давид с ризницата си и сложи бронзов шлем на главата му, и го облече в броня.</span> <span class="verse"><a name="39">39</a>И Давид препаса неговия меч над ризницата му и поиска да походи, защото не беше свикнал. И Давид каза на Саул: Не мога да ходя с тези доспехи, защото не съм свикнал. И Давид ги съблече.</span> <span class="verse"><a name="40">40</a>И взе тоягата си в ръката си и си избра пет гладки камъка от потока, и ги сложи в овчарската торба, в чантата, която имаше, и прашката беше в ръката му; и се приближи към филистимеца.</span> <span class="verse"><a name="41">41</a>Тогава филистимецът дойде и се приближи към Давид, а щитоносецът вървеше пред него.</span> <span class="verse"><a name="42">42</a>И когато филистимецът погледна и видя Давид, го презря, защото беше младеж, червенокос и хубав на вид.</span> <span class="verse"><a name="43">43</a>И филистимецът каза на Давид: Куче ли съм аз, че идваш към мен с тояги? И филистимецът прокле Давид с боговете си.</span> <span class="verse"><a name="44">44</a>И филистимецът каза на Давид: Ела при мен и ще дам плътта ти на небесните птици и на полските зверове!</span> <span class="verse"><a name="45">45</a>Тогава Давид каза на филистимеца: Ти идваш към мен с меч, копие и стрели, а аз идвам към теб в Името на ГОСПОДА на Войнствата, Бога на израилевите войски, върху когото ти хвърли позор.</span> <span class="verse"><a name="46">46</a>Днес ГОСПОД ще те предаде в ръката ми и аз ще те убия и ще ти взема главата. И днес ще дам труповете на филистимската войска на небесните птици и на дивите земни зверове, за да познае цялата земя, че има Бог в Израил;</span> <span class="verse"><a name="47">47</a>и за да познае цялото това множество, че ГОСПОД не избавя с меч или с копие; защото боят е на ГОСПОДА и Той ще ви предаде в ръцете ни!</span> <span class="verse"><a name="48">48</a>И когато филистимецът тръгна и идваше, и се приближаваше срещу Давид, Давид побърза и се затича към войската, за да посрещне филистимеца.</span> <span class="verse"><a name="49">49</a>И Давид бръкна с ръката си в торбата, взе от нея камък и го хвърли, и удари филистимеца в челото му; камъкът се заби в челото му и той падна по лице на земята.</span> <span class="verse"><a name="50">50</a>Така Давид надви филистимеца с прашка и камък и удари филистимеца, и го уби; а в ръката на Давид нямаше меч.</span> <span class="verse"><a name="51">51</a>Тогава Давид изтича и застана над филистимеца, хвана меча му и го изтегли от ножницата му, и го уби, и отсече главата му с него. А когато филистимците видяха, че единоборецът им беше мъртъв, побягнаха.</span> <span class="verse"><a name="52">52</a>И израилевите и юдовите мъже станаха и нададоха вик, и преследваха филистимците до входа на долината и до портите на Акарон. И убитите от филистимците падаха по пътя за Саараим, чак до Гет и до Акарон.</span> <span class="verse"><a name="53">53</a>И израилевите синове се върнаха от преследването на филистимците и разграбиха становете им.</span> <span class="verse"><a name="54">54</a>А Давид взе главата на филистимеца и я занесе в Ерусалим, а оръжията му сложи в шатрата си.</span> <span class="verse"><a name="55">55</a>И когато Саул видя Давид да излиза срещу филистимеца, каза на военачалника си Авенир: Авенире, чий син е този младеж? А Авенир каза: Жива душата ти, царю — не зная.</span> <span class="verse"><a name="56">56</a>И царят каза: Попитай чий син е този младеж.</span> <span class="verse"><a name="57">57</a>И когато Давид се връщаше, след като уби филистимеца, Авенир го взе и го доведе пред Саул, а главата на филистимеца беше в ръката му.</span> <span class="verse"><a name="58">58</a>И Саул му каза: Чий син си, младежо? А Давид отговори: Син съм на слугата ти, витлеемеца Есей.</span> </p></div</div></div></body></html>