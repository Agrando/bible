<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1sam/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1sam">1 Samuel</a> &gt <strong>Chapter 30</strong></div><p><span class="verse"><a name="1">1</a>А когато на третия ден Давид и мъжете му дойдоха в Сиклаг, амаличаните бяха нападнали южната земя и Сиклаг. Бяха опустошили Сиклаг и го бяха изгорили с огън,</span> <span class="verse"><a name="2">2</a>и бяха отвели в плен жените и всички, които бяха там, от малък до голям. Не бяха убили никого, но ги бяха откарали и си бяха отишли по пътя.</span> <span class="verse"><a name="3">3</a>И когато Давид и мъжете му дойдоха до града, ето, той беше изгорен с огън и жените им и синовете им, и дъщерите им бяха отведени в плен.</span> <span class="verse"><a name="4">4</a>Тогава Давид и народът, който беше с него, издигнаха гласовете си и плакаха, докато в тях не остана вече сила да плачат.</span> <span class="verse"><a name="5">5</a>И двете жени на Давид бяха отведени в плен, езраелката Ахиноама и Авигея, жената на кармилеца Навал.</span> <span class="verse"><a name="6">6</a>И Давид беше в голямо притеснение, защото народът говореше да го убие с камъни, понеже целият народ беше огорчен духом, всеки за синовете си и дъщерите си. Но Давид се укрепи в ГОСПОДА, своя Бог.</span> <span class="verse"><a name="7">7</a>И Давид каза на свещеника Авиатар, сина на Ахимелех: Моля те, донеси ми ефода. И Авиатар донесе ефода на Давид.</span> <span class="verse"><a name="8">8</a>И Давид се допита до ГОСПОДА и каза: Да преследвам ли тази дружина? Ще ги настигна ли? А Той му отговори: Преследвай ги, защото непременно ще ги настигнеш и непременно ще избавиш всичко.</span> <span class="verse"><a name="9">9</a>Тогава Давид отиде, той и шестстотинте мъже, които бяха с него, и дойдоха до потока Восор, където оставиха изоставащите.</span> <span class="verse"><a name="10">10</a>А Давид продължи да преследва, той и четиристотин мъже, понеже двеста мъже, които бяха прекалено уморени, за да преминат потока Восор, останаха.</span> <span class="verse"><a name="11">11</a>И намериха един египтянин на полето и го доведоха при Давид; и му дадоха хляб и той яде, и му дадоха да пие вода,</span> <span class="verse"><a name="12">12</a>и му дадоха парче от калъп смокини и два калъпа сушено грозде. И той яде и духът му се върна в него — защото три дни и три нощи не беше ял хляб и не беше пил вода.</span> <span class="verse"><a name="13">13</a>И Давид му каза: Чий си ти и откъде си? И той каза: Аз съм младеж от Египет, слуга на един амаличанин; и господарят ми ме остави, понеже преди три дни се разболях.</span> <span class="verse"><a name="14">14</a>Ние нападнахме южната земя на херетците и тази, която принадлежи на Юда, и южната земя на Халев и изгорихме Сиклаг с огън.</span> <span class="verse"><a name="15">15</a>Тогава Давид му каза: Ще ме заведеш ли при тази дружина? А той му каза: Закълни ми се в Бога, че няма да ме убиеш и няма да ме предадеш в ръцете на господаря ми, и ще те заведа при тази дружина.</span> <span class="verse"><a name="16">16</a>И го заведе и ето, те бяха пръснати по лицето на цялата земя, като ядяха и пиеха, и танцуваха поради цялата голяма плячка, която бяха взели от земята на филистимците и от земята на Юда.</span> <span class="verse"><a name="17">17</a>И Давид ги разби от полумрака до вечерта на следващия ден; и нито един от тях не избяга, освен четиристотин младежи, които се качиха на камили и побягнаха.</span> <span class="verse"><a name="18">18</a>Така Давид избави всичко, което бяха взели амаличаните; Давид избави и двете си жени.</span> <span class="verse"><a name="19">19</a>И нищо не им липсваше, от малко до голямо, до синове и дъщери, и от плячката до всичко, което им бяха взели: Давид върна всичко.</span> <span class="verse"><a name="20">20</a>И Давид взе всичкия дребен и едър добитък; и го караха пред другия добитък и казваха: Това е Давидовата плячка.</span> <span class="verse"><a name="21">21</a>А Давид дойде при двестате мъже, които бяха прекалено уморени, за да следват Давид, и които бяха оставени при потока Восор. И те излязоха да посрещнат Давид и да посрещнат народа, който беше с него, и Давид се приближи при хората и ги поздрави.</span> <span class="verse"><a name="22">22</a>Тогава всичките зли и негодни мъже от онези, които отидоха с Давид, заговориха и казаха: Понеже те не дойдоха с нас, няма да им дадем нищо от плячката, която избавихме, освен на всеки жена му и децата му, да ги отведат и да си отидат!</span> <span class="verse"><a name="23">23</a>Но Давид каза: Не постъпвайте така, братя мои, с това, което ни даде ГОСПОД, който ни запази и предаде в ръката ни дружината, която дойде срещу нас.</span> <span class="verse"><a name="24">24</a>И кой ще ви послуша в това нещо? Защото какъвто е делът на слизащия в боя, такъв ще бъде и делът на седящия при вещите; заедно ще делят.</span> <span class="verse"><a name="25">25</a>И така ставаше от онзи ден нататък; той направи това наредба и правило за Израил, както е и до днес.</span> <span class="verse"><a name="26">26</a>И Давид дойде в Сиклаг и изпрати от плячката на старейшините на Юда, на приятелите си, и каза: Ето ви подарък от плячката на ГОСПОДНИТЕ врагове.</span> <span class="verse"><a name="27">27</a>Изпрати на тези във Ветил и на тези в Рамот на юг, и на тези в Ятир,</span> <span class="verse"><a name="28">28</a>и на тези в Ароир, и на тези в Сифмот, и на тези в Естемо,</span> <span class="verse"><a name="29">29</a>и на тези в Рахал, и на тези в градовете на ерамеилците, и на тези в градовете на кенейците,</span> <span class="verse"><a name="30">30</a>и на тези в Хорма, и на тези в Бор-Асан, и на тези в Атах,</span> <span class="verse"><a name="31">31</a>и на тези в Хеврон, и на всичките места, където Давид беше обикалял с мъжете си.</span> </p></div</div></div></body></html>