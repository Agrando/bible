<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/hos/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/hos">Hosea</a> &gt <strong>Chapter 7</strong></div><p><span class="verse"><a name="1">1</a>Когато изцелявам Израил, се откриват беззаконието на Ефрем и злините на Самария; защото вършат измама, крадецът влиза, а разбойници грабят вън.</span> <span class="verse"><a name="2">2</a>Не си казват в сърцето си, че Аз помня всичките им злини. А сега делата им ги обиколиха, пред лицето Ми са.</span> <span class="verse"><a name="3">3</a>Със злината си радват царя и с лъжите си — първенците.</span> <span class="verse"><a name="4">4</a>Те всички са прелюбодейци; като пещ, запалена от хлебаря — когато замеси тестото, той спира да подклажда, докато то втаса.</span> <span class="verse"><a name="5">5</a>В деня на нашия цар първенците се разболяха от жарта на виното и то простря ръката си с присмивачите.</span> <span class="verse"><a name="6">6</a>Защото дебнейки са направили сърцата си като пещ — хлебарят им спи цяла нощ, а на сутринта тя гори като пламтящ огън.</span> <span class="verse"><a name="7">7</a>Всички те се нажежиха като пещ и пояждат съдиите си. Всичките им царе паднаха, няма между тях никой да Ме призовава.</span> <span class="verse"><a name="8">8</a>Ефрем се смеси с народите, Ефрем е като необърната пита.</span> <span class="verse"><a name="9">9</a>Чужденци поядоха силата му, а той не знае; и бели коси има тук-там, а той не знае.</span> <span class="verse"><a name="10">10</a>И гордостта на Израил свидетелства в лицето му, но не се върнаха при ГОСПОДА, своя БОГ, и не Го потърсиха, при всичко това.</span> <span class="verse"><a name="11">11</a>И Ефрем е като глупав гълъб, който няма разум; викат Египет, отиват в Асирия.</span> <span class="verse"><a name="12">12</a>Когато отидат, ще разпростра мрежата Си върху тях, ще ги сваля като небесните птици, ще ги накажа, както беше известено на събранието им.</span> <span class="verse"><a name="13">13</a>Горко им, защото побягнаха от Мен! Погибел за тях, защото престъпиха против Мен! И Аз исках да ги изкупя, а те говориха лъжи против Мен.</span> <span class="verse"><a name="14">14</a>И не викат към Мен от сърце, когато ридаят на леглата си. Събират се за жито и вино, а от Мен отстъпват.</span> <span class="verse"><a name="15">15</a>А Аз, Аз учех и укрепвах мишците им, а те замислят зло против Мен.</span> <span class="verse"><a name="16">16</a>Връщат се, но не при Всевишния; станаха като неверен лък. Първенците им от меч ще паднат заради яростта на езика си; това ще бъде подигравката им в египетската земя.</span> </p></div</div></div></body></html>