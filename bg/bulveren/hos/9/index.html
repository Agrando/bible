<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/hos/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/hos">Hosea</a> &gt <strong>Chapter 9</strong></div><p><span class="verse"><a name="1">1</a>Не се радвай, Израилю, до възторг, като народите, защото ти блудства и отстъпи от своя Бог, обикна заплата по всички хармани за жито.</span> <span class="verse"><a name="2">2</a>Харманът и линът няма да ги хранят и младото вино ще изчезне от него.</span> <span class="verse"><a name="3">3</a>Няма да живеят в ГОСПОДНАТА земя, а Ефрем ще се върне в Египет и ще ядат нечисто в Асирия.</span> <span class="verse"><a name="4">4</a>Няма да принасят на ГОСПОДА възлияния от вино и жертвите им няма да Му бъдат угодни, ще им бъдат като хляб на скръб — всички, които го ядат, ще се омърсяват; защото хлябът им ще бъде за живота им и няма да влезе в ГОСПОДНИЯ дом.</span> <span class="verse"><a name="5">5</a>Какво ще правите в деня на определения празник и в деня на ГОСПОДНИЯ празник?</span> <span class="verse"><a name="6">6</a>Защото, ето, отидоха си от опустошението; Египет ще ги събере, Мемфис ще ги погребе, коприви ще наследят сребърните им скъпоценности, в шатрите им ще има тръни.</span> <span class="verse"><a name="7">7</a>Дойдоха дните на наказанието, дойдоха дните на отплатата — ще познае това Израил. Пророкът обезумя, духовният човек полудя поради многото ти беззакония и голямата омраза.</span> <span class="verse"><a name="8">8</a>Стражът Ефрем, пророкът, е до моя Бог. Примка на птицеловец има по всичките му пътища и омраза — в дома на неговия Бог.</span> <span class="verse"><a name="9">9</a>Дълбоко се поквариха както в дните на Гавая. Той ще помни беззаконието им, ще накаже греховете им.</span> <span class="verse"><a name="10">10</a>Намерих Израил като грозде в пустиня, видях бащите ви като първозрелите на смокинята в началото й. Но те отидоха при Ваал-Фегор, посветиха се на срамота и станаха гнусни като любовника си.</span> <span class="verse"><a name="11">11</a>Ефрем е като птица, славата му ще отлети. Няма раждане, няма утроба, няма зачатие.</span> <span class="verse"><a name="12">12</a>Но и да отгледат синовете си, пак ще ги лиша от тях, — човек да не остане; защото горко им, когато се оттегля от тях!</span> <span class="verse"><a name="13">13</a>Ефрем Ми се видя като Тир, насаден на пасбище, но Ефрем ще изведе синовете си за убиеца.</span> <span class="verse"><a name="14">14</a>Дай им, ГОСПОДИ! Какво да дадеш? Дай им утроба, която помята, и сухи гърди!</span> <span class="verse"><a name="15">15</a>Цялата им злина е в Галгал, защото там ги намразих. Заради злите им дела ще ги изгоня от дома Си. Няма повече да ги обичам! Всичките им първенци са бунтовници.</span> <span class="verse"><a name="16">16</a>Ефрем е поразен, изсъхна коренът им, плод няма да родят; и дори да родят, ще умъртвя любимата рожба на утробата им.</span> <span class="verse"><a name="17">17</a>Моят Бог ще ги отхвърли, защото не Го послушаха, и ще бъдат бежанци между народите.</span> </p></div</div></div></body></html>