<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/amos/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/amos">Amos</a> &gt <strong>Chapter 6</strong></div><p><span class="verse"><a name="1">1</a>Горко на безгрижните в Сион и на сигурните на хълма Самария, на първенците на първия от народите, при които идва израилевият дом!</span> <span class="verse"><a name="2">2</a>Преминете в Халне и вижте; и идете оттам в големия Емат и слезте в Гет филистимски — те по-добри ли са от тези царства? Или областта им е по-голяма от вашата област?</span> <span class="verse"><a name="3">3</a>Вие, които отдалечавате злия ден и доближавате седалището на насилието,</span> <span class="verse"><a name="4">4</a>които лежите на кревати от слонова кост и се изтягате на леглата си, и ядете угоените от стадото и телетата отсред обора,</span> <span class="verse"><a name="5">5</a>които фантазирате под звука на арфата и като Давид си измисляте музикални инструменти,</span> <span class="verse"><a name="6">6</a>които пиете вино с паници и се мажете с най-добрите масла, а не скърбите за бедствието на Йосиф —</span> <span class="verse"><a name="7">7</a>и затова сега ще отидат в плен с първите пленени и шумните празненства на изтягащите се ще се прекратят.</span> <span class="verse"><a name="8">8</a>Господ БОГ се закле в Себе Си, заявява ГОСПОД, Бог на Войнствата: Аз се отвращавам от надменността на Яков и мразя дворците му и ще предам града и всичко, което го изпълва.</span> <span class="verse"><a name="9">9</a>И десет души ако останат в една къща, ще умрат.</span> <span class="verse"><a name="10">10</a>И когато чичото на умрелия и онзи, който ще го гори, го вдигне да изнесе костите от къщата, ако каже на онзи, който е по-навътре в къщата: Има ли още някой с теб? — и той отговори: Няма. — тогава ще каже: Мълчи, за да не се споменава Името на ГОСПОДА!</span> <span class="verse"><a name="11">11</a>Защото, ето, ГОСПОД заповядва, и голямата къща ще бъде разбита на парчета, а малката къща — на трески.</span> <span class="verse"><a name="12">12</a>Ще тичат ли коне по скала? Ще оре ли някой там с волове? А вие обърнахте правосъдието в жлъчка и плода на правдата — в пелин,</span> <span class="verse"><a name="13">13</a>вие, които се радвате на нищожното, които казвате: Не си ли придобихме могъщество със силата си?</span> <span class="verse"><a name="14">14</a>Защото, ето, Аз ще надигна против вас народ, доме израилев, заявява ГОСПОД, Бог на Войнствата, и те ще ви притиснат от прохода на Емат до потока на равнината.</span> </p></div</div></div></body></html>