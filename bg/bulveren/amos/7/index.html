<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/amos/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/amos">Amos</a> &gt <strong>Chapter 7</strong></div><p><span class="verse"><a name="1">1</a>Така ми показа Господ БОГ: Ето, Той образува скакалци, когато започна да никне късната трева, и ето, беше късната трева след царската коситба.</span> <span class="verse"><a name="2">2</a>И когато изядоха докрай тревата на земята, тогава казах: Господи БОЖЕ, моля Те, прости! Как ще устои Яков? Та той е малък!</span> <span class="verse"><a name="3">3</a>Разкая се ГОСПОД за това. Няма да бъде, каза ГОСПОД.</span> <span class="verse"><a name="4">4</a>Така ми показа Господ БОГ: Ето, Господ БОГ извика да съди чрез огън и огънят пояде голямата бездна и щеше да пояде и израилевия дял.</span> <span class="verse"><a name="5">5</a>Тогава казах: Господи БОЖЕ, моля Те, престани! Как ще устои Яков? Та той е малък!</span> <span class="verse"><a name="6">6</a>Разкая се ГОСПОД за това. И това също няма да бъде, каза Господ БОГ.</span> <span class="verse"><a name="7">7</a>Така ми показа: Ето, Господ стоеше на отвесна стена и в ръката Си имаше отвес.</span> <span class="verse"><a name="8">8</a>И ГОСПОД ми каза: Какво виждаш, Амос? И казах: Отвес. И Господ каза: Ето, Аз слагам отвес сред народа Си Израил, няма повече да го щадя.</span> <span class="verse"><a name="9">9</a>И високите места на Исаак ще бъдат опустошени, и светилищата на Израил ще бъдат разрушени, и Аз ще стана с меч против дома на Еровоам.</span> <span class="verse"><a name="10">10</a>Тогава Амасия, свещеникът на Ветил, изпрати до израилевия цар Еровоам да кажат: Амос заговорничи против теб сред израилевия дом; земята не може да търпи всичките му думи!</span> <span class="verse"><a name="11">11</a>Защото така казва Амос: Еровоам ще умре от меч, а Израил със сигурност ще бъде откаран в плен от земята си.</span> <span class="verse"><a name="12">12</a>И Амасия каза на Амос: Гледачо, иди, бягай в юдовата земя и там яж хляб, и там пророкувай!</span> <span class="verse"><a name="13">13</a>А във Ветил да не продължаваш да пророкуваш, защото е царско светилище и царски двор.</span> <span class="verse"><a name="14">14</a>А Амос отговори и каза на Амасия: Аз не съм пророк нито син на пророк, а съм говедар и берях черници.</span> <span class="verse"><a name="15">15</a>Но ГОСПОД ме взе отслед стадото и ГОСПОД ми каза: Иди, пророкувай на народа Ми Израил!</span> <span class="verse"><a name="16">16</a>И сега, слушай словото на ГОСПОДА: Ти казваш: Не пророкувай против Израил и не говори против дома на Исаак.</span> <span class="verse"><a name="17">17</a>Затова, така казва ГОСПОД: Жена ти ще бъде блудница в града и синовете ти и дъщерите ти ще паднат от меч, и земята ти ще се раздели с мерителна връв, а ти ще умреш в нечиста земя; и Израил със сигурност ще бъде откаран в плен от земята си.</span> </p></div</div></div></body></html>