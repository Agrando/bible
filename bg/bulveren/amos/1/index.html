<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/amos/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/amos">Amos</a> &gt <strong>Chapter 1</strong></div><p><span class="verse"><a name="1">1</a>Думите на Амос, който беше от говедарите на Текое, които чу във видение за Израил в дните на юдовия цар Озия и в дните на израилевия цар Еровоам, сина на Йоас, две години преди земетресението.</span> <span class="verse"><a name="2">2</a>И каза: ГОСПОД ще изреве от Сион и ще нададе гласа Си от Ерусалим; и ще скърбят пасбищата на овчарите и ще изсъхне върхът на Кармил.</span> <span class="verse"><a name="3">3</a>Така казва ГОСПОД: Заради три престъпления на Дамаск, да, заради четири няма да върна наказанието му — защото вършаха Галаад с железни вършачки.</span> <span class="verse"><a name="4">4</a>И Аз ще пратя огън в дома на Азаил и той ще пояде дворците на Венадад.</span> <span class="verse"><a name="5">5</a>Аз ще строша резето на Дамаск и ще изтребя жителя на низината Авен и държащия скиптър — от Ветеден, и народът на Арам ще бъде откаран в плен в Кир, казва ГОСПОД.</span> <span class="verse"><a name="6">6</a>Така казва ГОСПОД: Заради три престъпления на Газа, да, заради четири няма да върна наказанието й — защото плениха всички, за да ги предадат на Едом.</span> <span class="verse"><a name="7">7</a>И Аз ще пратя огън върху стената на Газа и той ще пояде дворците й.</span> <span class="verse"><a name="8">8</a>И ще изтребя жителя на Азот и държащия скиптър — от Аскалон; ще обърна ръката Си против Акарон и остатъкът на филистимците ще погине, казва Господ БОГ.</span> <span class="verse"><a name="9">9</a>Така казва ГОСПОД: Заради три престъпления на Тир, да, заради четири, няма да върна наказанието му — защото предадоха всички в плен на Едом и не си спомниха братския завет.</span> <span class="verse"><a name="10">10</a>И Аз ще пратя огън върху стената на Тир и той ще пояде дворците му.</span> <span class="verse"><a name="11">11</a>Така казва ГОСПОД: Заради три престъпления на Едом, да, заради четири, няма да върна наказанието му — защото преследва брат си с меч и задуши милостта си, гневът му разкъсва вечно и той пази постоянно яростта си.</span> <span class="verse"><a name="12">12</a>И Аз ще пратя огън върху Теман и той ще пояде дворците на Восора.</span> <span class="verse"><a name="13">13</a>Така казва ГОСПОД: Заради три престъпления на синовете на Амон, да, заради четири няма да върна наказанието им — защото разпориха бременните жени на Галаад, за да разширят пределите си.</span> <span class="verse"><a name="14">14</a>И Аз ще запаля огън в стената на Рава и той ще пояде дворците му, сред боен вик в деня на битката, сред вихрушка в деня на бурята.</span> <span class="verse"><a name="15">15</a>И царят им ще отиде в плен, той и първенците му заедно, казва ГОСПОД.</span> </p></div</div></div></body></html>