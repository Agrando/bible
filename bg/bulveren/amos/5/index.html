<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/amos/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/amos">Amos</a> &gt <strong>Chapter 5</strong></div><p><span class="verse"><a name="1">1</a>Слушайте това слово, това оплакване, което надигам за вас, доме израилев!</span> <span class="verse"><a name="2">2</a>Падна, няма повече да стане девицата израилева, захвърлена е на земята си, няма кой да я вдигне!</span> <span class="verse"><a name="3">3</a>Защото така казва Господ БОГ: Градът, който излиза с хиляда, ще остане със сто, а който излиза със сто, ще остане с десет за израилевия дом.</span> <span class="verse"><a name="4">4</a>Защото така казва ГОСПОД на израилевия дом: Потърсете Ме, и ще живеете!</span> <span class="verse"><a name="5">5</a>Но не търсете Ветил и не влизайте в Галгал, и не преминавайте във Вирсавее, защото Галгал непременно ще бъде отведен в плен, а Ветил ще стане на нищо.</span> <span class="verse"><a name="6">6</a>Потърсете ГОСПОДА и ще живеете, да не би да се устреми като огън върху йосифовия дом и да го пояде, без да има кой да гаси Ветил.</span> <span class="verse"><a name="7">7</a>Горко на тези, които обръщат правосъдието в пелин и захвърлят правдата на земята!</span> <span class="verse"><a name="8">8</a>Този, който прави Плеядите и Орион, който обръща смъртната сянка в зора и деня затъмнява на нощ, който вика морските води и ги излива по лицето на земята, ГОСПОД е Името Му;</span> <span class="verse"><a name="9">9</a>който нанася внезапно опустошение върху силните и опустошение идва върху крепостите.</span> <span class="verse"><a name="10">10</a>Те мразят изобличителя в портата и се гнусят от онзи, който говори с правота.</span> <span class="verse"><a name="11">11</a>Затова, понеже тъпчете сиромаха и взимате от него данък жито, построихте къщи от дялани камъни но няма да живеете в тях, насадихте желани лозя, но няма да пиете виното им.</span> <span class="verse"><a name="12">12</a>Защото зная многото ви престъпления и тежките ви грехове; притеснявате праведния, взимате подкуп и онеправдавате бедните в портата.</span> <span class="verse"><a name="13">13</a>Затова разумният ще мълчи в такова време, защото е зло време.</span> <span class="verse"><a name="14">14</a>Търсете доброто, а не злото, за да живеете; и ГОСПОД, Бог на Войнствата, ще бъде с вас, както казвате.</span> <span class="verse"><a name="15">15</a>Мразете злото и обичайте доброто и установете правосъдие в портата; може би ГОСПОД, Бог на Войнствата, ще се смили за остатъка от Йосиф.</span> <span class="verse"><a name="16">16</a>Затова, така казва ГОСПОД, Бог на Войнствата, Господ: По всички площади ще има ридание и по всички улици ще казват: Горко! Горко! И ще повикат земеделеца за жалеене, и изкусните оплаквателки за ридание.</span> <span class="verse"><a name="17">17</a>И по всичките лозя ще има ридание, защото Аз ще мина посред теб, казва ГОСПОД.</span> <span class="verse"><a name="18">18</a>Горко на онези, които копнеят за Деня на ГОСПОДА! За какво ви е той? Денят на ГОСПОДА е тъмнина, а не светлина —</span> <span class="verse"><a name="19">19</a>както ако човек бяга от лъв и го срещне мечка, и като влезе в къщи и опре ръката си на стената и го ухапе змия.</span> <span class="verse"><a name="20">20</a>Няма ли да бъде Денят на ГОСПОДА тъмнина, а не светлина; и мрак, а не сияние?</span> <span class="verse"><a name="21">21</a>Мразя, отвращавам се от празниците ви и няма да благоволя в тържествените ви събрания.</span> <span class="verse"><a name="22">22</a>Защото, ако ми принесете всеизгарянията и приносите си, няма да ги приема, и примирителните ви жертви от угоен добитък няма да погледна.</span> <span class="verse"><a name="23">23</a>Махни от мен шума на песните си и свиренето на арфите ти няма да слушам.</span> <span class="verse"><a name="24">24</a>А нека правосъдието тече като вода и правдата — като непресъхващ поток.</span> <span class="verse"><a name="25">25</a>Принасяхте ли ми жертви и приноси в пустинята четиридесет години, доме израилев?</span> <span class="verse"><a name="26">26</a>Носехте Сикут, царя си, и Хиун, идолите си, звездата на боговете си, които си направихте.</span> <span class="verse"><a name="27">27</a>Затова ще ви откарам в плен отвъд Дамаск, казва ГОСПОД, Бог на Войнствата е Името Му.</span> </p></div</div></div></body></html>