<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/amos/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/amos">Amos</a> &gt <strong>Chapter 8</strong></div><p><span class="verse"><a name="1">1</a>Така ми показа Господ БОГ: Ето, кошница със зрели плодове.</span> <span class="verse"><a name="2">2</a>И каза: Какво виждаш, Амос? И казах: Кошница със зрели плодове. И ГОСПОД ми каза: Дойде краят на народа Ми Израил. Няма повече да го щадя.</span> <span class="verse"><a name="3">3</a>И песните на двореца ще бъдат вой в онзи ден, заявява Господ БОГ. Много трупове — на всяко място ще ги изхвърлят мълчешком.</span> <span class="verse"><a name="4">4</a>Слушайте това, вие, които жадувате да погълнете бедните и да погубите сиромасите на земята,</span> <span class="verse"><a name="5">5</a>казвайки: Кога ще мине новолунието, за да продадем жито, и съботата, за да отворим житниците, да намалим ефата, да увеличим сикъла и да мамим с лъжливи везни;</span> <span class="verse"><a name="6">6</a>да купим сиромасите с пари и бедния — за чифт сандали и да продадем отсевките на пшеницата?</span> <span class="verse"><a name="7">7</a>ГОСПОД се закле в гордостта на Яков: Наистина, никога няма да забравя всичките им дела.</span> <span class="verse"><a name="8">8</a>Няма ли от това да се потресе земята и всеки живеещ по нея да жалее? И тя цялата ще се надига като реката Нил, ще приижда и ще спада като египетската река.</span> <span class="verse"><a name="9">9</a>И в онзи ден, заявява Господ БОГ, ще направя да залезе слънцето по пладне и ще помрача земята посред бял ден.</span> <span class="verse"><a name="10">10</a>Ще обърна празниците ви в жалеене и всичките ви песни в оплакване, и ще сложа вретище на всички слабини и плешивост на всяка глава; и ще причиня жалеене като за единороден син и краят му ще бъде като ден на горест.</span> <span class="verse"><a name="11">11</a>Ето, идват дни, заявява Господ БОГ, когато ще изпратя глад на земята — не глад, за хляб нито жажда за вода, а за слушане на словата на ГОСПОДА.</span> <span class="verse"><a name="12">12</a>Ще се скитат от море до море и от север до изток; ще обикалят да търсят словото на ГОСПОДА, но няма да го намерят.</span> <span class="verse"><a name="13">13</a>В онзи ден красивите девици и юношите ще припадат от жажда,</span> <span class="verse"><a name="14">14</a>които се кълнат във вината на Самария и казват: Жив е твоят бог, Дане! — и: Жив е пътят за Вирсавее! Те ще паднат и няма вече да станат.</span> </p></div</div></div></body></html>