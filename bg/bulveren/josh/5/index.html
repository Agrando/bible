<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/josh/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/josh">Joshua</a> &gt <strong>Chapter 5</strong></div><p><span class="verse"><a name="1">1</a>И когато всичките аморейски царе, които бяха отсам Йордан на запад, и всичките ханаански царе, които бяха при морето, чуха, че ГОСПОД пресушил водите на Йордан пред израилевите синове, докато преминали, сърцата им се стопиха и в тях вече не остана смелост заради израилевите синове.</span> <span class="verse"><a name="2">2</a>В онова време ГОСПОД каза на Иисус: Направи си кремъчни ножове и обрежи пак израилевите синове втори път.</span> <span class="verse"><a name="3">3</a>И Иисус си направи кремъчни ножове и обряза израилевите синове на Хълма на краекожията.</span> <span class="verse"><a name="4">4</a>А това е причината, поради която Иисус ги обряза: целият народ, който излезе от Египет, от мъжки пол, всичките мъже, годни за война, измряха в пустинята по пътя, след като бяха излезли от Египет.</span> <span class="verse"><a name="5">5</a>Защото целият народ, който излезе, беше обрязан, но целият народ, който се роди в пустинята по пътя, при излизането им от Египет, не беше обрязан.</span> <span class="verse"><a name="6">6</a>Защото израилевите синове ходиха в пустинята четиридесет години, докато целият народ, мъжете годни за война, които излязоха от Египет, се довършиха, защото не послушаха ГОСПОДНИЯ глас; на които ГОСПОД се закле, че няма да ги остави да видят земята, за която ГОСПОД се беше заклел на бащите им, че ще ни я даде, земя, където текат мляко и мед.</span> <span class="verse"><a name="7">7</a>И Иисус обряза синовете им, които Той издигна на тяхно място; защото бяха необрязани, понеже не ги бяха обрязали по пътя.</span> <span class="verse"><a name="8">8</a>И когато целият народ беше обрязан докрай, останаха на местата си в стана, докато оздравяха.</span> <span class="verse"><a name="9">9</a>Тогава ГОСПОД каза на Иисус: Днес отнех от вас срама на Египет. Затова името на онова място се нарича Галгал и до днес.</span> <span class="verse"><a name="10">10</a>Докато израилевите синове бяха на стан в Галгал, направиха Пасхата на четиринадесетия ден от месеца, привечер, в равнините на Ерихон.</span> <span class="verse"><a name="11">11</a>И на сутринта след Пасхата ядоха от житото на земята, безквасни хлябове и печено жито, в същия този ден.</span> <span class="verse"><a name="12">12</a>И манната престана на сутринта, след като бяха яли от житото на земята; и вече нямаше манна за израилевите синове, но през тази година ядяха от реколтата на ханаанската земя.</span> <span class="verse"><a name="13">13</a>И когато Иисус беше при Ерихон, той вдигна очите си и погледна, и ето, срещу него стоеше мъж с гол меч в ръката Си. И Иисус пристъпи към него и му каза: От нас ли си, или от враговете ни?</span> <span class="verse"><a name="14">14</a>А той каза: Не, а съм военачалник на ГОСПОДНАТА войска; сега дойдох. И Иисус падна по лице на земята и се поклони, и му каза: Какво заповядва Господарят ми на слугата си?</span> <span class="verse"><a name="15">15</a>А военачалникът на ГОСПОДНАТА войска каза на Иисус: Събуй обувката си от крака си, защото мястото, на което стоиш, е свято. И Иисус направи така.</span> </p></div</div></div></body></html>