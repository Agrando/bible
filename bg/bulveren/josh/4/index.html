<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/josh/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/josh">Joshua</a> &gt <strong>Chapter 4</strong></div><p><span class="verse"><a name="1">1</a>И когато целият народ беше преминал напълно Йордан, ГОСПОД говори на Иисус и каза:</span> <span class="verse"><a name="2">2</a>Вземете си дванадесет мъже от народа, по един мъж от всяко племе,</span> <span class="verse"><a name="3">3</a>и им заповядайте, като им кажете: Вдигнете си дванадесет камъка оттук, от средата на Йордан, от мястото, където краката на свещениците са стояли твърдо, и ги занесете със себе си и ги оставете на мястото за пренощуване, където ще пренощувате тази нощ.</span> <span class="verse"><a name="4">4</a>Тогава Иисус повика дванадесетте мъже, които беше определил от израилевите синове, по един мъж от всяко племе.</span> <span class="verse"><a name="5">5</a>И Иисус им каза: Преминете пред ковчега на ГОСПОДА, вашия Бог, в средата на Йордан и вдигнете всеки от вас по един камък на рамото си, според броя на племената на израилевите синове,</span> <span class="verse"><a name="6">6</a>за да бъде това за знак между вас. Когато в бъдеще синовете ви попитат и кажат: Защо ви са тези камъни? —</span> <span class="verse"><a name="7">7</a>тогава да им кажете: Понеже водите на Йордан бяха отсечени пред ковчега на ГОСПОДНИЯ завет. Когато той преминаваше Йордан, водите на Йордан бяха отсечени. И тези камъни да бъдат за спомен на израилевите синове завинаги.</span> <span class="verse"><a name="8">8</a>И израилевите синове направиха така, както Иисус заповяда, и вдигнаха дванадесет камъка от средата на Йордан, както ГОСПОД говори на Иисус, според броя на племената на израилевите синове, и ги занесоха със себе си на мястото за пренощуване, и ги положиха там.</span> <span class="verse"><a name="9">9</a>А Иисус изправи дванадесет камъка в средата на Йордан, на мястото, където бяха стояли краката на свещениците, които носеха ковчега на завета; и те са там и до днес.</span> <span class="verse"><a name="10">10</a>Защото свещениците, които носеха ковчега, стояха в средата на Йордан, докато се завърши всичко, което ГОСПОД беше заповядал на Иисус да говори на народа, според всичко, което Мойсей беше заповядал на Иисус. И народът побърза и премина.</span> <span class="verse"><a name="11">11</a>И когато целият народ беше преминал напълно, премина и ГОСПОДНИЯТ ковчег, и свещениците пред народа.</span> <span class="verse"><a name="12">12</a>И синовете на Рувим, синовете на Гад и половината от манасиевото племе преминаха в боен ред пред израилевите синове, така както Мойсей им беше говорил;</span> <span class="verse"><a name="13">13</a>около четиридесет хиляди мъже, въоръжени за бой, преминаха пред ГОСПОДА за бой към равнините на Ерихон.</span> <span class="verse"><a name="14">14</a>В онзи ден ГОСПОД възвеличи Иисус пред очите на целия Израил; и те се бояха от него така, както се бяха бояли от Мойсей, през всичките дни на живота му.</span> <span class="verse"><a name="15">15</a>Тогава ГОСПОД говори на Иисус и каза:</span> <span class="verse"><a name="16">16</a>Заповядай на свещениците, които носят ковчега на свидетелството, да излязат от Йордан.</span> <span class="verse"><a name="17">17</a>И Иисус заповяда на свещениците и каза: Излезте от Йордан.</span> <span class="verse"><a name="18">18</a>И когато свещениците, които носеха ковчега на ГОСПОДНИЯ завет, излязоха от Йордан, и стъпалата на краката на свещениците стъпиха на сухо, водите на Йордан се върнаха на мястото си и заляха целите му брегове както преди.</span> <span class="verse"><a name="19">19</a>А народът излезе от Йордан на десетия ден от първия месец и се разположи на стан в Галгал, на източния край на Ерихон.</span> <span class="verse"><a name="20">20</a>А онези дванадесет камъка, които те взеха от Йордан, Иисус изправи в Галгал.</span> <span class="verse"><a name="21">21</a>И той говори на израилевите синове и каза: Когато утре синовете ви попитат бащите си и кажат: Какви са тези камъни? —</span> <span class="verse"><a name="22">22</a>тогава да разкажете на синовете си и да им кажете: По сухо премина Израил този Йордан;</span> <span class="verse"><a name="23">23</a>защото ГОСПОД, вашият Бог, пресуши водите на Йордан пред вас, докато преминахте, както ГОСПОД, вашият Бог, направи с Червено море, което пресуши пред нас, докато преминахме,</span> <span class="verse"><a name="24">24</a>за да познаят всичките земни племена, че ГОСПОДНАТА ръка е мощна, и да се боите от ГОСПОДА, вашия Бог, през всичките дни.</span> </p></div</div></div></body></html>