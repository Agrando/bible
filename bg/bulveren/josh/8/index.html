<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/josh/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/josh">Joshua</a> &gt <strong>Chapter 8</strong></div><p><span class="verse"><a name="1">1</a>И ГОСПОД каза на Иисус: Не се бой и не се страхувай. Вземи със себе си целия народ, годен за война, и стани, и се изкачи в Гай. Ето, Аз предадох в ръката ти гайския цар, народа му, града му и земята му.</span> <span class="verse"><a name="2">2</a>И да направиш на Гай и на царя му, както направи на Ерихон и на царя му; но плячката му и добитъка му можете да заграбите за себе си. Постави си засада против града зад него.</span> <span class="verse"><a name="3">3</a>Така Иисус стана с целия народ, годен за война, за да се изкачи в Гай; и Иисус избра тридесет хиляди мъже, храбри воини, и ги изпрати през нощта.</span> <span class="verse"><a name="4">4</a>И им заповяда и каза: Ето, вие ще направите засада против града зад града. Не се отдалечавайте много от града, а бъдете всички готови.</span> <span class="verse"><a name="5">5</a>После аз и целият народ, който е с мен, ще се приближим до града; и когато те излязат срещу нас както първия път, тогава ние ще побегнем пред тях.</span> <span class="verse"><a name="6">6</a>И те ще излязат след нас, докато ги отдалечим от града, защото ще кажат: Те бягат пред нас както първия път! Затова ще побегнем пред тях.</span> <span class="verse"><a name="7">7</a>Тогава да станете от засадата и да завладеете града; и ГОСПОД, вашият Бог, ще го предаде в ръката ви.</span> <span class="verse"><a name="8">8</a>И като превземете града, да запалите града с огън. Да направите според заповедта на ГОСПОДА. Ето, заповядах ви.</span> <span class="verse"><a name="9">9</a>Така Иисус ги изпрати. И те отидоха, залегнаха в засада и останаха между Ветил и Гай, на западната страна на Гай; а Иисус остана през нощта сред народа.</span> <span class="verse"><a name="10">10</a>И Иисус стана рано сутринта и свика народа, и се изкачи, той и израилевите старейшини, пред народа към Гай.</span> <span class="verse"><a name="11">11</a>И целият народ, годен за война, който беше с него, се изкачи и се приближи, и дойде пред града, и разположи стан на северната страна на Гай. А между тях и Гай имаше долина.</span> <span class="verse"><a name="12">12</a>И той взе около пет хиляди мъже и ги постави в засада между Ветил и Гай, на западната страна на града.</span> <span class="verse"><a name="13">13</a>Така те разположиха народа — цялата войска, която беше на север от града, и засадата на запад от града — а Иисус отиде през онази нощ сред долината.</span> <span class="verse"><a name="14">14</a>А когато царят на Гай видя това, мъжете от града побързаха и станаха рано, и излязоха на бой срещу Израил, той и целия му народ, на мястото на срещата пред равнината. Но той не знаеше, че има засада против него зад града.</span> <span class="verse"><a name="15">15</a>И Иисус и целият Израил се престориха на разбити пред тях и побягнаха по пътя към пустинята.</span> <span class="verse"><a name="16">16</a>И целият народ, който беше в града, беше свикан, за да ги гонят; и те гониха Иисус и се отдалечиха от града.</span> <span class="verse"><a name="17">17</a>Така в Гай и Ветил не остана човек, който да не беше излязъл след Израил; и те оставиха града отворен и гониха Израил.</span> <span class="verse"><a name="18">18</a>Тогава ГОСПОД каза на Иисус: Простри към Гай копието, което е в ръката ти, защото ще го предам в ръката ти. И Иисус простря към града копието, което беше в ръката му.</span> <span class="verse"><a name="19">19</a>И засадата стана бързо от мястото си и щом той простря ръката си, се впусна и влязоха в града, и го превзеха; и побързаха да запалят града.</span> <span class="verse"><a name="20">20</a>И когато гайските мъже се огледаха зад себе си, те видяха, и ето, димът от града се издигаше към небето; и те нямаха сила да бягат нито насам, нито натам, понеже народът, който бягаше към пустинята, се обърна срещу преследвачите.</span> <span class="verse"><a name="21">21</a>А когато Иисус и целият Израил видяха, че засадата беше превзела града и че димът от града се издигаше, те се обърнаха назад и удариха гайските мъже.</span> <span class="verse"><a name="22">22</a>И другите излязоха от града срещу тях; така че те бяха сред Израил — едните отсам, а другите оттам. И те ги избиха и не оставиха никой от тях да оцелее или да избяга.</span> <span class="verse"><a name="23">23</a>Но царя на Гай хванаха жив и го доведоха при Иисус.</span> <span class="verse"><a name="24">24</a>И когато Израил изби всичките жители на Гай в полето, в пустинята, където ги преследваха, и всички те бяха паднали от острието на меча, докато се довършиха, тогава целият Израил се върна в Гай и го поразиха с острието на меча.</span> <span class="verse"><a name="25">25</a>И всичките паднали в онзи ден, мъже и жени, бяха дванадесет хиляди — всичките хора на Гай.</span> <span class="verse"><a name="26">26</a>Защото Иисус не оттегли ръката си, с която беше прострял копието, докато напълно не изпълни проклятието над всичките жители на Гай.</span> <span class="verse"><a name="27">27</a>Само добитъка и плячката на онзи град Израил заграби за себе си според думата на ГОСПОДА, която Той беше заповядал на Иисус.</span> <span class="verse"><a name="28">28</a>Така Иисус изгори Гай и го направи куп развалини до века, пустош и до днес.</span> <span class="verse"><a name="29">29</a>А царя на Гай обеси на дърво до вечерта; и на залез слънце Иисус заповяда и свалиха трупа му от дървото, и го хвърлиха при входа на градската порта, и издигнаха над него голяма грамада от камъни, която стои и до днес.</span> <span class="verse"><a name="30">30</a>Тогава Иисус построи олтар на ГОСПОДА, Израилевия Бог, на хълма Гевал,</span> <span class="verse"><a name="31">31</a>както ГОСПОДНИЯТ слуга Мойсей беше заповядал на израилевите синове, както е писано в книгата на Мойсеевия закон: олтар от цели камъни, необработени с железен инструмент. И те принесоха на него всеизгаряния на ГОСПОДА и пожертваха примирителни жертви.</span> <span class="verse"><a name="32">32</a>И там той написа на камъните препис на Мойсеевия закон, който той написа пред израилевите синове.</span> <span class="verse"><a name="33">33</a>И целият Израил и старейшините му и надзорниците му, и съдиите му, застанаха от двете страни на ковчега пред свещениците левити, които носеха ковчега на ГОСПОДНИЯ завет, както чужденецът, така и местният жител; половината — към хълма Гаризим и половината — към хълма Гевал, както ГОСПОДНИЯТ слуга Мойсей беше заповядал преди, за да благословят народа на Израил.</span> <span class="verse"><a name="34">34</a>И след това той прочете всичките думи на закона, благословението и проклятието, според всичко, което е написано в книгата на закона.</span> <span class="verse"><a name="35">35</a>От всичко, което беше заповядал Мойсей, нямаше дума, която Иисус да не прочете пред цялото събрание на Израил, с жените и децата, и чужденеца, който ходеше сред тях.</span> </p></div</div></div></body></html>