<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/josh/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/josh">Joshua</a> &gt <strong>Chapter 9</strong></div><p><span class="verse"><a name="1">1</a>А когато чуха това всичките царе отсам Йордан, в хълмистата земя и в низината, и по целия бряг на Голямото море към Ливан — хетейците и аморейците, ханаанците, ферезейците, евейците и евусейците —</span> <span class="verse"><a name="2">2</a>те се събраха заедно, за да се бият единодушно с Иисус и с Израил.</span> <span class="verse"><a name="3">3</a>А когато жителите на Гаваон чуха какво беше направил Иисус на Ерихон и на Гай,</span> <span class="verse"><a name="4">4</a>те постъпиха хитро и отидоха, и се престориха на пратеници. И взеха стари чували на магаретата си и стари мехове за вино, скъсани и вързани,</span> <span class="verse"><a name="5">5</a>и стари и кърпени обувки на краката си, и стари дрехи на себе си; и всичкият хляб за храната им беше сух и плесенясал.</span> <span class="verse"><a name="6">6</a>И те отидоха при Иисус в стана при Галгал и казаха на него и на израилевите мъже: Ние дойдохме от далечна страна, затова сега направете договор с нас.</span> <span class="verse"><a name="7">7</a>А израилевите мъже казаха на евейците: Може би вие живеете сред нас; как да направим договор с вас?</span> <span class="verse"><a name="8">8</a>А те казаха на Иисус: Ние сме твои слуги. И Иисус им каза: Кои сте вие и откъде идвате?</span> <span class="verse"><a name="9">9</a>А те му казаха: От много далечна земя дойдоха слугите ти заради Името на ГОСПОДА, твоя Бог; защото чухме слуха за Него и всичко, което е извършил в Египет,</span> <span class="verse"><a name="10">10</a>и всичко, което е извършил на двамата аморейски царе, които бяха отвъд Йордан — на есевонския цар Сион и на васанския цар Ог, който беше в Астарот.</span> <span class="verse"><a name="11">11</a>Тогава нашите старейшини и всичките жители на нашата земя ни говориха и казаха: Вземете в ръката си храна за из път и идете да ги посрещнете, и им кажете: Ние сме ваши слуги, затова сега направете договор с нас.</span> <span class="verse"><a name="12">12</a>Този наш хляб беше топъл, когато го взехме от къщите си за храна в деня, когато излязохме, за да дойдем при вас; а ето, сега е сух и плесенясал.</span> <span class="verse"><a name="13">13</a>И тези мехове за вино, които напълнихме, бяха нови, а ето, сега са скъсани; и тези наши дрехи и наши обувки остаряха от много дългия път.</span> <span class="verse"><a name="14">14</a>И мъжете взеха от храната им, но не потърсиха съвет от устата на ГОСПОДА.</span> <span class="verse"><a name="15">15</a>И Иисус сключи мир с тях и направи договор с тях да ги остави да живеят; и първенците на обществото им се заклеха.</span> <span class="verse"><a name="16">16</a>А след три дни, след като бяха направили договор с тях, те чуха, че им били съседи и живеели между тях.</span> <span class="verse"><a name="17">17</a>Тогава израилевите синове тръгнаха и дойдоха до градовете им на третия ден. А градовете им бяха Гаваон и Хефира, и Вирот, и Кириат-Иарим.</span> <span class="verse"><a name="18">18</a>И израилевите синове не ги избиха, защото първенците на обществото им се бяха заклели в ГОСПОДА, Израилевия Бог. И цялото общество роптаеше срещу първенците.</span> <span class="verse"><a name="19">19</a>Тогава всичките първенци казаха на цялото общество: Ние им се заклехме в ГОСПОДА, Израилевия Бог, и сега не можем да ги докоснем.</span> <span class="verse"><a name="20">20</a>Това ще им направим, и ще ги оставим да живеят, за да не дойде гняв върху нас заради клетвата, с която им се заклехме.</span> <span class="verse"><a name="21">21</a>И първенците им казаха: Нека да живеят. Така те станаха дървосекачи и водоносци за цялото общество, както първенците им бяха говорили.</span> <span class="verse"><a name="22">22</a>А Иисус ги извика и им говори, и каза: Защо ни излъгахте, като казахте: Много сме далеч от вас! — когато живеете между нас?</span> <span class="verse"><a name="23">23</a>Затова сега сте прокълнати и никога няма да липсват от вас слуги — и дървосекачи, и водоносци за дома на моя Бог.</span> <span class="verse"><a name="24">24</a>Тогава те отговориха на Иисус и казаха: Понеже слугите ти бяха сигурно известени, че ГОСПОД, твоят Бог, е заповядал на слугата Си Мойсей да ви даде цялата земя и да изтреби всичките жители на земята пред вас; затова се уплашихме много за живота си заради вас и сторихме това нещо.</span> <span class="verse"><a name="25">25</a>И сега, ето, ние сме в ръката ти; направи, каквото ти се вижда добро и право да ни направиш.</span> <span class="verse"><a name="26">26</a>И той им направи така и ги избави от ръката на израилевите синове, и не ги убиха.</span> <span class="verse"><a name="27">27</a>И в онзи ден Иисус ги направи дървосекачи и водоносци за обществото и за олтара на ГОСПОДА на мястото, което Той би избрал, както са и до днес.</span> </p></div</div></div></body></html>