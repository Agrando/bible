<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/josh/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/josh">Joshua</a> &gt <strong>Chapter 10</strong></div><p><span class="verse"><a name="1">1</a>А когато ерусалимският цар Адониседек чу, че Иисус превзел Гай и изпълнил над него проклятието; и както направил на Ерихон и на царя му, така направил на Гай и на царя му; и че жителите на Гаваон сключили мир с Израил и били между тях;</span> <span class="verse"><a name="2">2</a>много се уплашиха, защото Гаваон беше голям град, като един от царските градове, и беше по-голям от Гай, и всичките му мъже бяха силни.</span> <span class="verse"><a name="3">3</a>Затова ерусалимският цар Адониседек изпрати до хевронския цар Оам, до ярмутския цар Пирам, до лахиския цар Яфий и до еглонския цар Девир да кажат:</span> <span class="verse"><a name="4">4</a>Изкачете се при мен и ми помогнете да унищожим Гаваон, защото е сключил мир с Иисус и с израилевите синове.</span> <span class="verse"><a name="5">5</a>И петимата аморейски царе — ерусалимският цар, хевронският цар, ярмутският цар, лахиският цар и еглонският цар — се събраха и се изкачиха, те и всичките им войски, и разположиха стан пред Гаваон и се биха с него.</span> <span class="verse"><a name="6">6</a>Тогава гаваонските мъже пратиха известие до Иисус в стана при Галгал и казаха: Не оттегляй ръцете си от слугите си! Бързо се изкачи при нас и ни избави, и ни помогни, защото всичките аморейски царе, които живеят в хълмистата земя, се събраха против нас.</span> <span class="verse"><a name="7">7</a>И Иисус се изкачи от Галгал, той и с него целият народ, годен за война, и всичките храбри воини.</span> <span class="verse"><a name="8">8</a>И ГОСПОД каза на Иисус: Не се бой от тях, защото ги предадох в ръката ти; никой от тях няма да устои пред теб.</span> <span class="verse"><a name="9">9</a>Затова Иисус ги нападна внезапно, след като се беше изкачвал цяла нощ от Галгал.</span> <span class="verse"><a name="10">10</a>И ГОСПОД ги обърка пред Израил и им нанесе голямо поражение в Гаваон, и ги преследва по пътя, който се изкачва към Веторон, и ги избиваше до Азика и Макида.</span> <span class="verse"><a name="11">11</a>И когато те бягаха пред Израил и бяха по нанадолнището от Веторон, ГОСПОД хвърляше върху тях големи камъни от небето до Азика и те измряха. Умрелите от камъните на градушката бяха повече от онези, които израилевите синове убиха с меч.</span> <span class="verse"><a name="12">12</a>Тогава Иисус говори на ГОСПОДА в деня, когато ГОСПОД предаде аморейците пред израилевите синове, и каза пред очите на Израил: Застани, слънце, над Гаваон и ти, луна, в долината Еалон!</span> <span class="verse"><a name="13">13</a>И слънцето застана и луната спря, докато народът отмъсти на враговете си. Това не е ли записано в Книгата на Праведния? И слънцето застана в средата на небето и не побърза да залезе почти цял ден.</span> <span class="verse"><a name="14">14</a>И такъв ден не е имало нито преди, нито после, в който ГОСПОД да послуша гласа на човек; защото ГОСПОД воюва за Израил.</span> <span class="verse"><a name="15">15</a>После Иисус се върна в стана при Галгал и целият Израил с него.</span> <span class="verse"><a name="16">16</a>А онези петима царе избягаха и се скриха в пещерата при Макида.</span> <span class="verse"><a name="17">17</a>И съобщиха на Иисус и казаха: Петимата царе бяха намерени скрити в пещерата при Макида.</span> <span class="verse"><a name="18">18</a>И Иисус каза: Отърколете големи камъни на входа на пещерата и поставете мъже при нея да ги пазят;</span> <span class="verse"><a name="19">19</a>а вие самите не стойте, а преследвайте враговете си и разбийте изоставащите им. Не ги оставяйте да влязат в градовете си, защото ГОСПОД, вашият Бог, ги предаде в ръката ви!</span> <span class="verse"><a name="20">20</a>И когато Иисус и израилевите синове им бяха нанесли окончателно и много тежко поражение, докато ги довършиха, а останалите оцелели от тях бяха влезли в укрепените градове,</span> <span class="verse"><a name="21">21</a>тогава целият народ се върна с мир при Иисус в стана в Макида. Никой не изрече дума против някого от израилевите синове.</span> <span class="verse"><a name="22">22</a>Тогава Иисус каза: Отворете входа на пещерата и изведете при мен онези петима царе от пещерата!</span> <span class="verse"><a name="23">23</a>И те направиха така и изведоха при него онези петима царе от пещерата: ерусалимския цар, хевронския цар, ярмутския цар, лахиския цар и еглонския цар.</span> <span class="verse"><a name="24">24</a>И когато изведоха при Иисус тези царе, Иисус извика всичките израилеви мъже и каза на предводителите на войниците, които бяха отишли с него: Приближете се и сложете краката си на вратовете на тези царе! И те се приближиха и сложиха краката си на вратовете им.</span> <span class="verse"><a name="25">25</a>И Иисус им каза: Не се бойте и не се страхувайте; бъдете силни и смели, понеже така ще направи ГОСПОД на всички ваши врагове, срещу които воювате!</span> <span class="verse"><a name="26">26</a>И после Иисус ги удари и ги уби, и ги обеси на пет дървета; и те висяха на дърветата до вечерта.</span> <span class="verse"><a name="27">27</a>А при залез слънце Иисус заповяда и ги свалиха от дърветата, и ги хвърлиха в пещерата, където се бяха скрили, и сложиха големи камъни на входа на пещерата, които са там и до ден днешен.</span> <span class="verse"><a name="28">28</a>В онзи ден Иисус превзе Макида и я порази с острието на меча, и изпълни проклятието над нея и над царя й, и над всички, които бяха в нея. Не остави никой оцелял и направи на макидския цар, както беше направил на ерихонския цар.</span> <span class="verse"><a name="29">29</a>След това Иисус премина от Макида в Ливна, и целият Израил с него, и воюва против Ливна.</span> <span class="verse"><a name="30">30</a>И ГОСПОД предаде и нея, и царя й в ръката на Израил; и той порази с острието на меча нея и всички, които бяха в нея. Не остави никой оцелял в нея и направи на царя й, както беше направил на ерихонския цар.</span> <span class="verse"><a name="31">31</a>После Иисус премина от Ливна в Лахис, и целият Израил с него, и се разположиха на стан срещу него, и воюваха срещу него.</span> <span class="verse"><a name="32">32</a>И ГОСПОД предаде Лахис в ръката на Израил и той го превзе на втория ден, и порази с острието на меча него и всички, които бяха в него, според всичко, което бяха направили на Ливна.</span> <span class="verse"><a name="33">33</a>Тогава гезерският цар Орам дойде да помогне на Лахис, но Иисус разби него и народа му, докато не му остана нито един оцелял.</span> <span class="verse"><a name="34">34</a>И Иисус премина от Лахис в Еглон, и целият Израил с него, и се разположиха на стан срещу него, и воюваха срещу него.</span> <span class="verse"><a name="35">35</a>И в същия ден те го превзеха, и го поразиха с острието на меча; и в същия ден той изпълни проклятието над всички, които бяха в него, според всичко, което беше направил на Лахис.</span> <span class="verse"><a name="36">36</a>После Иисус се изкачи от Еглон в Хеврон, и целият Израил с него, и воюваха срещу него.</span> <span class="verse"><a name="37">37</a>И го превзеха и поразиха с острието на меча него и царя му, и всичките му градове, и всички, които бяха в него. Не остави никой оцелял, според всичко, което беше направил на Еглон, и изпълни проклятието над него и всички, които бяха в него.</span> <span class="verse"><a name="38">38</a>И Иисус се обърна към Девир, и целият Израил с него, и воюваха против него.</span> <span class="verse"><a name="39">39</a>И го превзе с царя му и всичките му градове и ги поразиха с острието на меча, и изпълниха проклятието над всички, които бяха в него. Не остави никой оцелял; както беше направил на Хеврон и както беше направил и на Ливна и на царя й, така направи и на Девир и на царя му.</span> <span class="verse"><a name="40">40</a>Така Иисус порази цялата земя — хълмистата земя и юга, и низината, и склоновете, и всичките им царе. Не остави никой оцелял, а изпълни проклятието над всичко, което дишаше, така както беше заповядал ГОСПОД, Израилевият Бог.</span> <span class="verse"><a name="41">41</a>И Иисус ги разби от Кадис-Варни до Газа, и цялата Гесенска земя до Гаваон.</span> <span class="verse"><a name="42">42</a>Всички тези царе и земята им Иисус превзе наведнъж, защото ГОСПОД, Израилевият Бог, воюваше за Израил.</span> <span class="verse"><a name="43">43</a>После Иисус се върна в стана в Галгал, и целият Израил с него.</span> </p></div</div></div></body></html>