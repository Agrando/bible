<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1chr/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1chr">1 Chronicles</a> &gt <strong>Chapter 18</strong></div><p><span class="verse"><a name="1">1</a>И след това Давид разби филистимците и ги покори, и отне Гет и селата му от ръката на филистимците.</span> <span class="verse"><a name="2">2</a>Разби и моавците, и моавците станаха слуги на Давид и плащаха данък.</span> <span class="verse"><a name="3">3</a>Давид разби и совския цар Ададезер в Емат, когато той отиваше да утвърди властта си при реката Ефрат.</span> <span class="verse"><a name="4">4</a>И Давид плени от него хиляда колесници, седем хиляди конници и двадесет хиляди пешаци. И Давид преряза сухожилията на всичките коне от колесниците, но запази от тях за сто колесници.</span> <span class="verse"><a name="5">5</a>И арамейците от Дамаск дойдоха да помогнат на совския цар Ададезер и Давид изби от арамейците двадесет и две хиляди мъже.</span> <span class="verse"><a name="6">6</a>И Давид постави гарнизони в Арам Дамаски; и арамейците станаха слуги на Давид и плащаха данък. И ГОСПОД запазваше Давид, където и да отидеше.</span> <span class="verse"><a name="7">7</a>И Давид взе златните щитове, които бяха на слугите на Ададезер, и ги донесе в Ерусалим.</span> <span class="verse"><a name="8">8</a>И от Тиват и от Хун, градовете на Ададезер, Давид взе голямо количество бронз, от който Соломон направи бронзовото море, стълбовете и бронзовите съдове.</span> <span class="verse"><a name="9">9</a>А когато ематският цар Тои чу, че Давид разбил цялата военна сила на совския цар Ададезер,</span> <span class="verse"><a name="10">10</a>изпрати сина си Адорам при цар Давид, за да го поздрави и да го благослови, понеже се беше бил против Ададезер и го беше разбил; защото Ададезер воюваше против цар Тои. И той донесе всякакви съдове от злато, сребро и бронз.</span> <span class="verse"><a name="11">11</a>И тях цар Давид също посвети на ГОСПОДА заедно със среброто и златото, което беше отнел от всичките народи, от Едом и от Моав, и от синовете на Амон, и от филистимците, и от Амалик.</span> <span class="verse"><a name="12">12</a>А Ависей, синът на Саруя, разби Едом в Солната долина, осемнадесет хиляди души.</span> <span class="verse"><a name="13">13</a>И постави гарнизони в Едом, и всичките едомци станаха слуги на Давид. И ГОСПОД запазваше Давид, където и да отидеше.</span> <span class="verse"><a name="14">14</a>Така Давид царуваше над целия Израил и вършеше правда и правосъдие за целия си народ.</span> <span class="verse"><a name="15">15</a>А Йоав, синът на Саруя, беше над войската; а Йосафат, синът на Ахилуд, беше летописец;</span> <span class="verse"><a name="16">16</a>и Садок, синът на Ахитов, и Авимелех, синът на Авиатар, бяха свещеници; а Суса беше писар;</span> <span class="verse"><a name="17">17</a>а Ваная, синът на Йодая, беше над херетците и фелетците. А синовете на Давид бяха първи около царя.</span> </p></div</div></div></body></html>