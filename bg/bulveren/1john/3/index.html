<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1john/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1john">1 John</a> &gt <strong>Chapter 3</strong></div><p><span class="verse"><a name="1">1</a>Вижте каква любов ни е дал Отец – да се наречем Божии деца; а такива и сме. Затова светът не ни познава, защото Него не позна.</span> <span class="verse"><a name="2">2</a>Възлюбени, сега сме Божии деца и още не е станало явно какво ще бъдем, но знаем, че когато стане явно, ще бъдем като Него, защото ще Го видим Такъв, какъвто е.</span> <span class="verse"><a name="3">3</a>И всеки, който има тази надежда в Него, очиства себе си, както Той е чист.</span> <span class="verse"><a name="4">4</a>Всеки, който върши грях, върши и беззаконие; и грехът е беззаконие.</span> <span class="verse"><a name="5">5</a>И вие знаете, че Той се яви, за да вземе нашите грехове, и в Него няма грях.</span> <span class="verse"><a name="6">6</a>Никой, който стои в Него, не съгрешава; никой, който съгрешава, не Го е видял, и не Го е познал.</span> <span class="verse"><a name="7">7</a>Дечица, никой да не ви заблуждава! Който върши правда, е праведен, както и Той е праведен.</span> <span class="verse"><a name="8">8</a>Който върши грях, е от дявола, защото дяволът съгрешава от началото. Затова се яви Божият Син – за да унищожи делата на дявола.</span> <span class="verse"><a name="9">9</a>Никой, който е роден от Бога, не върши грях, защото Неговото семе живее в него; и не може да съгрешава, защото е роден от Бога.</span> <span class="verse"><a name="10">10</a>По това се разпознават Божиите деца и дяволските деца: никой, който не върши правда, не е от Бога, нито онзи, който не люби брат си.</span> <span class="verse"><a name="11">11</a>Защото това е посланието, което чухте отначало: да се любим един друг;</span> <span class="verse"><a name="12">12</a>не като Каин, който беше от лукавия и уби брат си. И защо го уби? Защото неговите дела бяха зли, а на брат му – праведни.</span> <span class="verse"><a name="13">13</a>Не се чудете, братя, ако светът ви мрази.</span> <span class="verse"><a name="14">14</a>Ние знаем, че сме преминали от смърт в живот, защото любим братята. Който не люби, стои в смърт.</span> <span class="verse"><a name="15">15</a>Всеки, който мрази брат си, е човекоубиец; и вие знаете, че в нито един човекоубиец не обитава вечен живот.</span> <span class="verse"><a name="16">16</a>По това познахме любовта, че Той отдаде живота Си за нас. Така и ние сме длъжни да отдадем живота си за братята.</span> <span class="verse"><a name="17">17</a>Но ако някой има благата на този свят и види, че брат му е в нужда, а заключи сърцето си от него, как обитава в него Божията любов?</span> <span class="verse"><a name="18">18</a>Дечица, да не любим с думи, нито с език, а с дело и истина.</span> <span class="verse"><a name="19">19</a>От това ще познаем, че сме от истината, и ще успокоим сърцето си пред Него,</span> <span class="verse"><a name="20">20</a>защото, ако нашето сърце ни осъжда, Бог е по-голям от нашето сърце и знае всичко.</span> <span class="verse"><a name="21">21</a>Възлюбени, ако нашето сърце не ни осъжда, ние имаме дръзновение спрямо Бога,</span> <span class="verse"><a name="22">22</a>и каквото и да поискаме, получаваме от Него, защото пазим Неговите заповеди и вършим това, което е угодно пред Него.</span> <span class="verse"><a name="23">23</a>И това е Неговата заповед: да вярваме в Името на Неговия Син Иисус Христос и да се любим един друг, както ни е заповядал.</span> <span class="verse"><a name="24">24</a>И който пази Неговите заповеди, стои в Него и Той – в него; и по това познаваме, че Той обитава в нас – по Духа, който ни е дал.</span> </p></div</div></div></body></html>