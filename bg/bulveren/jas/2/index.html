<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jas/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jas">James</a> &gt <strong>Chapter 2</strong></div><p><span class="verse"><a name="1">1</a>Братя мои, да не държите вярата на Иисус Христос, нашия Господ на славата, с пристрастие.</span> <span class="verse"><a name="2">2</a>Защото, ако влезе в синагогата ви човек със златен пръстен и с хубави дрехи и влезе и бедняк с мръсни дрехи,</span> <span class="verse"><a name="3">3</a>и вие погледнете с почит към онзи, който е с хубавите дрехи, и му кажете: Ти седни тук, на добро място; а на бедняка кажете: Ти стой там; или: Седни тук, при краката ми;</span> <span class="verse"><a name="4">4</a>не правите ли различия помежду си и не ставате ли пристрастни съдии?</span> <span class="verse"><a name="5">5</a>Слушайте, възлюбени мои братя! Не избра ли Бог бедните на този свят да бъдат богати с вяра и наследници на царството, което е обещал на тези, които Го любят?</span> <span class="verse"><a name="6">6</a>А вие презряхте бедняка. Нали богатите ви угнетяват и нали те ви влачат по съдилищата?</span> <span class="verse"><a name="7">7</a>Нали те хулят почтеното име, с което вие се наричате?</span> <span class="verse"><a name="8">8</a>Обаче ако изпълнявате царския закон според писанието: „Да любиш ближния си като себе си“, добре правите.</span> <span class="verse"><a name="9">9</a>Но ако гледате на лице, грях правите и се осъждате от закона като престъпници.</span> <span class="verse"><a name="10">10</a>Защото, който опази целия закон, а съгреши в едно нещо, бива виновен във всичко.</span> <span class="verse"><a name="11">11</a>Защото Онзи, който е казал: „Не прелюбодействай“, е казал също и: „Не убивай“; така че, ако не прелюбодействаш, а пък убиваш, ти си станал престъпник на закона.</span> <span class="verse"><a name="12">12</a>Така говорете и така постъпвайте, като хора, които ще бъдат съдени по закона на свободата.</span> <span class="verse"><a name="13">13</a>Защото съдът е немилостив към този, който не е показал милост. Милостта тържествува над съда.</span> <span class="verse"><a name="14">14</a>Каква полза, братя мои, ако някой казва, че има вяра, а няма дела? Може ли вярата му да го спаси?</span> <span class="verse"><a name="15">15</a>Ако някой брат или някоя сестра са голи и останали без ежедневна храна</span> <span class="verse"><a name="16">16</a>и някой от вас им каже: Идете си с мир, стоплете се и се нахранете! — а не им дадете потребното за тялото, каква полза?</span> <span class="verse"><a name="17">17</a>Така и вярата, ако няма дела, сама по себе си е мъртва.</span> <span class="verse"><a name="18">18</a>Но някой ще каже: Ти имаш вяра, а пък аз имам дела. Ако можеш, покажи ми вярата си без дела, и аз ще ти покажа вярата си от моите дела!</span> <span class="verse"><a name="19">19</a>Ти вярваш, че Бог е един. Добре правиш — и демоните вярват и треперят.</span> <span class="verse"><a name="20">20</a>Обаче искаш ли да познаеш, о, суетни човече, че вярата без дела е мъртва?</span> <span class="verse"><a name="21">21</a>Авраам, нашият баща, не се ли оправда чрез дела, като принесе сина си Исаак на жертвеника?</span> <span class="verse"><a name="22">22</a>Ти виждаш, че вярата действаше заедно с неговите дела и че чрез делата вярата стана съвършена.</span> <span class="verse"><a name="23">23</a>И се изпълни писанието, което казва: „Авраам повярва в Бога и това му се счете за правда“, и беше наречен „Божи приятел“.</span> <span class="verse"><a name="24">24</a>Виждате, че човек се оправдава чрез дела, а не само чрез вяра.</span> <span class="verse"><a name="25">25</a>Така също и блудницата Раав не се ли оправда чрез дела, като прие пратениците и ги изпрати по друг път?</span> <span class="verse"><a name="26">26</a>Защото, както тялото без духа е мъртво, така и вярата без дела е мъртва.</span> </p></div</div></div></body></html>