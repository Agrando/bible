<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jas/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jas">James</a> &gt <strong>Chapter 1</strong></div><p><span class="verse"><a name="1">1</a>Яков, слуга на Бога и на Господ Иисус Христос, до дванадесетте пръснати племена: Поздрав!</span> <span class="verse"><a name="2">2</a>Считайте го за голяма радост, братя мои, когато падате в разни изкушения,</span> <span class="verse"><a name="3">3</a>като знаете, че изпитанието на вашата вяра произвежда твърдост.</span> <span class="verse"><a name="4">4</a>А твърдостта нека има съвършено дело, за да бъдете съвършени и завършени, без никакъв недостатък.</span> <span class="verse"><a name="5">5</a>Но ако на някого от вас не достига мъдрост, нека проси от Бога, който дава на всички щедро и без да упреква, и ще му се даде.</span> <span class="verse"><a name="6">6</a>Но да моли с вяра, без да се съмнява ни най-малко; защото, който се съмнява, прилича на морска вълна, която се тласка и блъска от ветровете.</span> <span class="verse"><a name="7">7</a>Такъв човек да не мисли, че ще получи нещо от Господа,</span> <span class="verse"><a name="8">8</a>защото колебливият е непостоянен във всичките си пътища.</span> <span class="verse"><a name="9">9</a>Братът, който е в по-долно състояние, нека се хвали в своето възвишаване,</span> <span class="verse"><a name="10">10</a>а богатият – в смиряването си, защото ще прецъфти като цвета на тревата.</span> <span class="verse"><a name="11">11</a>Защото слънцето изгря със зноя си, тревата изсъхна, цветът й окапа и красотата на изгледа й загина; така и богатият ще повехне в пътищата си.</span> <span class="verse"><a name="12">12</a>Блажен онзи човек, който издържа изкушение; защото, като бъде изпитан, ще получи венеца на живота, който Господ е обещал на онези, които Го любят.</span> <span class="verse"><a name="13">13</a>Никой, който се изкушава, да не казва: Бог ме изкушава, защото Бог не се изкушава от зло и Той никого не изкушава.</span> <span class="verse"><a name="14">14</a>А всеки се изкушава, като се завлича и подлъгва от собствената си страст;</span> <span class="verse"><a name="15">15</a>и тогава, когато страстта зачене, ражда грях; а грехът, като се развие напълно, ражда смърт.</span> <span class="verse"><a name="16">16</a>Не се заблуждавайте, възлюбени мои братя,</span> <span class="verse"><a name="17">17</a>всяко дадено добро и всеки съвършен дар е от горе и слиза от Отца на светлините, в когото няма изменение, нито сянка от промяна.</span> <span class="verse"><a name="18">18</a>От Собствената Си воля ни е родил чрез словото на истината, за да бъдем един вид пръв плод на Неговите създания.</span> <span class="verse"><a name="19">19</a>И така, възлюбени мои братя, нека всеки човек бъде бърз да слуша, бавен да говори и бавен да се гневи;</span> <span class="verse"><a name="20">20</a>защото човешкият гняв не върши Божията правда.</span> <span class="verse"><a name="21">21</a>Затова, като отхвърлите всяка нечистота и преливаща злоба, приемайте с кротост всаденото слово, което може да спаси душите ви.</span> <span class="verse"><a name="22">22</a>Бъдете обаче изпълнители на словото, а не само слушатели, мамещи сами себе си.</span> <span class="verse"><a name="23">23</a>Защото, ако някой е слушател на словото, а не изпълнител, той прилича на човек, който гледа естественото си лице в огледалото,</span> <span class="verse"><a name="24">24</a>понеже се оглежда и си отива, и веднага забравя какъв е бил.</span> <span class="verse"><a name="25">25</a>Но който вникне в съвършения закон на свободата и постоянства, който не е забравлив слушател, а изпълнител на делото, ще бъде блажен в това, което прави.</span> <span class="verse"><a name="26">26</a>Ако някой счита себе си за благочестив, но не обуздава езика си, а мами сърцето си, неговото благочестие е суетно.</span> <span class="verse"><a name="27">27</a>Чисто и непорочно благочестие пред Бога и Отца е това – да наглежда човек сирачетата и вдовиците в неволята им и да пази себе си неопетнен от света.</span> </p></div</div></div></body></html>