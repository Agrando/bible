<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jas/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jas">James</a> &gt <strong>Chapter 3</strong></div><p><span class="verse"><a name="1">1</a>Братя мои, не ставайте мнозина учители, като знаете, че ще приемем по-строга присъда.</span> <span class="verse"><a name="2">2</a>Защото ние всички грешим в много неща; а който не греши в говорене, той е съвършен мъж, способен да обуздае и цялото тяло.</span> <span class="verse"><a name="3">3</a>Ето, ние слагаме юзди в устата на конете, за да ни се покоряват, и управляваме цялото им тяло.</span> <span class="verse"><a name="4">4</a>Ето, и корабите, ако и да са толкова големи и да се тласкат от силни ветрове, пак с много малко кормило се обръщат накъдето желае кормчията.</span> <span class="verse"><a name="5">5</a>Така и езикът е малка част, но с големи неща се хвали. Ето, съвсем малък огън, а колко голяма гора запалва!</span> <span class="verse"><a name="6">6</a>И езикът е огън, светът на неправдата. Между нашите части езикът е, който опетнява цялото тяло и запалва колелото на живота, а сам той се запалва от пъкъла.</span> <span class="verse"><a name="7">7</a>Защото всякакъв вид зверове и птици, влечуги и морски животни се укротяват и са били укротени от човечеството;</span> <span class="verse"><a name="8">8</a>но езика никой човек не може да укроти; неудържимо зло е, пълен със смъртоносна отрова.</span> <span class="verse"><a name="9">9</a>С него благославяме Бога и Отца и с него кълнем хората, създадени по Божие подобие!</span> <span class="verse"><a name="10">10</a>От същите уста излизат и благословение, и проклятие! Братя мои, това не трябва да бъде така.</span> <span class="verse"><a name="11">11</a>Изворът изпуска ли от същото отверстие и сладка, и горчива вода?</span> <span class="verse"><a name="12">12</a>Възможно ли е, братя мои, смокинята да роди маслини или лозата – смокини? Така също и солен извор не може да дава сладка вода.</span> <span class="verse"><a name="13">13</a>Кой от вас е мъдър и разумен? Нека показва чрез своето добро поведение делата си в кротостта на мъдростта.</span> <span class="verse"><a name="14">14</a>Но ако в сърцата си имате горчива завист и свадливост, не се хвалете и не лъжете против истината.</span> <span class="verse"><a name="15">15</a>Това не е мъдрост, която слиза от горе, а е земна, плътска, дяволска;</span> <span class="verse"><a name="16">16</a>защото, където има завист и свадливост, там има неуредици и всякакво зло.</span> <span class="verse"><a name="17">17</a>Но мъдростта, която е от горе, е преди всичко чиста, после миролюбива, кротка, отстъпчива, пълна с милост и добри плодове, безпристрастна и нелицемерна.</span> <span class="verse"><a name="18">18</a>А плодът на правдата се сее в мир от миротворците.</span> </p></div</div></div></body></html>