<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/zech/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/zech">Zechariah</a> &gt <strong>Chapter 11</strong></div><p><span class="verse"><a name="1">1</a>Отвори, Ливане, вратите си и огън ще пояде кедрите ти!</span> <span class="verse"><a name="2">2</a>Ридай, елхо, защото падна кедърът, защото благородните са опустошени! Ридайте, васански дъбове, защото непристъпната гора е повалена!</span> <span class="verse"><a name="3">3</a>Глас на ридание на пастирите, защото славата им е опустошена! Глас на рев на млади лъвове, защото разкошът на Йордан е опустошен!</span> <span class="verse"><a name="4">4</a>Така казва ГОСПОД, моят Бог: Паси овцете обречени на клане,</span> <span class="verse"><a name="5">5</a>чиито купувачи ги колят и не се мислят за виновни, а продавачите им казват: Благословен да е ГОСПОД, защото забогатях! — и пастирите им не ги жалят.</span> <span class="verse"><a name="6">6</a>Затова няма вече да пожаля жителите на земята, заявява ГОСПОД. И ето, Аз предавам хората всеки в ръката на другия и в ръката на царя му; и те ще разсипят земята, и Аз няма да избавям от ръката им.</span> <span class="verse"><a name="7">7</a>И аз пасох овцете обречени на клане, наистина най-окаяните овце! И си взех две тояги; едната нарекох Благост, а другата нарекох Връзки; и пасох стадото.</span> <span class="verse"><a name="8">8</a>И изтребих тримата пастири в един месец. И душата ми се отегчи от тях, а и тяхната душа се отврати от мен.</span> <span class="verse"><a name="9">9</a>И казах: Няма да ви паса; което умира, нека умира и което загива, нека загива, а останалите нека ядат едно на друго месото си!</span> <span class="verse"><a name="10">10</a>И взех тоягата си Благост и я счупих, за да унищожа завета, който бях сключил с всичките народи.</span> <span class="verse"><a name="11">11</a>И в онзи ден се унищожи; и така окаяните от овцете, които внимаваха на мен, познаха, че това беше слово от ГОСПОДА.</span> <span class="verse"><a name="12">12</a>Тогава им казах: Ако ви се вижда добро, дайте ми заплатата ми, а ако не, недейте. И те ми претеглиха заплатата ми — тридесет сребърника.</span> <span class="verse"><a name="13">13</a>И ГОСПОД ми каза: Хвърли ги на грънчаря — славната цена, с която бях оценен от тях! И аз взех тридесетте сребърника и ги хвърлих в ГОСПОДНИЯ дом на грънчаря.</span> <span class="verse"><a name="14">14</a>Тогава счупих и другата си тояга, Връзки, за да унищожа братството между Юда и Израил.</span> <span class="verse"><a name="15">15</a>И ГОСПОД ми каза: Вземи си сега инструментите на безумен овчар.</span> <span class="verse"><a name="16">16</a>Защото, ето, Аз ще издигна пастир на земята, който няма да се сеща за загиващите, няма да търси разпръснатите, няма да лекува ранената, няма да храни здравата, а ще яде месото на тлъстата и ще разсича копитата им.</span> <span class="verse"><a name="17">17</a>Горко на безполезния пастир, който оставя стадото! Меч ще връхлети върху мишцата му и върху дясното му око. Мишцата му ще изсъхне напълно и дясното му око напълно ще угасне.</span> </p></div</div></div></body></html>