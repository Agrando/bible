<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/song/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/song">Song of Solomon</a> &gt <strong>Chapter 6</strong></div><p><span class="verse"><a name="1">1</a>Къде е отишъл твоят любим, о, най-прекрасна между жените? Къде се е отбил твоят любим, за да го търсим с теб?</span> <span class="verse"><a name="2">2</a>Любимият ми слезе в градината си, в лехите с ароматите, за да пасе стадото си в градините и да бере кремове.</span> <span class="verse"><a name="3">3</a>Аз съм на любимия си, и любимият ми е мой; той пасе стадото си между кремовете.</span> <span class="verse"><a name="4">4</a>Красива си, любима моя, като Терса, прекрасна като Ерусалим, страшна като войска със знамена.</span> <span class="verse"><a name="5">5</a>Отвърни очите си от мен, защото ме пленяват. Косата ти е като стадо кози, слизащи от Галаад.</span> <span class="verse"><a name="6">6</a>Зъбите ти са като стадо овце, излизащи от къпането; всяка от които ражда близнаци и нито една между тях не е безплодна.</span> <span class="verse"><a name="7">7</a>Челото ти зад булото ти е като парче от нар.</span> <span class="verse"><a name="8">8</a>Има шестдесет царици и осемдесет наложници, и безброй девойки.</span> <span class="verse"><a name="9">9</a>Но една е гълъбицата ми, съвършената ми, едничка на майка си, избрана на онази, която я е родила. Видяха я дъщерите и я нарекоха благословена; цариците и наложниците — и я похвалиха.</span> <span class="verse"><a name="10">10</a>Коя е тази, която поглежда като зората, красива като луната, ясна като слънцето, страшна като войска със знамена?</span> <span class="verse"><a name="11">11</a>Слязох в градината с орехите, за да видя фиданките на долината, да видя дали е напъпило лозето и дали са разцъфтели наровете.</span> <span class="verse"><a name="12">12</a>Без да усетя, душата ми ме отнесе на колесниците на благородния ми народ.</span> <span class="verse"><a name="13">13</a>Обърни се, обърни се, Суламит, завърти се, завърти се, за да те погледаме! Какво ще видите в Суламит? — Нещо като танца на Маханаим.</span> </p></div</div></div></body></html>