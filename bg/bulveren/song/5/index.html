<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/song/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/song">Song of Solomon</a> &gt <strong>Chapter 5</strong></div><p><span class="verse"><a name="1">1</a>Дойдох в градината си, сестро моя, невесто; обрах смирната си с аромата си; изядох медената си пита с меда си; изпих виното си с млякото си. Яжте, приятели! Пийте, изобилно пийте, възлюбени!</span> <span class="verse"><a name="2">2</a>Аз спя, но сърцето ми е будно — гласът на любимия ми! Чука: Отвори ми, сестро моя, любима моя, гълъбице моя, съвършена моя! Защото главата ми е пълна с роса, къдриците ми с — нощни капки.</span> <span class="verse"><a name="3">3</a>Съблякох дрехата си — как да я облека? Измих краката си — как да ги изцапам?</span> <span class="verse"><a name="4">4</a>Любимият ми протегна ръката си през процепа и сърцето ми закопня за него.</span> <span class="verse"><a name="5">5</a>Аз станах, за да отворя на любимия си, и от ръцете ми капеше смирна и от пръстите ми — бистра смирна върху дръжките на ключалката.</span> <span class="verse"><a name="6">6</a>Отворих на любимия си, но любимият ми се беше обърнал и си беше отишъл. Сърцето ми примря, когато ми говореше. Потърсих го, но не го намерих; повиках го, но не ми отговори.</span> <span class="verse"><a name="7">7</a>Намериха ме стражите, които обхождат града, биха ме, раниха ме; пазачите на стените ми взеха покривалото.</span> <span class="verse"><a name="8">8</a>Заклевам ви, ерусалимски дъщери, ако намерите любимия ми, какво да му кажете? — че съм ранена от любов.</span> <span class="verse"><a name="9">9</a>Какво повече е твоят любим от друг любим, о, най-прекрасна между жените? Какво повече е твоят любим от друг любим, че ни заклеваш така?</span> <span class="verse"><a name="10">10</a>Любимият ми е бял и румен, личи между десет хиляди.</span> <span class="verse"><a name="11">11</a>Главата му е като най-чисто злато, къдриците му са буйни, черни като гарван.</span> <span class="verse"><a name="12">12</a>Очите му са като гълъби при водни потоци, окъпани в мляко, красиво поставени.</span> <span class="verse"><a name="13">13</a>Бузите му са като лехи с аромати, възвишения с благоуханни растения. Устните му са кремове, от които капе бистра смирна.</span> <span class="verse"><a name="14">14</a>Ръцете му са като златни рула, покрити с хрисолит. Тялото му е като изваяна слонова кост, украсено със сапфири.</span> <span class="verse"><a name="15">15</a>Краката му са като мраморни стълбове, основани на подложки от чисто злато. Изгледът му е като Ливан, превъзходен като кедрите.</span> <span class="verse"><a name="16">16</a>Устата му е пълна със сладост и той целият е желателен. Този е любимият ми и този е приятелят ми, о, ерусалимски дъщери.</span> </p></div</div></div></body></html>