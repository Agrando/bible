<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/song/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/song">Song of Solomon</a> &gt <strong>Chapter 4</strong></div><p><span class="verse"><a name="1">1</a>Ето, красива си, любима моя! Ето, красива си! Очите ти под булото ти са като гълъби. Косата ти е като стадо кози, слизащи от планината Галаад.</span> <span class="verse"><a name="2">2</a>Зъбите ти са като стадо новоостригани овци, излизащи от къпането, всяка от които ражда близнаци, и нито една между тях не е безплодна.</span> <span class="verse"><a name="3">3</a>Устните ти са като червена прежда и устата ти е сладка. Челото ти зад булото ти е като парче от нар.</span> <span class="verse"><a name="4">4</a>Шията ти е като Давидовата кула, построена за оръжейна, хиляда щитчета висят на нея — всички щитове на силни мъже.</span> <span class="verse"><a name="5">5</a>Двете ти гърди са като две сърнета близнета, които пасат между кремовете.</span> <span class="verse"><a name="6">6</a>Докато отмине денят и побягнат сенките, ще отида в планината на смирната и на хълма на ливана.</span> <span class="verse"><a name="7">7</a>Ти си цялата красива, любима моя, и недостатък няма в теб.</span> <span class="verse"><a name="8">8</a>Ела с мен от Ливан, невесто, с мен от Ливан. Погледни от върха на Амана, от върха на Санир и Ермон, от леговищата на лъвовете, от планините на рисовете.</span> <span class="verse"><a name="9">9</a>Пленила си сърцето ми, сестро моя, невесто, пленила си сърцето ми с един поглед на очите си, с една огърлица на шията си.</span> <span class="verse"><a name="10">10</a>Колко прекрасна е твоята любов, сестро моя, невесто! Колко по-добра от вино е твоята любов и благоуханието на твоите масла — от всички аромати!</span> <span class="verse"><a name="11">11</a>От устните ти, невесто, капе мед; мед и мляко има под езика ти; и благоуханието на дрехите ти е като благоуханието на Ливан.</span> <span class="verse"><a name="12">12</a>Градина затворена е сестра ми, невястата, извор затворен, източник запечатан.</span> <span class="verse"><a name="13">13</a>Твоите стръкове са градина от нарове с избрани плодове, кипър с нард,</span> <span class="verse"><a name="14">14</a>нард и шафран, тръстика и канела, с всичките дървета ливан, смирна и алое, с всичките превъзходни аромати.</span> <span class="verse"><a name="15">15</a>Градински извор си ти, кладенец с жива вода и потоци от Ливан.</span> <span class="verse"><a name="16">16</a>Събуди се, северен ветре, и ела, южни ветре! Повей в градината ми, за да потекат ароматите й. Нека дойде възлюбеният ми в градината си и яде приятните й плодове.</span> </p></div</div></div></body></html>