<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 45</strong></div><p><span class="verse"><a name="1">1</a>(По слав. 44) За първия певец. По музиката на Кремовете. Маскил на Кореевите синове. Любовна песен. Сърцето ми прелива от благо слово, казвам стиховете си на Царя, езикът ми е перо на бързописец.</span> <span class="verse"><a name="2">2</a>Ти си по-красив от човешките синове, на устните Ти е изляна благодат, затова Бог Те е благословил до века.</span> <span class="verse"><a name="3">3</a>Препаши меча Си на бедрото Си, Силни, в славата Си и величието Си!</span> <span class="verse"><a name="4">4</a>И във величието Си язди победоносно заради истината и кротостта, и правдата; и десницата Ти ще Те учи на страшни неща.</span> <span class="verse"><a name="5">5</a>Стрелите Ти са остри — под Теб народи падат — в сърцето на враговете на царя.</span> <span class="verse"><a name="6">6</a>Престолът Ти, Боже, е до вечни векове; скиптърът на Твоето царство е скиптър на правота.</span> <span class="verse"><a name="7">7</a>Възлюбил си правда и си намразил беззаконие, затова, Боже, Твоят Бог Те е помазал с масло на радост повече от Твоите събратя.</span> <span class="verse"><a name="8">8</a>На смирна и алое, и касия ухаят всичките Ти дрехи; от дворци от слонова кост Те радват струнни инструменти.</span> <span class="verse"><a name="9">9</a>Царски дъщери са сред Твоите почтени; отдясно Ти стои царицата в офирско злато.</span> <span class="verse"><a name="10">10</a>Слушай, дъще, внимавай и приклони ухото си: забрави и народа си, и бащиния си дом.</span> <span class="verse"><a name="11">11</a>И Царят ще пожелае красотата ти, защото Той е твоят Господар — и поклони Му се!</span> <span class="verse"><a name="12">12</a>И тирската дъщеря с подарък, и богатите сред народа ще търсят твоето благоволение.</span> <span class="verse"><a name="13">13</a>Царската дъщеря е всеславна вътре в двореца; облеклото й е златотъкано.</span> <span class="verse"><a name="14">14</a>Ще я доведат при Царя с извезани дрехи; нейните дружки, девиците, които я следват, ще бъдат доведени при Тебе.</span> <span class="verse"><a name="15">15</a>С веселие и ликуване ще бъдат доведени; ще влязат в двореца на царя.</span> <span class="verse"><a name="16">16</a>Вместо бащите ти ще бъдат синовете ти; ще ги поставиш за князе по цялата земя.</span> <span class="verse"><a name="17">17</a>Ще направя името ти да се помни във всички поколения, затова народите ще те хвалят за вечни векове.</span> </p></div</div></div></body></html>