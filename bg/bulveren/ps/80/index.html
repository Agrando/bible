<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 80</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/80"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 80</strong></div><p><span class="verse"><a name="1">1</a>(По слав. 79) За първия певец. По музиката на Кремовете. Свидетелство на Асаф. Псалм. Послушай, Пастирю на Израил! Ти, който водиш Йосиф като стадо, Ти, който седиш на престол над херувимите, възсияй!</span> <span class="verse"><a name="2">2</a>Пред Ефрем и Вениамин, и Манасия издигни силата Си и ела да ни спасиш!</span> <span class="verse"><a name="3">3</a>Възвърни ни, Боже, възсияй с лицето Си и ще се спасим!</span> <span class="verse"><a name="4">4</a>ГОСПОДИ, Боже на Войнствата, докога ще се гневиш против молитвата на народа Си?</span> <span class="verse"><a name="5">5</a>Храниш ги с хляб от сълзи и със сълзи изобилно ги поиш.</span> <span class="verse"><a name="6">6</a>НапрЁви ни причина за вражда за нашите съседи и враговете ни се смеят помежду си.</span> <span class="verse"><a name="7">7</a>Възвърни ни, Боже на Войнствата, възсияй с лицето Си, и ще се спасим!</span> <span class="verse"><a name="8">8</a>Извадил си лоза от Египет, изгонил си езичниците и си я насадил.</span> <span class="verse"><a name="9">9</a>Приготвил си място за нея, вкоренил си я и тя изпълни земята.</span> <span class="verse"><a name="10">10</a>Планините се покриха със сянката й и клоните й станаха като Божиите кедри.</span> <span class="verse"><a name="11">11</a>Тя простря клоните си до морето и филизите си — до реката.</span> <span class="verse"><a name="12">12</a>Защо си съборил плетищата й, за да я берат всички, които минават по пътя?</span> <span class="verse"><a name="13">13</a>Глиганът от гората я опустошава и полските зверове я изпояждат.</span> <span class="verse"><a name="14">14</a>Боже на Войнствата, молим Те, върни се, погледни от небето и виж, и посети тази лоза</span> <span class="verse"><a name="15">15</a>и защити това, което е насадила десницата Ти, и сина, който си направил силен за Себе Си!</span> <span class="verse"><a name="16">16</a>Изгорена е с огън, отсечена е. Погиват при намръщването на лицето Ти.</span> <span class="verse"><a name="17">17</a>Нека ръката Ти бъде върху мъжа на десницата Ти, върху човешкия син, когото си направил силен за Себе Си.</span> <span class="verse"><a name="18">18</a>Тогава ние няма да се отвърнем от Теб, съживи ни и ще призовем Името Ти.</span> <span class="verse"><a name="19">19</a>Възвърни ни, ГОСПОДИ, Боже на Войнствата, възсияй с лицето Си, и ще се спасим!</span> </p></div</div></div></body></html>