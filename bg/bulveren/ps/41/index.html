<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 41</strong></div><p><span class="verse"><a name="1">1</a>(По слав. 40) За първия певец. Псалм на Давид. Блажен онзи, който обръща внимание на сиромаха; в зъл ден ще го избави ГОСПОД.</span> <span class="verse"><a name="2">2</a>ГОСПОД ще го пази и ще съхрани живота му; той ще бъде блажен на земята и Ти няма да го предадеш на волята на враговете му.</span> <span class="verse"><a name="3">3</a>ГОСПОД ще го подкрепя на болничното легло; в болестта му Ти ще преобърнеш за добро цялото му състояние.</span> <span class="verse"><a name="4">4</a>Аз казах: ГОСПОДИ, бъди милостив към мен, изцели душата ми, защото съгреших против Теб!</span> <span class="verse"><a name="5">5</a>Враговете ми говорят зло за мен: Кога той ще умре и името му ще загине?</span> <span class="verse"><a name="6">6</a>И ако дойде някой да ме види, говори лъжа, сърцето му събира в себе си зло, и когато излезе навън, го разказва.</span> <span class="verse"><a name="7">7</a>Срещу мен шепнат заедно всички, които ме мразят; зло замислят против мен:</span> <span class="verse"><a name="8">8</a>Казват: Нещо лошо го е сполетяло и както е легнал, няма вече да стане.</span> <span class="verse"><a name="9">9</a>Дори и близкият ми приятел, на когото имах доверие, който ядеше хляба ми, вдигна пета срещу мен.</span> <span class="verse"><a name="10">10</a>Но Ти, ГОСПОДИ, бъди милостив към мен и ме изправи, за да им отплатя.</span> <span class="verse"><a name="11">11</a>По това познавам, че съм Ти угоден — понеже врагът ми не тържествува над мен.</span> <span class="verse"><a name="12">12</a>А мен Ти поддържаш в непорочността ми и си ме утвърдил пред Своето лице до века.</span> <span class="verse"><a name="13">13</a>Благословен да е ГОСПОД, Бог на Израил, до века! Амин и амин.</span> </p></div</div></div></body></html>