<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 62</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/62"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 62</strong></div><p><span class="verse"><a name="1">1</a>(По слав. 61) За първия певец. По музиката на Едутун. Псалм на Давид. Душата ми тихо се уповава само на Бога, от Него е спасението ми.</span> <span class="verse"><a name="2">2</a>Само Той е моята канара и моето спасение, моята крепост; няма много да се поклатя.</span> <span class="verse"><a name="3">3</a>Докога ще нападате човек, за да го убиете, всички вие, като наклонена стена и разклатена ограда?</span> <span class="verse"><a name="4">4</a>Съветват се само да го съборят от висотата му; наслаждават се на лъжата; с устата си благославят, а вътрешно кълнат. (Села.)</span> <span class="verse"><a name="5">5</a>Душо моя, тихо се уповавай само Бога, защото от Него е очакването ми.</span> <span class="verse"><a name="6">6</a>Само Той е моята канара и моето спасение, моята крепост — няма да се поклатя!</span> <span class="verse"><a name="7">7</a>В Бога е спасението ми и славата ми; канарата на силата ми и убежището ми е в Бога.</span> <span class="verse"><a name="8">8</a>Уповавайте се на Него по всяко време, хора, изливайте сърцето си пред Него! Бог е нашето прибежище. (Села.)</span> <span class="verse"><a name="9">9</a>Наистина синове на хора са лъх, и синовете на мъже — лъжа; поставени на везните, те се издигат нагоре; всички заедно са по-леки от лъх.</span> <span class="verse"><a name="10">10</a>Не се уповавайте на насилие и не възлагайте на грабителство суетна надежда; ако богатството расте, не прилепвайте сърцето си към него.</span> <span class="verse"><a name="11">11</a>Веднъж говори Бог, и два пъти чух това — че силата е Божия.</span> <span class="verse"><a name="12">12</a>И Твоя е, Господи, милостта, защото Ти отплащаш на всекиго според делото му.</span> </p></div</div></div></body></html>