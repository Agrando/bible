<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 19</strong></div><p><span class="verse"><a name="1">1</a>(По слав. 18) За първия певец. Псалм на Давид. Небесата разказват Божията слава и небесният свод възвестява делото на ръцете Му.</span> <span class="verse"><a name="2">2</a>Ден на ден блика слово и нощ на нощ изявява знание —</span> <span class="verse"><a name="3">3</a>без говорене, без думи, без да се чуе гласът им.</span> <span class="verse"><a name="4">4</a>Вестта  им е излязла по цялата земя и думите им — до краищата на вселената. В тях е поставил шатър за слънцето;</span> <span class="verse"><a name="5">5</a>то като младоженец излиза от стаята си, като силен мъж се радва да тича във пътя.</span> <span class="verse"><a name="6">6</a>Излиза от края на небесата и обикаля до краищата им, и от топлината му нищо не се скрива.</span> <span class="verse"><a name="7">7</a>Законът на ГОСПОДА е съвършен, освежава душата; свидетелството на ГОСПОДА е вярно, прави невежия мъдър;</span> <span class="verse"><a name="8">8</a>наредбите на ГОСПОДА са прави, веселят сърцето; заповедта на ГОСПОДА е светла, просветлява очите;</span> <span class="verse"><a name="9">9</a>страхът от ГОСПОДА е чист, пребъдва вечно; присъдите на ГОСПОДА са истинни и всички до една справедливи.</span> <span class="verse"><a name="10">10</a>Желателни са повече от злато, от изобилие от чисто злато; и по-сладки са от мед и от капките на медена пита.</span> <span class="verse"><a name="11">11</a>Освен това слугата Ти се предупреждава чрез тях; в пазенето им има голяма награда.</span> <span class="verse"><a name="12">12</a>Кой осъзнава прегрешения? Очисти ме от тайните грехове.</span> <span class="verse"><a name="13">13</a>Също и от греховете на гордостта предпази слугата Си — да не ме владеят. Тогава ще бъда безукорен и ще бъда чист от голямо престъпление.</span> <span class="verse"><a name="14">14</a>Нека думите на устата ми и размишленията на сърцето ми бъдат угодни пред Теб, ГОСПОДИ, канара моя и мой Изкупител!</span> </p></div</div></div></body></html>