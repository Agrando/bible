<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 42</strong></div><p><span class="verse"><a name="1">1</a>(По слав. 41) За първия певец. Маскил на Кореевите синове. Както еленът желае водните потоци, така душата ми желае Теб, Боже!</span> <span class="verse"><a name="2">2</a>Душата ми жадува за Бога, за живия Бог. Кога ще дойда и ще се явя пред Божието лице?</span> <span class="verse"><a name="3">3</a>Моите сълзи ми станаха храна ден и нощ, като цял ден ми говорят: Къде е твоят Бог?</span> <span class="verse"><a name="4">4</a>Това си припомням и изливам душата си вътре в себе си — как преминавах с множеството и отивах с тях в Божия дом с глас на радост и хваление, с множество, което празнуваше.</span> <span class="verse"><a name="5">5</a>Защо си отпаднала, душо моя? И защо стенеш в мен? Надявай се на Бога, защото аз още ще Го хваля за спасението от лицето Му.</span> <span class="verse"><a name="6">6</a>Боже мой, душата ми е отпаднала в мен; затова си спомням за Теб от йорданската земя и от ермонските височини, от планината Мисар.</span> <span class="verse"><a name="7">7</a>Бездна огласява бездна при шума на Твоите водопади. Всичките Твои вълни и Твои развълнувани води преминаха над мен.</span> <span class="verse"><a name="8">8</a>ГОСПОД ще заповяда милостта Си през деня и песента Му ще бъде с мен през нощта — молитва към Бога на моя живот.</span> <span class="verse"><a name="9">9</a>Ще кажа на Бога, моята канара: Защо си ме забравил? Защо ходя опечален от притеснението от врага?</span> <span class="verse"><a name="10">10</a>Враговете ми ме подиграват, като че трошат костите ми, като всеки ден ми казват: Къде е Твоят Бог?</span> <span class="verse"><a name="11">11</a>Защо си отпаднала, душо моя? И защо стенеш в мен? Надявай се на Бога, защото аз още ще Го хваля; Той е спасение на лицето ми и моят Бог.</span> </p></div</div></div></body></html>