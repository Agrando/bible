<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 68</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/68"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 68</strong></div><p><span class="verse"><a name="1">1</a>(По слав. 47) За първия певец. Псалм на Давид. Песен. Да стане Бог, да се разпръснат враговете Му; да бягат пред лицето Му онези, които Го мразят!</span> <span class="verse"><a name="2">2</a>Както се издухва дим, така ще ги издухаш, както восък се топи пред огъня, така ще погинат безбожните от Божието присъствие.</span> <span class="verse"><a name="3">3</a>А праведните ще се веселят, ще ликуват пред Божието присъствие и ще ликуват в радост.</span> <span class="verse"><a name="4">4</a>Пейте на Бога, пейте псалми на Името Му, направете път за Онзи, който се вози през пустините — ГОСПОД е Името Му — и ликувайте пред Него!</span> <span class="verse"><a name="5">5</a>Отец на сираците и съдия на вдовиците е Бог в Своето свято обиталище.</span> <span class="verse"><a name="6">6</a>Бог настанява в дом самотните, извежда в изобилие затворените, а бунтовниците живеят в суха земя.</span> <span class="verse"><a name="7">7</a>Боже, когато Ти излезе пред народа Си, когато Ти крачеше през пустинята, (Села.)</span> <span class="verse"><a name="8">8</a>земята се потресе и небесата закапаха от Божието присъствие, разтресе се самата планина Синай от присъствието на Бога, Израилевия Бог.</span> <span class="verse"><a name="9">9</a>Боже, Ти изпрати изобилен дъжд; укрепи наследството Си в слабостта му.</span> <span class="verse"><a name="10">10</a>Твоите живи обитаваха в него; Ти, Боже, си се погрижил в благостта Си за бедния.</span> <span class="verse"><a name="11">11</a>Господ каза слово: Вестителки на победа — голямо множество!</span> <span class="verse"><a name="12">12</a>Царе на войски бягат ли, бягат, а на мястото на дома се дели плячка!</span> <span class="verse"><a name="13">13</a>Ще лежите ли сред кошарите, когато крилата на гълъбицата са покрити със сребро и перата й — със жълто злато?</span> <span class="verse"><a name="14">14</a>Когато Всемогъщият разпръсваше царе в тази земя, на Салмон валеше сняг.</span> <span class="verse"><a name="15">15</a>Божия планина е планината Васан; планина с много върхове е планината Васан.</span> <span class="verse"><a name="16">16</a>Защо гледате със завист, вие планини с много върхове, към планината, която Бог е пожелал за Свое обиталище? Да, ГОСПОД ще обитава там вечно.</span> <span class="verse"><a name="17">17</a>Божиите колесници са безбройни, Господ е сред тях като в Синай, в светилището.</span> <span class="verse"><a name="18">18</a>Ти възлезе нависоко, плени плен, прие в дар хора, дори непокорните, така че ГОСПОД Бог да обитава между тях.</span> <span class="verse"><a name="19">19</a>Благословен да е Господ, който всеки ден носи товара ни! Бог е нашето спасение. (Села.)</span> <span class="verse"><a name="20">20</a>Бог е за нас Бог на спасителни дела, и при Господ БОГ са изходните пътища от смъртта.</span> <span class="verse"><a name="21">21</a>Бог ще разбие главата на враговете Си, косматото теме на онзи, който ходи в престъпленията си.</span> <span class="verse"><a name="22">22</a>Господ каза: Ще ги върна от Васан, ще ги върна от морските дълбини,</span> <span class="verse"><a name="23">23</a>за да изкъпеш крака си във кръв и езикът на кучетата ти да има дял от враговете ти.</span> <span class="verse"><a name="24">24</a>Видяха шествията Ти, Боже, шествията на моя Бог, моя Цар, в светилището.</span> <span class="verse"><a name="25">25</a>Отпред вървяха певците, след тях — свирещите с инструменти, сред девойките, биещи тъпанчета.</span> <span class="verse"><a name="26">26</a>Благославяйте Бога, Господа, в събранията; вие, които сте от извора на Израил.</span> <span class="verse"><a name="27">27</a>Там е Вениамин, най-малкият, техният владетел, първенците на Юда, дружината им, първенците на Завулон, първенците на Нефталим.</span> <span class="verse"><a name="28">28</a>Твоят Бог е заповядал силата ти. Укрепи, Боже, това, което си извършил за нас!</span> <span class="verse"><a name="29">29</a>За храма Ти в Ерусалим царе ще Ти донасят дарове.</span> <span class="verse"><a name="30">30</a>Смъмри зверовете на тръстиката, стадата от бикове с телетата на народите — с покорност да принесат сребърни плочи. Разпръсни народите, които се радват на война.</span> <span class="verse"><a name="31">31</a>Ще дойдат големци от Египет, Етиопия бързо ще протегне ръцете си към Бога.</span> <span class="verse"><a name="32">32</a>Пейте на Бога, земни царства, пейте псалми на Господа, (Села.)</span> <span class="verse"><a name="33">33</a>на Него, който се носи на небето на небесата, което е от вечността, ето, Той издава гласа Си, мощен глас.</span> <span class="verse"><a name="34">34</a>Признайте силата на Бога! Превъзходството Му е над Израил и в облаците — силата Му.</span> <span class="verse"><a name="35">35</a>Страшен си, Боже, от светилищата Си, Израилевият Бог е, който дава сила и мощ на народа Си. Благословен да е Бог!</span> </p></div</div></div></body></html>