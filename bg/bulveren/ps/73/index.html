<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 73</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/73"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 73</strong></div><p><span class="verse"><a name="1">1</a>(По слав. 72) Псалм на Асаф. Наистина Бог е благ към Израил, към чистите по сърце.</span> <span class="verse"><a name="2">2</a>А аз — краката ми без малко се препънаха, стъпките ми почти се подхлъзнаха,</span> <span class="verse"><a name="3">3</a>защото завидях на надменните, като гледах благоденствието на безбожните,</span> <span class="verse"><a name="4">4</a>защото нямат мъки в смъртта си и тялото им е охранено.</span> <span class="verse"><a name="5">5</a>Не са в грижи като другите смъртни, нито са измъчвани като другите хора,</span> <span class="verse"><a name="6">6</a>затова гордостта им е като гердан, насилието ги облича като дреха.</span> <span class="verse"><a name="7">7</a>Очите им изпъкват от тлъстина, въображенията на сърцето им преливат.</span> <span class="verse"><a name="8">8</a>Присмиват се и говорят злобно за насилие, говорят горделиво.</span> <span class="verse"><a name="9">9</a>Издигнали са устата си против небето и езикът им обхожда земята.</span> <span class="verse"><a name="10">10</a>Затова народът му се връща тук и вода с пълна чаша се изцежда за тях.</span> <span class="verse"><a name="11">11</a>И те казват: Как ще знае Бог? И как ще има знание у Всевишния?</span> <span class="verse"><a name="12">12</a>Ето, това са безбожните — и винаги благополучни, умножават богатство!</span> <span class="verse"><a name="13">13</a>Наистина аз напразно очистих сърцето си и измих в невинност ръцете си,</span> <span class="verse"><a name="14">14</a>защото цял ден съм измъчван и наказван всяка сутрин.</span> <span class="verse"><a name="15">15</a>Ако кажех: Така ще говоря! — ето, бих изменил на поколението на синовете Ти.</span> <span class="verse"><a name="16">16</a>Тогава размислих, за да разбера това, но беше прекалено трудно пред очите ми,</span> <span class="verse"><a name="17">17</a>докато влязох в Божието светилище и разбрах техния край.</span> <span class="verse"><a name="18">18</a>Ти наистина си ги поставил на хлъзгави места, сринал си ги в развалини.</span> <span class="verse"><a name="19">19</a>Как изведнъж стигнаха до запустение! Погинаха, изчезнаха от внезапен ужас.</span> <span class="verse"><a name="20">20</a>Както сън, след като човек се събуди, така и Ти, Господи, когато се надигнеш, ще презреш образа им.</span> <span class="verse"><a name="21">21</a>Така сърцето ми се огорчаваше и се измъчвах отвътре,</span> <span class="verse"><a name="22">22</a>толкова бях обезумял и не разбирах, бях като животно пред Теб.</span> <span class="verse"><a name="23">23</a>И все пак аз съм постоянно с Теб, Ти си ме хванал за десницата ми.</span> <span class="verse"><a name="24">24</a>Ще ме водиш със съвета Си и след това ще ме приемеш в слава.</span> <span class="verse"><a name="25">25</a>Кого имам на небето? И на земята не желая нищо друго освен Теб.</span> <span class="verse"><a name="26">26</a>Дори да отпаднат плътта ми и сърцето ми, Бог е канарата на сърцето ми и моят дял до века.</span> <span class="verse"><a name="27">27</a>Защото, ето, тези, които се държат далеч от Теб, ще погинат, Ти изтребваш всички, които Те оставят в блудство.</span> <span class="verse"><a name="28">28</a>Но за мен е добре да се приближа до Бога; аз положих упованието си в Господа БОГА, за да възгласявам всичките Твои дела!</span> </p></div</div></div></body></html>