<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 31</strong></div><p><span class="verse"><a name="1">1</a>(По слав. 30) За първия певец. Псалм на Давид. ГОСПОДИ, на Теб се уповавам, нека не се посрамя до века; спаси ме в правдата Си!</span> <span class="verse"><a name="2">2</a>Приклони към мен ухото Си, избави ме бързо; бъди ми канара на прибежище, дом укрепен, за да ме спасиш!</span> <span class="verse"><a name="3">3</a>Защото Ти си моя канара и моя крепост и заради Името Си води ме и ме направлявай.</span> <span class="verse"><a name="4">4</a>Извади ме от мрежата, която ми поставиха скрито, защото Ти си ми защита.</span> <span class="verse"><a name="5">5</a>В Твоята ръка поверявам духа си; Ти си ме изкупил, ГОСПОДИ, Боже на истината!</span> <span class="verse"><a name="6">6</a>Намразих онези, които се държат за суетните идоли, а аз се уповавам на ГОСПОДА.</span> <span class="verse"><a name="7">7</a>Ще се веселя и ще се радвам в Твоята милост, защото Ти видя неволята ми, позна притесненията на душата ми;</span> <span class="verse"><a name="8">8</a>и не ме предаде в ръката на врага, постави краката ми на широко място.</span> <span class="verse"><a name="9">9</a>Бъди милостив към мен, ГОСПОДИ, защото съм в беда, от скръб чезне окото ми, душата ми, и тялото ми.</span> <span class="verse"><a name="10">10</a>Защото животът ми се топи в тъга и годините ми — в стенание; поради беззаконието ми отпадна силата ми и костите ми чезнат.</span> <span class="verse"><a name="11">11</a>Станах за укор на всичките си притеснители и особено на ближните си, и за ужас на познатите си; които ме видят на улиците, бягат от мен.</span> <span class="verse"><a name="12">12</a>Забравен съм като мъртвец, вън от сърцата; станах като счупен съд.</span> <span class="verse"><a name="13">13</a>Защото чувам злословието на мнозина, ужас отвред, докато се наговарят против мен, намислят да отнемат живота ми.</span> <span class="verse"><a name="14">14</a>Но аз, ГОСПОДИ, на Теб се уповах, казах: Ти си мой Бог!</span> <span class="verse"><a name="15">15</a>В Твоята ръка са времената ми; избави ме от ръката на враговете ми и от онези, които ме преследват!</span> <span class="verse"><a name="16">16</a>Нека лицето Ти осияе над слугата Ти, спаси ме в милостта Си!</span> <span class="verse"><a name="17">17</a>ГОСПОДИ, да не се посрамя, защото Теб призовах! Нека се посрамят безбожните, нека онемеят в Шеол!</span> <span class="verse"><a name="18">18</a>Нека млъкнат лъжливите устни, които с гордост и презрение говорят нагло против праведния!</span> <span class="verse"><a name="19">19</a>Колко голяма е добрината Ти, която си запазил за онези, които Ти се боят, която оказваш на онези, които се уповават на Теб, пред човешките синове!</span> <span class="verse"><a name="20">20</a>Ще ги скриеш под покрова на присъствието Си от човешките кроежи; ще ги пазиш тайно в шатър от препирането на езици.</span> <span class="verse"><a name="21">21</a>Благословен да е ГОСПОД, защото чудно ми оказа милостта Си в укрепен град.</span> <span class="verse"><a name="22">22</a>А аз в уплахата си казах: Отхвърлен съм отпред очите Ти! Но Ти послуша гласа на молбите ми, когато извиках към Теб.</span> <span class="verse"><a name="23">23</a>Възлюбете ГОСПОДА, всички Негови светии! ГОСПОД запазва верните, а отплаща изобилно на онзи, който се държи гордо.</span> <span class="verse"><a name="24">24</a>Дерзайте и нека сърцето ви се укрепи, всички вие, които се надявате на ГОСПОДА!</span> </p></div</div></div></body></html>