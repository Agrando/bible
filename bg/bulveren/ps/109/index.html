<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 109</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/109"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 109</strong></div><p><span class="verse"><a name="1">1</a>(По слав. 108) За първия певец. Псалм на Давид. Боже на моето хваление, не мълчи,</span> <span class="verse"><a name="2">2</a>защото устата на безбожните и устата на измамата се отвориха срещу мен, с лъжлив език ми говориха.</span> <span class="verse"><a name="3">3</a>Обкръжиха ме и с думи на омраза и воюваха против мен без причина.</span> <span class="verse"><a name="4">4</a>В замяна на любовта ми враждуват с мен; но аз съм в молитва.</span> <span class="verse"><a name="5">5</a>Отплатиха ми зло за добро и омраза — за любовта ми.</span> <span class="verse"><a name="6">6</a>Постави над него безбожник и нека противник застане отдясно му!</span> <span class="verse"><a name="7">7</a>Когато бъде съден, нека излезе виновен и нека молитвата му стане грях!</span> <span class="verse"><a name="8">8</a>Нека дните му бъдат малко и друг нека вземе чина му!</span> <span class="verse"><a name="9">9</a>Синовете му нека бъдат сираци и жена му — вдовица!</span> <span class="verse"><a name="10">10</a>Нека синовете му всякога се скитат и просят, и нека търсят хляб далеч от порутените си жилища!</span> <span class="verse"><a name="11">11</a>Нека заемодателят впримчи целия му имот и нека чужденци разграбят труда му!</span> <span class="verse"><a name="12">12</a>Нека няма кой да простре милост към него, нито жалост — към сирачетата му!</span> <span class="verse"><a name="13">13</a>Нека потомството му бъде изтребено и нека се изличи името им в следващото поколение!</span> <span class="verse"><a name="14">14</a>Нека се помни пред ГОСПОДА беззаконието на бащите му и нека не се изличи грехът на майка му!</span> <span class="verse"><a name="15">15</a>Нека бъдат винаги пред ГОСПОДА и Той да отсече спомена им от земята,</span> <span class="verse"><a name="16">16</a>защото той не си спомни да окаже милост, а преследваше бедния и сиромаха, и съкрушения по сърце, за да го убие.</span> <span class="verse"><a name="17">17</a>Той обичаше проклинането — нека го постигне; и не се наслаждаваше на благославянето — нека се отдалечи от него!</span> <span class="verse"><a name="18">18</a>Той облече проклятието като своя дреха, затова нека влезе като вода във вътрешностите му и като масло в костите му!</span> <span class="verse"><a name="19">19</a>Нека му стане като дреха, с която се покрива, и пояс, с който постоянно се опасва.</span> <span class="verse"><a name="20">20</a>Това е наградата от ГОСПОДА на противниците ми и на онези, които говорят зло против душата ми.</span> <span class="verse"><a name="21">21</a>А Ти, БОЖЕ, Господи, постъпвай с мен според Името Си! Понеже Твоята милост е блага, избави ме,</span> <span class="verse"><a name="22">22</a>защото съм сиромах и окаян и сърцето ми е ранено вътре в мен.</span> <span class="verse"><a name="23">23</a>Преминавам като удължена сянка, отърсен съм като скакалец.</span> <span class="verse"><a name="24">24</a>Коленете ми се олюляват от постене и плътта ми измършавя.</span> <span class="verse"><a name="25">25</a>И аз, аз им станах за присмех; като ме гледат, клатят глава.</span> <span class="verse"><a name="26">26</a>Помогни ми, ГОСПОДИ, Боже мой, спаси ме според милостта Си,</span> <span class="verse"><a name="27">27</a>за да познаят, че това е Твоята ръка, че Ти, ГОСПОДИ, си сторил това.</span> <span class="verse"><a name="28">28</a>Те нека кълнат, а Ти благославяй! Когато станат, нека се посрамят, а Твоят слуга да се зарадва.</span> <span class="verse"><a name="29">29</a>Нека противниците ми се облекат с безчестие и нека се покрият със срама си като с дреха!</span> <span class="verse"><a name="30">30</a>Много ще славя ГОСПОДА с устата си и сред множеството ще Го възхвалявам,</span> <span class="verse"><a name="31">31</a>защото Той стои отдясно на сиромаха, за да го спасява от онези, които осъждат душата му.</span> </p></div</div></div></body></html>