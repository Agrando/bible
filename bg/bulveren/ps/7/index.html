<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 7</strong></div><p><span class="verse"><a name="1">1</a>Шигайон на Давид, който той изпя на ГОСПОДА поради думите на вениаминеца Хус. ГОСПОДИ, Боже мой, на Теб се уповавам: спаси ме от всичките ми преследвачи и ме избави,</span> <span class="verse"><a name="2">2</a>да не би да грабне като лъв душата ми, да я разкъса и да няма избавител!</span> <span class="verse"><a name="3">3</a>ГОСПОДИ, Боже мой, ако съм сторил това, ако има в ръцете ми беззаконие,</span> <span class="verse"><a name="4">4</a>ако съм въздал зло на онзи, който е бил в мир с мен, или съм ограбил онзи, който без причина ме е притеснявал,</span> <span class="verse"><a name="5">5</a>нека врагът преследва душата ми и я стигне, нека стъпче в земята живота ми и свали славата ми във пръстта. (Села.)</span> <span class="verse"><a name="6">6</a>Стани, ГОСПОДИ, в гнева Си! Надигни се срещу яростта на враговете ми, заради мен се събуди — Ти съд си заповядал!</span> <span class="verse"><a name="7">7</a>И нека Те обиколи множеството на народите, и Ти се върни над тях нависоко.</span> <span class="verse"><a name="8">8</a>ГОСПОД съди народите. Съди ме, ГОСПОДИ, според правдата ми и според чистотата ми във мен.</span> <span class="verse"><a name="9">9</a>Нека свърши злината на безбожните, а праведния утвърди, Ти, Боже праведни, който изпитваш сърцата и вътрешностите!</span> <span class="verse"><a name="10">10</a>Моят щит е у Бога, който спасява правите по сърце.</span> <span class="verse"><a name="11">11</a>Бог е праведен съдия и Бог, който се гневи всеки ден.</span> <span class="verse"><a name="12">12</a>Ако безбожният не се обърне — Той меча Си наостри, огъна Своя лък и го приготви.</span> <span class="verse"><a name="13">13</a>Приготвил е за него и смъртоносни оръжия, прави стрелите Си огнени.</span> <span class="verse"><a name="14">14</a>Ето, безбожният е в мъки да роди грях, зачева зло и ражда лъжа.</span> <span class="verse"><a name="15">15</a>Изкопал е ров и го е направил дълбок, и е паднал в ямата, която е направил.</span> <span class="verse"><a name="16">16</a>Злото му ще се върне на главата му и насилието му ще слезе върху темето му.</span> <span class="verse"><a name="17">17</a>Аз ще хваля ГОСПОДА според правдата Му и ще възпявам Името на ГОСПОДА, Всевишния.</span> </p></div</div></div></body></html>