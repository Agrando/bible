<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 89</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/89"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 89</strong></div><p><span class="verse"><a name="1">1</a>(По слав. 88) Маскил на езраеца Етан. Ще възпявам милостите на ГОСПОДА до века, ще известявам с устата си Твоята вярност на всички поколения.</span> <span class="verse"><a name="2">2</a>Защото казах: Милостта ще се съгради до века, Ти ще утвърдиш истината Си в самите небеса.</span> <span class="verse"><a name="3">3</a>Направих завет с избрания Си, заклех се на слугата Си Давид:</span> <span class="verse"><a name="4">4</a>Ще утвърдя потомството ти до века и ще съградя престола ти за всички поколения. (Села.)</span> <span class="verse"><a name="5">5</a>И небесата ще хвалят Твоите чудеса, ГОСПОДИ, и истината Ти — в събранието на светиите.</span> <span class="verse"><a name="6">6</a>Защото кой на небето може да се сравни с ГОСПОДА? Кой сред синовете на могъщите може да се оприличи на ГОСПОДА?</span> <span class="verse"><a name="7">7</a>Бог е много страхопочитаем в събранието на светиите и страшен между всички, които са около Него.</span> <span class="verse"><a name="8">8</a>ГОСПОДИ, Боже на Войнствата, кой е могъщ като Теб, ГОСПОДИ? Истината Ти Те обкръжава.</span> <span class="verse"><a name="9">9</a>Ти владееш гордостта на морето; когато вълните му се надигат, Ти ги укротяваш.</span> <span class="verse"><a name="10">10</a>Ти си смачкал Рахав като някой убит, разпръснал си враговете Си с мощната Си ръка.</span> <span class="verse"><a name="11">11</a>Твои са небесата, Твоя е и земята; светът и всичко, което го изпълва — Ти си ги основал.</span> <span class="verse"><a name="12">12</a>Северът и югът — Ти си ги създал, Тавор и Ермон ликуват в Твоето Име.</span> <span class="verse"><a name="13">13</a>Ти имаш мощна ръка, ръката Ти е силна, десницата Ти — възвисена.</span> <span class="verse"><a name="14">14</a>Правда и съд са основата на престола Ти, милост и истина ходят пред лицето Ти.</span> <span class="verse"><a name="15">15</a>Блажен народът, който познава радостното възклицание! Те ходят в светлината на Твоето лице, ГОСПОДИ.</span> <span class="verse"><a name="16">16</a>В Твоето Име ликуват цял ден и чрез Твоята правда се извисяват.</span> <span class="verse"><a name="17">17</a>Защото Ти си славата на тяхната сила и с Твоето благоволение се възвишава нашият рог,</span> <span class="verse"><a name="18">18</a>понеже на ГОСПОДА е нашият щит и на Светия Израилев — нашият цар.</span> <span class="verse"><a name="19">19</a>Тогава Ти говори на светиите Си във видение и каза: Положих помощ върху един силен, възвисих един избран между народа.</span> <span class="verse"><a name="20">20</a>Намерих слугата Си Давид, със святото Си масло го помазах,</span> <span class="verse"><a name="21">21</a>него ще поддържа ръката Ми и мишцата Ми ще го укрепва.</span> <span class="verse"><a name="22">22</a>Врагът няма да го притесни, нито синът на неправдата ще го потиска.</span> <span class="verse"><a name="23">23</a>Аз ще смажа противниците му пред него и ще поразя онези, които го мразят.</span> <span class="verse"><a name="24">24</a>Верността Ми и милостта Ми ще бъдат с него и в Моето Име ще се възвиси рогът му.</span> <span class="verse"><a name="25">25</a>И ще поставя ръката му над морето и десницата Му — над реките.</span> <span class="verse"><a name="26">26</a>Той ще извика към Мен: Отец си ми, Бог мой и канарата на спасението ми!</span> <span class="verse"><a name="27">27</a>Затова и Аз ще го направя първороден, най-горен от земните царе.</span> <span class="verse"><a name="28">28</a>Ще запазя вечно милостта Си за него и заветът Ми с него ще остане твърд.</span> <span class="verse"><a name="29">29</a>И потомството му ще направя да пребъдва навеки и престола му — като небесните дни.</span> <span class="verse"><a name="30">30</a>Ако синовете му оставят закона Ми и не ходят в правилата Ми,</span> <span class="verse"><a name="31">31</a>ако нарушат наредбите Ми и не пазят заповедите Ми,</span> <span class="verse"><a name="32">32</a>тогава ще накажа с тояга престъпленията им и с бич — беззаконията им,</span> <span class="verse"><a name="33">33</a>но няма да отнема от него милостта Си и няма да се отрека от верността Си.</span> <span class="verse"><a name="34">34</a>Няма да оскверня завета Си и няма да променя това, което е излязло от устните Ми.</span> <span class="verse"><a name="35">35</a>Веднъж се заклех в светостта Си: няма да излъжа Давид!</span> <span class="verse"><a name="36">36</a>Потомството му ще пребъде вечно и престолът му — като слънцето пред Мен;</span> <span class="verse"><a name="37">37</a>ще бъде утвърден до века като луната. Верен е свидетелят в небето. (Села.)</span> <span class="verse"><a name="38">38</a>Но Ти си отхвърлил и презрял, разгневил си се против Своя помазаник.</span> <span class="verse"><a name="39">39</a>Изоставил си завета със слугата Си, опозорил си короната му до земята.</span> <span class="verse"><a name="40">40</a>Повалил си всичките му заграждения, превърнал си крепостите му в развалина.</span> <span class="verse"><a name="41">41</a>Разграбват го всички, които минават по пътя, стана за присмех на съседите си.</span> <span class="verse"><a name="42">42</a>Възвисил си десницата на враговете му, зарадвал си всичките му неприятели.</span> <span class="verse"><a name="43">43</a>И острието на меча му си обърнал обратно и в битката не си го подкрепил.</span> <span class="verse"><a name="44">44</a>Направил си да изчезне блясъкът му и си свалил на земята престола му.</span> <span class="verse"><a name="45">45</a>Съкратил си дните на младостта му, покрил си го със срам. (Села.)</span> <span class="verse"><a name="46">46</a>Докога, ГОСПОДИ? Ще се криеш ли навеки? Ще гори ли яростта Ти като огън?</span> <span class="verse"><a name="47">47</a>Помни колко е кратко времето ми, за каква суета си създал всичките човешки синове!</span> <span class="verse"><a name="48">48</a>Кой човек ще живее и няма да види смърт? Може ли да избави душата си от властта на Шеол? (Села.)</span> <span class="verse"><a name="49">49</a>Къде са предишните Ти милости, Господи? Ти се закле на Давид в истината Си!</span> <span class="verse"><a name="50">50</a>Помни, Господи, унижението на слугите Си — как нося в пазвата си присмеха на многото народи,</span> <span class="verse"><a name="51">51</a>с който враговете Ти, ГОСПОДИ, хулеха, с който хулеха стъпките на Твоя помазаник!</span> <span class="verse"><a name="52">52</a>Благословен да е ГОСПОД до века! Амин и амин!</span> </p></div</div></div></body></html>