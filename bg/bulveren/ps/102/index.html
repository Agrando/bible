<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 102</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/102"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 102</strong></div><p><span class="verse"><a name="1">1</a>(По слав. 101) Молитва на скърбящия, когато е съкрушен и излива жалбата си пред ГОСПОДА. ГОСПОДИ, послушай молитвата ми и викането ми нека дойде до Теб!</span> <span class="verse"><a name="2">2</a>Не скривай лицето Си от мен в деня на бедствието ми, приклони към мен ухото Си! В деня, когато Те призовавам, бързо ми отговори,</span> <span class="verse"><a name="3">3</a>защото дните ми изчезват като дим и костите ми са нажежени като огън.</span> <span class="verse"><a name="4">4</a>Сърцето ми е поразено и изсъхнало като трева, така че забравям да ям хляба си.</span> <span class="verse"><a name="5">5</a>Поради гласа на стенанието ми костите ми прилепват към кожата ми.</span> <span class="verse"><a name="6">6</a>Заприличал съм на пеликан в пустиня, станал съм като бухал в развалини.</span> <span class="verse"><a name="7">7</a>Лежа буден и съм като самотно врабче на покрива.</span> <span class="verse"><a name="8">8</a>Враговете ми цял ден ми се присмиват; онези, които свирепеят против мен, кълнат в името ми.</span> <span class="verse"><a name="9">9</a>Защото ядох пепел като хляб и смесих питието си със сълзи,</span> <span class="verse"><a name="10">10</a>заради Твоя гняв и Твоето негодувание — защото си ме вдигнал и долу си ме хвърлил.</span> <span class="verse"><a name="11">11</a>Дните ми са като удължена сянка и аз като трева изсъхвам.</span> <span class="verse"><a name="12">12</a>Но Ти, ГОСПОДИ, оставаш вечно и споменът Ти — през всички поколения.</span> <span class="verse"><a name="13">13</a>Ти ще станеш и ще се смилиш над Сион, защото е време да му окажеш милост, защото определеното време дойде.</span> <span class="verse"><a name="14">14</a>Защото слугите Ти милеят за камъните му и жалеят за развалините му.</span> <span class="verse"><a name="15">15</a>Така народите ще се боят от Името на ГОСПОДА и всичките земни царе — от славата Ти.</span> <span class="verse"><a name="16">16</a>Защото ГОСПОД ще съгради Сион и ще се яви в славата Си,</span> <span class="verse"><a name="17">17</a>ще се обърне към молитвата на оставените и няма да презре молитвата им.</span> <span class="verse"><a name="18">18</a>Това ще се запише за бъдещото поколение и народ, който ще се създаде, ще хвали ГОСПОДА.</span> <span class="verse"><a name="19">19</a>Защото Той надникна от височината на Своето светилище, от небето ГОСПОД погледна към земята,</span> <span class="verse"><a name="20">20</a>за да чуе стенанието на затворника, да освободи обречените на смърт,</span> <span class="verse"><a name="21">21</a>за да провъзгласяват Името на ГОСПОДА в Сион и хвалата Му в Ерусалим,</span> <span class="verse"><a name="22">22</a>когато се съберат заедно народите и царствата, за да служат на ГОСПОДА.</span> <span class="verse"><a name="23">23</a>Той отслаби силата ми в пътя, съкрати дните ми.</span> <span class="verse"><a name="24">24</a>Аз казах: Боже мой, не ме вземай в половината на дните ми! Твоите години са през всички поколения.</span> <span class="verse"><a name="25">25</a>От древността Ти си основал земята и дело на Твоите ръце са небесата.</span> <span class="verse"><a name="26">26</a>Те ще погинат, но Ти пребъдваш; те всички ще овехтеят като дреха, като одежда ще ги смениш и ще бъдат изменени.</span> <span class="verse"><a name="27">27</a>Но Ти си същият и Твоите години няма да свършат.</span> <span class="verse"><a name="28">28</a>Синовете на слугите Ти ще останат и потомството им ще се утвърди пред Теб.</span> </p></div</div></div></body></html>