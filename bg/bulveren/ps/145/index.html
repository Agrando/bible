<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 145</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/145"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 145</strong></div><p><span class="verse"><a name="1">1</a>(По слав. 144) Хваление на Давид. Ще Те възвишавам, Боже мой, Царю мой, и ще благославям Твоето Име за вечни векове!</span> <span class="verse"><a name="2">2</a>Всеки ден ще Те благославям и ще хваля Името Ти за вечни векове!</span> <span class="verse"><a name="3">3</a>Велик е ГОСПОД и всеславен и неизследимо е величието Му!</span> <span class="verse"><a name="4">4</a>Едно поколение ще хвали делата Ти на друго и ще провъзгласяват могъщите Твои дела.</span> <span class="verse"><a name="5">5</a>Ще говоря за славното величие на Твоето могъщество и за Твоите чудни дела.</span> <span class="verse"><a name="6">6</a>И ще говорят за мощта на Твоите страшни дела и аз ще разказвам за Твоето величие.</span> <span class="verse"><a name="7">7</a>Ще разгласяват спомена на Твоята голяма благост и ще ликуват заради Твоята правда.</span> <span class="verse"><a name="8">8</a>Милостив и състрадателен е ГОСПОД, дълготърпелив и многомилостив.</span> <span class="verse"><a name="9">9</a>Благ е ГОСПОД към всички и щедростите Му са върху всички Негови творения.</span> <span class="verse"><a name="10">10</a>Ще Те хвалят, ГОСПОДИ, всички Твои творения и светиите Ти ще Те благославят.</span> <span class="verse"><a name="11">11</a>Ще говорят за славата на царството Ти и ще разказват за мощта Ти,</span> <span class="verse"><a name="12">12</a>за да изявяват на човешките синове мощните Му дела и славното великолепие на Неговото царство.</span> <span class="verse"><a name="13">13</a>Твоето царство е царство на всички времена и господството Ти е през всички поколения.</span> <span class="verse"><a name="14">14</a>ГОСПОД подкрепя всички падащи и изправя всички приведени.</span> <span class="verse"><a name="15">15</a>Очите на всички гледат към Теб и Ти им даваш храната им на определеното време.</span> <span class="verse"><a name="16">16</a>Отваряш ръката Си и насищаш желанието на всичко живо.</span> <span class="verse"><a name="17">17</a>ГОСПОД е праведен във всички Свои пътища и благ във всички Свои дела.</span> <span class="verse"><a name="18">18</a>ГОСПОД е близо до всички, които Го призовават, до всички, които Го призовават с истина.</span> <span class="verse"><a name="19">19</a>Изпълнява желанието на тези, които се боят от Него, чува вика им и ги спасява.</span> <span class="verse"><a name="20">20</a>ГОСПОД пази всички, които Го любят, а всичките безбожни ще изтреби.</span> <span class="verse"><a name="21">21</a>Устата ми ще изговаря хвалението на ГОСПОДА и всяко създание ще благославя Неговото свято Име за вечни времена!</span> </p></div</div></div></body></html>