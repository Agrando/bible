<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 144</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/144"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 144</strong></div><p><span class="verse"><a name="1">1</a>(По слав. 143) Псалм на Давид. Благословен да бъде ГОСПОД, моята канара, който учи ръцете ми на война и пръстите ми — на бой,</span> <span class="verse"><a name="2">2</a>който е моята милост и моята крепост, моята висока кула и моят избавител, моят щит, и Този, на когото се уповавам, който покорява народа ми под мен.</span> <span class="verse"><a name="3">3</a>ГОСПОДИ, какво е човек, че да го познаваш? Или човешкият син — че да го зачиташ?</span> <span class="verse"><a name="4">4</a>Човек е като лъх; дните му са като преминаваща сянка.</span> <span class="verse"><a name="5">5</a>Сведи небесата Си, ГОСПОДИ, и слез, докосни планините, за да задимят.</span> <span class="verse"><a name="6">6</a>Блесни със светкавица и ги разпръсни, изпрати стрелите Си и ги смути.</span> <span class="verse"><a name="7">7</a>Простри ръцете Си от висината, избави ме и ме спаси от големи води, от ръката на чужденци,</span> <span class="verse"><a name="8">8</a>чиято уста говори лъжа и чиято десница е десница на измама.</span> <span class="verse"><a name="9">9</a>Боже, ще Ти пея нова песен, с десетострунна арфа ще Ти пея псалми —</span> <span class="verse"><a name="10">10</a>на Теб, който даваш спасение на царе, който избавяш слугата Си Давид от гибелния меч.</span> <span class="verse"><a name="11">11</a>Избави ме и ме спаси от ръката на чужденци, чиято уста говори лъжа и чиято десница е десница на измама.</span> <span class="verse"><a name="12">12</a>Нека синовете ни в младостта си бъдат като пораснали растения и дъщерите ни — като крайъгълни колони, издялани като за дворец!</span> <span class="verse"><a name="13">13</a>Нека житниците ни бъдат пълни, да дават всякакъв вид храна и овцете ни да се множат с хиляди и с десетки хиляди по полетата ни!</span> <span class="verse"><a name="14">14</a>Нека добитъкът ни бъде заплоден. Да няма нападение и бягане, да няма вик по улиците ни!</span> <span class="verse"><a name="15">15</a>Блажен онзи народ, който е в такова състояние! Блажен онзи народ, чийто Бог е ГОСПОД!</span> </p></div</div></div></body></html>