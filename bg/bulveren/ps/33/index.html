<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 33</strong></div><p><span class="verse"><a name="1">1</a>(По слав. 32) Ликувайте в ГОСПОДА, вие праведни; хвалението подобава на правите.</span> <span class="verse"><a name="2">2</a>Хвалете ГОСПОДА с арфа, пейте Му псалми с десетострунна лира.</span> <span class="verse"><a name="3">3</a>Пейте Му нова песен, свирете изкусно с радостно възклицание.</span> <span class="verse"><a name="4">4</a>Защото словото на ГОСПОДА е право и цялото Му дело — в истина.</span> <span class="verse"><a name="5">5</a>Той обича правда и правосъдие, земята е пълна с ГОСПОДНАТА милост.</span> <span class="verse"><a name="6">6</a>Чрез словото на ГОСПОДА бяха направени небесата и цялото им войнство — чрез дъха на устата Му.</span> <span class="verse"><a name="7">7</a>Той морските води събира като куп и бездните прибира в съдове.</span> <span class="verse"><a name="8">8</a>Нека се бои от ГОСПОДА цялата земя, нека се боят от Него всичките жители на света!</span> <span class="verse"><a name="9">9</a>Защото Той каза и стана; Той заповяда и се утвърди.</span> <span class="verse"><a name="10">10</a>ГОСПОД събаря съвета на езичниците, осуетява плановете на народите.</span> <span class="verse"><a name="11">11</a>Съветът на ГОСПОДА пребъдва до века, мислите на сърцето Му — от поколение в поколение.</span> <span class="verse"><a name="12">12</a>Блажена онази нация, чийто Бог е ГОСПОД, народът, който Той е избрал за Свое наследство.</span> <span class="verse"><a name="13">13</a>ГОСПОД гледа от небето, вижда всичките човешки синове.</span> <span class="verse"><a name="14">14</a>От мястото на обиталището Си Той гледа всички земни жители.</span> <span class="verse"><a name="15">15</a>Този, който е създал сърцата на всички тях, внимава на всичките им дела.</span> <span class="verse"><a name="16">16</a>Царят не побеждава с много войска, силният не се избавя с голямо юначество.</span> <span class="verse"><a name="17">17</a>Конят е напразна надежда за спасение и не отървава с голямата си сила.</span> <span class="verse"><a name="18">18</a>Ето, окото на ГОСПОДА е върху онези, които Му се боят, върху онези, които се надяват на Неговата милост,</span> <span class="verse"><a name="19">19</a>за да избави душата им от смърт, в глад да ги запази живи.</span> <span class="verse"><a name="20">20</a>Душата ни чака ГОСПОДА, Той е наша помощ и наш щит.</span> <span class="verse"><a name="21">21</a>Защото в Него ще се радва сърцето ни, понеже се уповавахме на Неговото свято Име.</span> <span class="verse"><a name="22">22</a>Милостта Ти, ГОСПОДИ, нека бъде на нас, както на Теб се надявахме.</span> </p></div</div></div></body></html>