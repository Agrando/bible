<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 18</strong></div><p><span class="verse"><a name="1">1</a>(По слав. 17) За първия певец. Псалм на ГОСПОДНИЯ слуга Давид, който говори на ГОСПОДА думите на тази песен в деня, когато ГОСПОД го избави от ръката на всичките му врагове и от ръката на Саул. И той каза: Любя Те, ГОСПОДИ, сила моя!</span> <span class="verse"><a name="2">2</a>ГОСПОД е скала моя, крепост моя и избавител мой, Бог мой, канара моя, на когото се уповавам, щит мой и рогът на спасението ми, висока моя кула.</span> <span class="verse"><a name="3">3</a>Ще призова ГОСПОДА, който е достоен за хвала, и ще бъда спасен от враговете си.</span> <span class="verse"><a name="4">4</a>Връзките на смъртта ме обвиха, пороите на злото ме ужасиха.</span> <span class="verse"><a name="5">5</a>Връзките на Шеол ме обвиха; примките на смъртта ме стигнаха.</span> <span class="verse"><a name="6">6</a>В притеснението си призовах ГОСПОДА и извиках към своя Бог. От храма Си Той чу гласа ми и викът ми пред Него стигна в ушите Му.</span> <span class="verse"><a name="7">7</a>Тогава земята се поклати и потресе и основите на планините се разлюляха и поклатиха, защото Той се разгневи.</span> <span class="verse"><a name="8">8</a>Дим се издигаше от ноздрите Му и огън от устата Му пояждаше, въглени се разпалиха от Него.</span> <span class="verse"><a name="9">9</a>Той сведе и небесата и слезе и мрак беше под краката Му.</span> <span class="verse"><a name="10">10</a>Възседна на херувим и долетя, и летя на крилете на вятъра.</span> <span class="verse"><a name="11">11</a>Направи мрака Свое скривалище, шатри около Себе Си — тъмните води, гъсти небесни облаци.</span> <span class="verse"><a name="12">12</a>От блясъка пред Него преминаха гъстите Му облаци, град и огнени въглени.</span> <span class="verse"><a name="13">13</a>И ГОСПОД прогърмя от небето и Всевишният издаде гласа Си, град и огнени въглени.</span> <span class="verse"><a name="14">14</a>И изпрати стрелите Си и ги разпръсна, изстреля светкавици и ги обърка.</span> <span class="verse"><a name="15">15</a>Тогава се видяха коритата на водите, основите на света се откриха от Твоето смъмряне, ГОСПОДИ, от духането на дъха на ноздрите Ти.</span> <span class="verse"><a name="16">16</a>Посегна от горе, взе ме, извлече ме от големи води.</span> <span class="verse"><a name="17">17</a>Избави ме от силния ми враг, от онези, които ме мразеха, защото бяха по-силни от мен.</span> <span class="verse"><a name="18">18</a>Те ме стигнаха в деня на бедствието ми, но ГОСПОД ми стана подкрепа.</span> <span class="verse"><a name="19">19</a>И Той ме изведе на широко, освободи ме, защото благоволи в мен.</span> <span class="verse"><a name="20">20</a>ГОСПОД ми отдаде според правдата ми, според чистотата на ръцете ми ми отплати,</span> <span class="verse"><a name="21">21</a>защото пазих пътищата на ГОСПОДА и не се отклоних от моя Бог в безбожие.</span> <span class="verse"><a name="22">22</a>Защото всичките Му правила бяха пред мен и наредбите Му не отдалечих от себе си.</span> <span class="verse"><a name="23">23</a>И непорочен бях пред Него и се опазих от беззаконието си.</span> <span class="verse"><a name="24">24</a>И ГОСПОД ми отплати според правдата ми, според чистотата на ръцете ми пред очите Му.</span> <span class="verse"><a name="25">25</a>Към милостивия милостив ще се покажеш, към непорочния непорочен ще се покажеш,</span> <span class="verse"><a name="26">26</a>към чистия чист ще се покажеш, а към кривия противен ще се покажеш.</span> <span class="verse"><a name="27">27</a>Защото потиснат народ Ти ще спасиш, а гордите очи ще унижиш.</span> <span class="verse"><a name="28">28</a>Защото Ти правиш светилото ми да свети; ГОСПОД, Бог мой, озарява тъмнината ми.</span> <span class="verse"><a name="29">29</a>Защото с Теб разбивам полк, с моя Бог прескачам стена.</span> <span class="verse"><a name="30">30</a>Бог — пътят Му е съвършен, словото на ГОСПОДА е изпитано, Той е щит за всички, които се уповават на Него.</span> <span class="verse"><a name="31">31</a>Защото кой е Бог освен ГОСПОД? И кой е канара освен само нашият Бог?</span> <span class="verse"><a name="32">32</a>Бог ме препасва със сила и прави пътя ми съвършен.</span> <span class="verse"><a name="33">33</a>Прави краката ми като на елените и ме поставя на височините ми.</span> <span class="verse"><a name="34">34</a>Учи ръцете ми да воюват, ръцете ми огъват бронзов лък.</span> <span class="verse"><a name="35">35</a>И Ти ми даде щита на спасението Си и десницата Ти ме укрепи, и снизхождението Ти ме възвеличи.</span> <span class="verse"><a name="36">36</a>Ти разшири стъпките ми под мен и краката ми не се подхлъзнаха.</span> <span class="verse"><a name="37">37</a>Гоних враговете си и ги стигнах, и не се върнах, докато не се довършиха.</span> <span class="verse"><a name="38">38</a>Разбих ги и не можаха да се вдигнат, паднаха под краката ми.</span> <span class="verse"><a name="39">39</a>И Ти ме препаса със сила за бой, повали под мен онези, които се надигат против мен.</span> <span class="verse"><a name="40">40</a>Обърна към мен гърба на враговете ми, унищожих онези, които ме мразеха.</span> <span class="verse"><a name="41">41</a>Извикаха, но нямаше кой да ги спаси, към ГОСПОДА, но не им отговори.</span> <span class="verse"><a name="42">42</a>И аз ги стрих като прах пред вятъра; изхвърлих ги като уличната кал.</span> <span class="verse"><a name="43">43</a>Ти ме избави от разприте на народа, постави ме за глава на народите, народ, който не познавах, ми слугува.</span> <span class="verse"><a name="44">44</a>Щом чуха, ми се подчиниха; чужденци ми се покориха лицемерно.</span> <span class="verse"><a name="45">45</a>Чужденци отслабват и излизат разтреперени от крепостите си.</span> <span class="verse"><a name="46">46</a>Жив е ГОСПОД и благословена канарата ми! И да се възвиси Бог на спасението ми,</span> <span class="verse"><a name="47">47</a>Бог, който отмъсти за мен и покори под мен народите,</span> <span class="verse"><a name="48">48</a>и ме избави от враговете ми. Да, Ти ме извиси над онези, които се надигнаха против мен, избави ме от насилника.</span> <span class="verse"><a name="49">49</a>Затова, ГОСПОДИ, ще Те славя сред народите, и Името Ти ще възпея.</span> <span class="verse"><a name="50">50</a>Ти правиш велики спасенията на царя Си и оказваш милост на помазаника Си, на Давид и на потомството му до века.</span> </p></div</div></div></body></html>