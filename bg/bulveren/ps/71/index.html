<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 71</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/71"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 71</strong></div><p><span class="verse"><a name="1">1</a>(По слав. 70) На Теб, ГОСПОДИ, се уповавам, нека не се посрамя до века!</span> <span class="verse"><a name="2">2</a>Избави ме в правдата Си и освободи ме; приклони към мен ухото Си и ме спаси.</span> <span class="verse"><a name="3">3</a>Бъди ми канара за жилище, където мога винаги да идвам. Ти си заповядал моето спасение, защото Ти си скалата ми и крепостта ми.</span> <span class="verse"><a name="4">4</a>Избави ме, Боже мой, от ръката на безбожния, от ръката на неправедния и насилника.</span> <span class="verse"><a name="5">5</a>Защото Ти си моята надежда, Господи, БОЖЕ, упованието ми от младостта ми.</span> <span class="verse"><a name="6">6</a>На Теб се облегнах от раждането си, откакто Ти ме извади от утробата на майка ми; възхвалата ми е винаги за Теб.</span> <span class="verse"><a name="7">7</a>Станал съм чудовищен за мнозина, но Ти си моето здраво убежище.</span> <span class="verse"><a name="8">8</a>Устата ми е пълна с Твоята възхвала и с Твоята слава — цял ден.</span> <span class="verse"><a name="9">9</a>Не ме отхвърляй във времето на старостта, не ме оставяй, когато силата ми чезне.</span> <span class="verse"><a name="10">10</a>Защото враговете ми говорят против мен и онези, които причакват душата ми, се наговарят помежду си.</span> <span class="verse"><a name="11">11</a>Казват: Бог го е оставил, гонете го и хванете, защото няма кой да го избави.</span> <span class="verse"><a name="12">12</a>Боже, не се отдалечавай от мен! Боже мой, побързай да ми помогнеш!</span> <span class="verse"><a name="13">13</a>Нека се посрамят и довършат противниците на душата ми; нека се покрият с укор и позор онези, които търсят злото ми.</span> <span class="verse"><a name="14">14</a>Но аз ще се надявам постоянно и ще умножавам цялата Твоя хвала.</span> <span class="verse"><a name="15">15</a>Устата ми ще разказва Твоята правда и цял ден — Твоето спасение, защото не зная техния брой.</span> <span class="verse"><a name="16">16</a>Ще дойда с мощните дела на Господ БОГ; ще споменавам Твоята правда, само Твоята.</span> <span class="verse"><a name="17">17</a>Боже, Ти си ме учил от младостта ми; и досега разгласявам Твоите чудни дела.</span> <span class="verse"><a name="18">18</a>И даже до старост и бели коси, Боже, не ме оставяй, докато не разглася силата Ти на идещото поколение, мощта Ти — на всички, които ще дойдат.</span> <span class="verse"><a name="19">19</a>И правдата Ти, Боже, е превъзвишена. Ти, който си извършил велики дела — Боже, кой е като Теб?</span> <span class="verse"><a name="20">20</a>Ти, който си ни показал големи и тежки беди, пак ще ни съживиш и пак ще ни извадиш от дълбините на земята.</span> <span class="verse"><a name="21">21</a>Ще умножиш величието ми и ще се обърнеш да ме утешиш.</span> <span class="verse"><a name="22">22</a>И аз ще Те славословя с арфа — Твоята вярност, Боже мой. На Теб, Свети Израилев, ще пея псалми с арфа.</span> <span class="verse"><a name="23">23</a>Ще ликуват устните ми, когато Ти пея псалми, и душата ми, която си изкупил.</span> <span class="verse"><a name="24">24</a>И езикът ми ще говори за Твоята правда цял ден, защото се посрамиха, защото се унижиха онези, които търсят злото ми.</span> </p></div</div></div></body></html>