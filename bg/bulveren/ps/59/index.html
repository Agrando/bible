<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 59</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/59"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 59</strong></div><p><span class="verse"><a name="1">1</a>(По слав. 58) За първия певец. По музиката на Не унищожавай. Миктам на Давид, когато Саул изпрати мъже и те пазеха къщата, за да го убият. Избави ме от враговете ми, Боже мой! Защити ме от онези, които се надигат против мен!</span> <span class="verse"><a name="2">2</a>Избави ме от злодеите, от мъже кръвници ме спаси!</span> <span class="verse"><a name="3">3</a>Защото, ето, те причакват душата ми, силни се събират против мен, не за мое престъпление, нито за мой грях, ГОСПОДИ!</span> <span class="verse"><a name="4">4</a>Без да имам вина, те тичат и се готвят. Стани да ме посрещнеш и виж!</span> <span class="verse"><a name="5">5</a>Ти, ГОСПОДИ, Боже на Войнствата, Боже на Израил, събуди се, за да накажеш всичките народи! Не бъди милостив към никой от измамните престъпници! (Села.)</span> <span class="verse"><a name="6">6</a>Вечер те се връщат, вият като псета и обикалят града.</span> <span class="verse"><a name="7">7</a>Ето, те бълват зло от устата си, мечове има в устните им, защото казват: Кой чува?</span> <span class="verse"><a name="8">8</a>Но Ти, ГОСПОДИ, ще им се присмееш, ще се подиграеш на всичките народи.</span> <span class="verse"><a name="9">9</a>Ще внимавам на Теб, сило моя, защото Бог е моята висока кула.</span> <span class="verse"><a name="10">10</a>Моят Бог на милостта ще ме изпревари; Бог ще ми даде да видя повалянето на враговете си.</span> <span class="verse"><a name="11">11</a>Не ги убивай, да не би моят народ да забрави; разпръсни ги със силата Си и ги повали, Господи, щите наш!</span> <span class="verse"><a name="12">12</a>Заради греха на устата си и думите на устните си нека се уловят в гордостта си, и заради клетвата и лъжата, които говорят!</span> <span class="verse"><a name="13">13</a>Довърши ги с гняв, довърши ги, за да ги няма вече, за да се познае, че Бог владее в Яков, до краищата на земята! (Села.)</span> <span class="verse"><a name="14">14</a>И вечер се връщат, вият като псета и обикалят града.</span> <span class="verse"><a name="15">15</a>Скитат наоколо за храна и ръмжат, ако не се наситят.</span> <span class="verse"><a name="16">16</a>Но аз ще пея за Твоята сила, на ранина с ликуване ще прославям Твоята милост, защото Ти си ми бил висока кула и убежище в деня на бедствието ми.</span> <span class="verse"><a name="17">17</a>Сило моя, на Теб ще пея псалми, защото Бог е моята висока кула, моят Бог на милостта.</span> </p></div</div></div></body></html>