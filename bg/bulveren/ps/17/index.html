<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 17</strong></div><p><span class="verse"><a name="1">1</a>(По слав. 16) Молитва на Давид. Чуй, ГОСПОДИ, правото дело, обърни внимание на вика ми, дай ухо на молитвата ми, която не идва от измамни устни.</span> <span class="verse"><a name="2">2</a>Нека правото ми излезе от лицето Ти, нека очите Ти видят правдата.</span> <span class="verse"><a name="3">3</a>Ти си изпитал сърцето ми, посетил си ме през нощта, изпитал си ме и не си намерил нищо. Мисълта ми не надхвърля устата ми.</span> <span class="verse"><a name="4">4</a>Колкото до човешките дела, чрез словото на устата Ти аз се опазих от пътеките на насилниците.</span> <span class="verse"><a name="5">5</a>Стъпките ми се придържаха към Твоите пътеки, краката ми не се подхлъзнаха.</span> <span class="verse"><a name="6">6</a>Боже, аз Те призовах, защото Ти ще ме послушаш. Приклони към мен ухото Си, послушай думите ми!</span> <span class="verse"><a name="7">7</a>Чудните си милости яви, Ти, който с десницата Си спасяваш от въставащите онези, които се уповават на Теб.</span> <span class="verse"><a name="8">8</a>Пази ме като зеница на око, скрий ме под сянката на крилете Си</span> <span class="verse"><a name="9">9</a>от безбожните, които ме съсипват, от смъртните ми врагове, които ме обкръжават.</span> <span class="verse"><a name="10">10</a>Те затварят своето затлъстяло сърце, устата им говори с гордост.</span> <span class="verse"><a name="11">11</a>Сега обиколиха стъпките ни, насочиха очите си, за да ни повалят на земята —</span> <span class="verse"><a name="12">12</a>като лъв, алчен да разкъса, и като лъвче, спотайващо се в скришни места.</span> <span class="verse"><a name="13">13</a>Стани, ГОСПОДИ, застани срещу него, повали го, с меча Си избави душата ми от безбожния,</span> <span class="verse"><a name="14">14</a>от хора, ГОСПОДИ, с ръката Си, от хората на света, чийто дял е в този живот и чийто корем пълниш със скритото Си съкровище. Синовете им се насищат и остатъка оставят на децата си.</span> <span class="verse"><a name="15">15</a>Колкото до мен, аз ще видя лицето Ти в правда, ще се наситя от Твоя изглед, когато се събудя.</span> </p></div</div></div></body></html>