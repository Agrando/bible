<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 106</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/106"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 106</strong></div><p><span class="verse"><a name="1">1</a>(По слав. 105) Алилуя! Славете ГОСПОДА, защото е благ, защото Неговата милост е вечна!</span> <span class="verse"><a name="2">2</a>Кой може да изкаже мощните дела на ГОСПОДА, кой може да провъзгласи цялата Му слава?</span> <span class="verse"><a name="3">3</a>Блажени онези, които пазят правосъдие, и онзи, който върши правда във всички времена!</span> <span class="verse"><a name="4">4</a>Помни ме, ГОСПОДИ, в благоволението към Своя народ, посети ме със спасението Си,</span> <span class="verse"><a name="5">5</a>за да гледам добруването на Твоите избрани, за да се веселя във веселието на народа Ти, за да се хваля с Твоето наследство.</span> <span class="verse"><a name="6">6</a>Съгрешихме, ние и бащите ни, извършихме беззаконие, постъпихме безчестно.</span> <span class="verse"><a name="7">7</a>Бащите ни в Египет не разбираха Твоите чудеса, не помнеха множеството на Твоите милости, а се разбунтуваха при морето, при Червено море.</span> <span class="verse"><a name="8">8</a>Но Той ги избави заради Името Си, за да направи познато могъществото Си.</span> <span class="verse"><a name="9">9</a>Смъмри Червено море и то пресъхна и Той ги преведе през дълбочините като през пустиня.</span> <span class="verse"><a name="10">10</a>Спаси ги от ръката на този, който ги мразеше, и ги изкупи от ръката на врага.</span> <span class="verse"><a name="11">11</a>Водите покриха враговете им, не остана ни един от тях.</span> <span class="verse"><a name="12">12</a>Тогава повярваха на думите Му и възпяха хвалата Му.</span> <span class="verse"><a name="13">13</a>Но скоро забравиха делата Му и не изчакаха съвета Му,</span> <span class="verse"><a name="14">14</a>а пожелаха лакомо в пустинята и изпитаха Бога в безводно място.</span> <span class="verse"><a name="15">15</a>И Той им даде това, което искаха, но изпрати мършавост на душите им.</span> <span class="verse"><a name="16">16</a>И те завидяха на Мойсей в стана и на Аарон, ГОСПОДНИЯ светия.</span> <span class="verse"><a name="17">17</a>Земята се отвори и погълна Датан, и покри дружината на Авирон.</span> <span class="verse"><a name="18">18</a>И огън се запали в дружината им, пламъкът пояде безбожните.</span> <span class="verse"><a name="19">19</a>Те направиха теле в Хорив и се поклониха на излят образ.</span> <span class="verse"><a name="20">20</a>Така размениха славата си за образа на говедо, което яде трева!</span> <span class="verse"><a name="21">21</a>Забравиха Бога, своя Спасител, който беше извършил велики неща в Египет,</span> <span class="verse"><a name="22">22</a>чудни — в земята на Хам, страшни — при Червено море.</span> <span class="verse"><a name="23">23</a>Затова Той каза, че ще ги изтреби, ако Мойсей, избраният Му, не беше застанал пред Него в пролома, за да отвърне яростта Му, да не ги погуби.</span> <span class="verse"><a name="24">24</a>И те презряха приятната земя, не повярваха на Неговото слово,</span> <span class="verse"><a name="25">25</a>а зароптаха в шатрите си и не послушаха гласа на ГОСПОДА.</span> <span class="verse"><a name="26">26</a>Затова Той вдигна ръката Си да ги измори в пустинята,</span> <span class="verse"><a name="27">27</a>да повали потомството им между народите и да ги разпръсне по разни места.</span> <span class="verse"><a name="28">28</a>Те се прилепиха и към Ваал-Фегор и ядоха жертви, принесени на мъртвите.</span> <span class="verse"><a name="29">29</a>Така огорчиха Бога с делата си и язвата избухна сред тях.</span> <span class="verse"><a name="30">30</a>Тогава стана Финеес и извърши съд, и язвата престана.</span> <span class="verse"><a name="31">31</a>И това му се счете за правда през всички поколения, до века.</span> <span class="verse"><a name="32">32</a>Разгневиха Го и при водите на Мерива, така че се случи зло на Мойсей заради тях.</span> <span class="verse"><a name="33">33</a>Огорчиха духа му и той говори необмислено с устните си.</span> <span class="verse"><a name="34">34</a>Те не унищожиха народите, за които ГОСПОД им беше заповядал,</span> <span class="verse"><a name="35">35</a>а се смесиха с езичниците и се научиха на техните дела,</span> <span class="verse"><a name="36">36</a>и служеха на идолите им, и те им станаха примка.</span> <span class="verse"><a name="37">37</a>И синовете си и дъщерите си принесоха в жертва на демоните,</span> <span class="verse"><a name="38">38</a>и проляха невинна кръв, кръвта на синовете си и на дъщерите си, които пожертваха на ханаанските идоли, и земята се оскверни от кръвопролитие.</span> <span class="verse"><a name="39">39</a>Така се оскверниха чрез делата си и блудстваха в постъпките си.</span> <span class="verse"><a name="40">40</a>Затова гневът на ГОСПОДА пламна против народа Му и Той се отврати от наследството Си.</span> <span class="verse"><a name="41">41</a>Предаде ги в ръката на езичниците и онези, които ги мразеха, господстваха над тях.</span> <span class="verse"><a name="42">42</a>Враговете им ги потискаха и те се покориха под ръката им.</span> <span class="verse"><a name="43">43</a>Той много пъти ги избавяше, но те се бунтуваха в съвета си и бяха унижени заради беззаконието си.</span> <span class="verse"><a name="44">44</a>Но Той погледна на бедствието им, когато чу вика им,</span> <span class="verse"><a name="45">45</a>и заради тях си спомни Своя завет и се смили според величието на милостта Си.</span> <span class="verse"><a name="46">46</a>И им даде да намерят милосърдие пред всички, които ги бяха пленили.</span> <span class="verse"><a name="47">47</a>Спаси ни, ГОСПОДИ, Боже наш, и ни събери отсред народите, за да славим святото Ти Име и да сияем в Твоята слава.</span> <span class="verse"><a name="48">48</a>Благословен да е ГОСПОД, Израилевият Бог, от века и до века! И целият народ да каже: Амин! Алилуя!</span> </p></div</div></div></body></html>