<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 35</strong></div><p><span class="verse"><a name="1">1</a>(По слав. 34) Псалм на Давид. Борй се, ГОСПОДИ, с онези, които се борят със мен; бий се против онези, които се бият против мен!</span> <span class="verse"><a name="2">2</a>Вземи щит и броня и стани ми на помощ!</span> <span class="verse"><a name="3">3</a>Извади и копие и затвори пътя срещу преследвачите ми; кажи на душата ми: Аз съм твоето спасение!</span> <span class="verse"><a name="4">4</a>Нека се посрамят и опозорят онези, които търсят живота ми; нека се върнат назад и бъдат посрамени онези, които замислят зло против мен!</span> <span class="verse"><a name="5">5</a>Нека бъдат като плява пред вятъра и да ги гони Ангелът ГОСПОДЕН!</span> <span class="verse"><a name="6">6</a>Нека пътят им бъде тъмен и хлъзгав и да ги преследва Ангелът ГОСПОДЕН!</span> <span class="verse"><a name="7">7</a>Защото без причина скриха за мен мрежата си в яма, без причина копаха ров за душата ми.</span> <span class="verse"><a name="8">8</a>Нека гибел неочаквано го връхлети и мрежата му, която скри, да улови самия него; нека падне в гибел!</span> <span class="verse"><a name="9">9</a>А моята душа ще ликува в ГОСПОДА, ще се радва в спасението Му.</span> <span class="verse"><a name="10">10</a>Всичките ми кости ще кажат: ГОСПОДИ, кой е като Теб, който избавяш сиромаха от по-силния от него, сиромаха и бедния — от грабителя му?</span> <span class="verse"><a name="11">11</a>Неправедни свидетели стават, питат ме за неща, които не зная.</span> <span class="verse"><a name="12">12</a>Отплащат ми зло за добро, за да осиротее душата ми.</span> <span class="verse"><a name="13">13</a>А когато те боледуваха, аз се обличах във вретище, смирявах с пост душата си и молитвата ми се връщаше в пазвата ми.</span> <span class="verse"><a name="14">14</a>Отнасях се като с приятел и брат, навеждах се скърбейки, като някой, който жалее за майка си.</span> <span class="verse"><a name="15">15</a>Но те се зарадваха на препъването ми и се събраха — побойници, които не познавах, се събраха против мен; разкъсаха ме, без да спрат.</span> <span class="verse"><a name="16">16</a>Като безбожни присмехулници на пиршество скърцаха със зъби против мен.</span> <span class="verse"><a name="17">17</a>Господи, докога ще гледаш? Избави душата ми от техните опустошения, едничката ми душа — от лъвовете.</span> <span class="verse"><a name="18">18</a>Ще Те прославя в голямото събрание, ще Те хваля сред многоброен народ.</span> <span class="verse"><a name="19">19</a>Да не тържествуват над мен онези, които без причина са ми врагове; нито с очи да намигат онези, които без повод ме мразят.</span> <span class="verse"><a name="20">20</a>Защото не говорят за мир, а против тихите на земята измислят лъжливи думи.</span> <span class="verse"><a name="21">21</a>Отварят против мен устата си и казват: Охо, охо, очите ни видяха!</span> <span class="verse"><a name="22">22</a>ГОСПОДИ, Ти видя, не мълчи! Господи, не бъди далеч от мен!</span> <span class="verse"><a name="23">23</a>Стани и събуди се за правото ми; за делото ми, Боже мой и Господи мой!</span> <span class="verse"><a name="24">24</a>Съди ме според правдата Си, ГОСПОДИ, Боже мой, и нека не ликуват над мен!</span> <span class="verse"><a name="25">25</a>Нека не кажат в сърцето си: Охо, желанието ни се сбъдна! Нека не кажат: Погълнахме го!</span> <span class="verse"><a name="26">26</a>Нека се посрамят и заедно се унижат онези, които се радват на нещастието ми! Нека се облекат със срам и позор онези, които се големеят против мен!</span> <span class="verse"><a name="27">27</a>Нека ликуват и се радват онези, които желаят правдата ми, и винаги да казват: Нека ГОСПОД се възвеличи, който желае мира на слугата Си!</span> <span class="verse"><a name="28">28</a>И езикът ми ще шепне за Твоята правда и за Твоята хвала всеки ден.</span> </p></div</div></div></body></html>