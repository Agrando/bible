<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 104</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/104"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 104</strong></div><p><span class="verse"><a name="1">1</a>(По слав. 103) Благославяй ГОСПОДА, душо моя! ГОСПОДИ, Боже мой, Ти си много велик, облечен си с величие и блясък.</span> <span class="verse"><a name="2">2</a>Ти си, който се покрива със светлина като с наметало и простира небесата като завеса,</span> <span class="verse"><a name="3">3</a>който гради превъзвишените Си заселища във водите, който прави облаците Своя колесница, който се носи на крилете на вятъра,</span> <span class="verse"><a name="4">4</a>който прави ангелите Си ветрове и служителите Си — пламтящ огън.</span> <span class="verse"><a name="5">5</a>Той е основал земята на основите й, тя няма да се поклати до века.</span> <span class="verse"><a name="6">6</a>Покрил си я с бездната като с дреха, водите застанаха над планините.</span> <span class="verse"><a name="7">7</a>При Твоето смъмряне те побягнаха, при гласа на гърма Ти се спуснаха в бяг.</span> <span class="verse"><a name="8">8</a>Планините се издигнаха, долините се снишиха на мястото, което си определил за тях.</span> <span class="verse"><a name="9">9</a>Поставил си граница, така че да не могат да преминат, и те няма да се върнат и да покрият земята.</span> <span class="verse"><a name="10">10</a>Ти си, който изпраща извори в долините и те текат между планините.</span> <span class="verse"><a name="11">11</a>Поят всички животни на полето и дивите магарета утоляват жаждата си.</span> <span class="verse"><a name="12">12</a>При тях обитават небесните птици и пеят между клоните.</span> <span class="verse"><a name="13">13</a>Ти си, който напоява планините от превъзвишените Си заселища и земята се насища с плода на делата Ти.</span> <span class="verse"><a name="14">14</a>Ти си, който кара тревата да расте за добитъка и полската трева — за служба на човека, за да изважда храна от земята,</span> <span class="verse"><a name="15">15</a>и вино, което весели сърцето на човека, така че да прави да блести лицето му като от масло, и хляб, който подкрепя сърцето на човека.</span> <span class="verse"><a name="16">16</a>Дърветата на ГОСПОДА се наситиха, ливанските кедри, които Той е насадил,</span> <span class="verse"><a name="17">17</a>където птиците свиват гнездата си и щъркелът, чийто дом са елхите.</span> <span class="verse"><a name="18">18</a>Високите планини са за дивите кози, канарите са убежище за скокливите мишки.</span> <span class="verse"><a name="19">19</a>Той е направил луната за определяне на времената и слънцето знае залеза си.</span> <span class="verse"><a name="20">20</a>Ти спускаш тъмнина и става нощ, в нея ходят всички горски зверове.</span> <span class="verse"><a name="21">21</a>Лъвчетата реват за плячка и искат храната си от Бога.</span> <span class="verse"><a name="22">22</a>Слънцето изгрява, те се оттеглят и лягат в бърлогите си.</span> <span class="verse"><a name="23">23</a>Човекът излиза на работата си и на труда си до вечерта.</span> <span class="verse"><a name="24">24</a>ГОСПОДИ, колко многобройни са Твоите дела! Всички тях Ти си извършил с мъдрост. Земята е пълна с Твоите творения.</span> <span class="verse"><a name="25">25</a>Ето голямото и широко море, там гъмжат безброй живи същества — малки и големи.</span> <span class="verse"><a name="26">26</a>Там се движат корабите, левиатанът, който си създал да играе в него.</span> <span class="verse"><a name="27">27</a>Всички тези чакат Теб — да им дадеш храната им на времето й.</span> <span class="verse"><a name="28">28</a>Ти им даваш и те събират, отваряш ръката Си и те се насищат с добро.</span> <span class="verse"><a name="29">29</a>Скриваш лицето Си и те се смущават, отнемаш дъха им и те издъхват и се връщат в пръстта си.</span> <span class="verse"><a name="30">30</a>Изпращаш Духа Си и те се създават, и подновяваш лицето на земята.</span> <span class="verse"><a name="31">31</a>Нека бъде вечна славата на ГОСПОДА, нека се радва ГОСПОД в делата Си!</span> <span class="verse"><a name="32">32</a>Той е, който поглежда към земята и тя трепери, докосва планините и те димят.</span> <span class="verse"><a name="33">33</a>Ще пея на ГОСПОДА, докато съм жив, ще пея псалми на моя Бог, докато съществувам.</span> <span class="verse"><a name="34">34</a>Нека Му бъде угодно размишлението ми. Ще се радвам в ГОСПОДА!</span> <span class="verse"><a name="35">35</a>Нека изчезнат грешните на земята и безбожните да ги няма вече. Благославяй ГОСПОДА, душо моя! Алилуя!</span> </p></div</div></div></body></html>