<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 107</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/107"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 107</strong></div><p><span class="verse"><a name="1">1</a>(По слав. 106) Славете ГОСПОДА, защото е благ, защото Неговата милост е вечна!</span> <span class="verse"><a name="2">2</a>Нека казват така изкупените на ГОСПОДА, които Той изкупи от ръката на врага,</span> <span class="verse"><a name="3">3</a>и събра от страните — от изток и от запад, от север и от морето.</span> <span class="verse"><a name="4">4</a>Те се скитаха в пустинята, по пуст път и не намираха населен град;</span> <span class="verse"><a name="5">5</a>гладни и жадни, душата им примираше в тях.</span> <span class="verse"><a name="6">6</a>Тогава извикаха към ГОСПОДА в бедствието си и Той ги избави от притесненията им.</span> <span class="verse"><a name="7">7</a>И ги поведе по прав път, за да стигнат до населен град.</span> <span class="verse"><a name="8">8</a>Нека прославят ГОСПОДА за Неговата милост и за чудните Му дела към човешките синове,</span> <span class="verse"><a name="9">9</a>защото насити жадната душа и изпълни гладната душа с добрини!</span> <span class="verse"><a name="10">10</a>Имаше и такива, които седяха в тъмнина и в сянката на смъртта, вързани в скръб и железа,</span> <span class="verse"><a name="11">11</a>защото се разбунтуваха срещу Божиите слова и презряха съвета на Всевишния.</span> <span class="verse"><a name="12">12</a>И Той смири сърцето им с труд; те се спънаха и нямаше помощник.</span> <span class="verse"><a name="13">13</a>Тогава викнаха към ГОСПОДА в бедствието си и Той ги спаси от притесненията им.</span> <span class="verse"><a name="14">14</a>Изведе ги от тъмнината и сянката на смъртта и разкъса оковите им.</span> <span class="verse"><a name="15">15</a>Нека прославят ГОСПОДА за Неговата милост и за чудните Му дела към човешките синове,</span> <span class="verse"><a name="16">16</a>защото разби бронзовите порти и строши железните резета!</span> <span class="verse"><a name="17">17</a>Безумните са в скръб поради престъпния си път и поради беззаконията си.</span> <span class="verse"><a name="18">18</a>Душата им се гнуси от всякакво ястие и те се докосват до портите на смъртта.</span> <span class="verse"><a name="19">19</a>Тогава викнаха към ГОСПОДА в бедствието си и Той ги спаси от притесненията им.</span> <span class="verse"><a name="20">20</a>Изпраща словото Си и ги изцелява, и спасява живота им от рова.</span> <span class="verse"><a name="21">21</a>Нека прославят ГОСПОДА за Неговата милост и за чудните Му дела към човешките синове!</span> <span class="verse"><a name="22">22</a>Нека принасят жертви на благодарност и да провъзгласяват радостно делата Му!</span> <span class="verse"><a name="23">23</a>Има и такива, които излизат в морето с кораби, търгуват в големи води.</span> <span class="verse"><a name="24">24</a>Те виждат делата на ГОСПОДА и Неговите чудеса в дълбините.</span> <span class="verse"><a name="25">25</a>Той заповядва и вдига бурния вятър, който повдига вълните му.</span> <span class="verse"><a name="26">26</a>Издигат се до небесата, слизат в бездните, душата им се топи в бедствието.</span> <span class="verse"><a name="27">27</a>Люлеят се и се клатушкат като пиян и цялата им мъдрост им изневерява.</span> <span class="verse"><a name="28">28</a>Тогава извикаха към ГОСПОДА в бедствието си и Той ги изведе от притесненията им.</span> <span class="verse"><a name="29">29</a>Обръща бурята в тишина и вълните им утихват.</span> <span class="verse"><a name="30">30</a>Тогава те се радват, защото се успокояват, и Той ги завежда в желаното им пристанище.</span> <span class="verse"><a name="31">31</a>Нека прославят ГОСПОДА за Неговата милост и за чудните Му дела към човешките синове!</span> <span class="verse"><a name="32">32</a>Нека Го възвисяват в събранието на народа и нека Го хвалят в заседанието на старейшините!</span> <span class="verse"><a name="33">33</a>Той превръща реки в пустиня и водни извори — в суша,</span> <span class="verse"><a name="34">34</a>плодородна земя — в солена пустош поради нечестието на жителите й.</span> <span class="verse"><a name="35">35</a>Превръща пустиня във водни езера и суха земя — във водни извори.</span> <span class="verse"><a name="36">36</a>И заселва там гладните и те основават град за живеене.</span> <span class="verse"><a name="37">37</a>И посяват ниви и засаждат лозя, които дават плодовете на реколтата.</span> <span class="verse"><a name="38">38</a>И Той ги благославя и те се умножават много, и Той не оставя добитъка им да намалее.</span> <span class="verse"><a name="39">39</a>Те намаляват и се унижават от гнет, скръб и мъка.</span> <span class="verse"><a name="40">40</a>Той излива презрение върху князете и ги кара да се скитат в пустинята без път,</span> <span class="verse"><a name="41">41</a>а бедния издига от унижение и прави родовете му като стада.</span> <span class="verse"><a name="42">42</a>Праведните виждат това и се радват, и всяко беззаконие ще затвори устата си.</span> <span class="verse"><a name="43">43</a>Който е мъдър, нека внимава в това и ще разберат ГОСПОДНИТЕ милости!</span> </p></div</div></div></body></html>