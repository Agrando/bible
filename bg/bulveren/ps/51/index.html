<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 51</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/51"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 51</strong></div><p><span class="verse"><a name="1">1</a>(По слав. 50) За първия певец. Псалм на Давид, когато пророк Натан отиде при него, след като той беше влязъл при Витсавее. Смили се над мен, Боже, според милостта Си; според величието на милосърдието Си изличи престъпленията ми!</span> <span class="verse"><a name="2">2</a>Измий ме съвършено от беззаконието ми и очисти ме от греха ми!</span> <span class="verse"><a name="3">3</a>Защото аз признавам престъпленията си и грехът ми е винаги пред мен.</span> <span class="verse"><a name="4">4</a>На Теб, само на Теб съгреших, и извърших това, което е зло в очите Ти — за да бъдеш оправдан, когато говориш, и безукорен, когато съдиш.</span> <span class="verse"><a name="5">5</a>Ето, родих се в нечестие и в грях ме зачена майка ми.</span> <span class="verse"><a name="6">6</a>Ето, Ти желаеш истина вътре в човека, и в тайното на сърцето ми ще ме научиш на мъдрост.</span> <span class="verse"><a name="7">7</a>Очисти ме с исоп, и ще бъда чист; измий ме, и ще бъда по-бял от сняг!</span> <span class="verse"><a name="8">8</a>Дай ми да чуя радост и веселие, за да ликуват костите, които си строшил.</span> <span class="verse"><a name="9">9</a>Скрий лицето Си от греховете ми и изличи всичките ми беззакония!</span> <span class="verse"><a name="10">10</a>Сътвори ми чисто сърце, Боже, и непоклатим дух обновявай вътре в мен!</span> <span class="verse"><a name="11">11</a>Не ме отхвърляй от лицето Си и не отнемай Светия Си Дух от мен!</span> <span class="verse"><a name="12">12</a>Върни ми радостта на спасението Си и ме поддържай с дух свободен.</span> <span class="verse"><a name="13">13</a>Тогава ще науча отстъпници на Твоите пътища и грешници към Теб ще се обърнат.</span> <span class="verse"><a name="14">14</a>Избави ме от вината за кръвта, о, Боже, Боже на спасението ми, и езикът ми с радост ще пее за Твоята правда.</span> <span class="verse"><a name="15">15</a>Господи, отвори устните ми, и устата ми ще разгласят Твоята възхвала.</span> <span class="verse"><a name="16">16</a>Защото не желаеш жертва, иначе бих принесъл; всеизгаряне не Ти е угодно.</span> <span class="verse"><a name="17">17</a>Жертви, благоугодни на Бога, са дух съкрушен; съкрушено и разкаяно сърце, Боже, Ти няма да презреш.</span> <span class="verse"><a name="18">18</a>Стори добро на Сион според благоволението Си, съгради стените на Ерусалим!</span> <span class="verse"><a name="19">19</a>Тогава ще се наслаждаваш в жертви на правда, във всеизгаряния и приноси; тогава ще принасят юнци на олтара Ти.</span> </p></div</div></div></body></html>