<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 103</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/103"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 103</strong></div><p><span class="verse"><a name="1">1</a>(По слав. 102) Псалм на Давид. Благославяй ГОСПОДА, душо моя, и всичко в мен да благославя святото Му Име.</span> <span class="verse"><a name="2">2</a>Благославяй ГОСПОДА, душо моя, и не забравяй всичките Му благодеяния.</span> <span class="verse"><a name="3">3</a>Той е, който прощава всичките ти беззакония, който изцелява всичките ти болести,</span> <span class="verse"><a name="4">4</a>който изкупва от рова живота ти, който те увенчава с милост и милосърдие,</span> <span class="verse"><a name="5">5</a>който насища с блага живота ти, младостта ти се подновява като на орел.</span> <span class="verse"><a name="6">6</a>ГОСПОД извършва правда и правосъдие за всички угнетявани.</span> <span class="verse"><a name="7">7</a>Показа на Мойсей пътищата Си и на израилевите синове — делата Си.</span> <span class="verse"><a name="8">8</a>Състрадателен и милостив е ГОСПОД, дълготърпелив и многомилостив.</span> <span class="verse"><a name="9">9</a>Няма да действа вечно за лошо, нито ще се гневи до века.</span> <span class="verse"><a name="10">10</a>Не е постъпил с нас според греховете ни, нито ни е отплатил според беззаконията ни,</span> <span class="verse"><a name="11">11</a>защото, колкото са високо небесата над земята, толкова е голяма милостта Му към онези, които Му се боят;</span> <span class="verse"><a name="12">12</a>колкото е далеч изтокът от запада, толкова е отдалечил от нас престъпленията ни.</span> <span class="verse"><a name="13">13</a>Както баща жали деца, така жали ГОСПОД онези, които Му се боят,</span> <span class="verse"><a name="14">14</a>защото Той познава нашия строеж, помни, че ние сме пръст.</span> <span class="verse"><a name="15">15</a>Дните на човека са като трева, като полско цвете — така цъфти.</span> <span class="verse"><a name="16">16</a>Защото вятърът преминава над него, и го няма, и мястото му не го познава вече.</span> <span class="verse"><a name="17">17</a>Но милостта на ГОСПОДА е от века до века върху онези, които Му се боят, и правдата Му — върху синовете на синовете,</span> <span class="verse"><a name="18">18</a>върху онези, които пазят завета Му и помнят заповедите Му, за да ги изпълняват.</span> <span class="verse"><a name="19">19</a>ГОСПОД е поставил престола Си в небесата и царството Му владее над всичко.</span> <span class="verse"><a name="20">20</a>Благославяйте ГОСПОДА, вие, Негови ангели, мощни по сила, които изпълнявате словото Му, като слушате гласа на словото Му!</span> <span class="verse"><a name="21">21</a>Благославяйте ГОСПОДА, всички вие, Негови войнства, Негови служители, които изпълнявате волята Му!</span> <span class="verse"><a name="22">22</a>Благославяйте ГОСПОДА, всички вие, Негови дела на всички места на Неговото господство! Благославяй ГОСПОДА, душо моя!</span> </p></div</div></div></body></html>