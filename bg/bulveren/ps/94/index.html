<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 94</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/94"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 94</strong></div><p><span class="verse"><a name="1">1</a>(По слав. 93) ГОСПОДИ, Боже на отмъщенията, Боже на отмъщенията, възсияй!</span> <span class="verse"><a name="2">2</a>Възвиши се, Съдия на земята, отдай заслуженото на горделивите!</span> <span class="verse"><a name="3">3</a>Докога безбожните, ГОСПОДИ, докога безбожните ще тържествуват,</span> <span class="verse"><a name="4">4</a>ще приказват, ще говорят надменно и всички, които вършат беззаконие, ще се хвалят?</span> <span class="verse"><a name="5">5</a>Те смазват народа Ти, ГОСПОДИ, и потискат наследството Ти.</span> <span class="verse"><a name="6">6</a>Убиват вдовицата и чужденеца и умъртвяват сираците.</span> <span class="verse"><a name="7">7</a>И казват: ГОСПОД не вижда, Богът на Яков не забелязва.</span> <span class="verse"><a name="8">8</a>Разберете, вие, неразумни между народа! И вие, глупави, кога ще поумнеете?</span> <span class="verse"><a name="9">9</a>Този, който е направил ухото, няма ли да чуе? Този, който е образувал окото, няма ли да види?</span> <span class="verse"><a name="10">10</a>Този, който наставлява народите, няма ли да порицае? Той е този, който учи човека на знание!</span> <span class="verse"><a name="11">11</a>ГОСПОД познава мислите на човека, че те са суета.</span> <span class="verse"><a name="12">12</a>Блажен онзи човек, когото Ти наставляваш, ГОСПОДИ, и го учиш от закона Си,</span> <span class="verse"><a name="13">13</a>за да му даваш почивка от дните на злощастието, докато се изкопае ров за безбожния.</span> <span class="verse"><a name="14">14</a>Защото ГОСПОД няма да отхвърли народа Си и наследството Си няма да остави.</span> <span class="verse"><a name="15">15</a>Защото съдът ще се върне при правдата и всички, които са с право сърце, ще го последват.</span> <span class="verse"><a name="16">16</a>Кой ще стане за мен против злодеите? Кой ще застане за мен против онези, които вършат беззаконие?</span> <span class="verse"><a name="17">17</a>Ако ГОСПОД не ми беше помогнал, душата ми без малко би се заселила в мълчанието.</span> <span class="verse"><a name="18">18</a>Когато казах: Кракът ми се подхлъзва! — Твоята милост, ГОСПОДИ, ме подпря.</span> <span class="verse"><a name="19">19</a>Сред множеството грижи на сърцето ми Твоите утешения изпълваха с наслада душата ми.</span> <span class="verse"><a name="20">20</a>Може ли да има нещо общо с Теб престолът на беззаконието, което замисля зло чрез закона?</span> <span class="verse"><a name="21">21</a>Те се нахвърлят върху душата на праведния и осъждат невинна кръв.</span> <span class="verse"><a name="22">22</a>Но ГОСПОД е моята висока кула и моят Бог — канарата на прибежището ми.</span> <span class="verse"><a name="23">23</a>Той върна беззаконието им обратно върху тях и в злината им ще ги погуби. ГОСПОД, нашият Бог, ще ги погуби.</span> </p></div</div></div></body></html>