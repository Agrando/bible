<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 77</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/77"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 77</strong></div><p><span class="verse"><a name="1">1</a>(По слав. 76) За първия певец. За Едутун. Псалм на Асаф. Гласът ми се издига към Бога и викам; гласът ми се издига към Бога и Той ще ме чуе.</span> <span class="verse"><a name="2">2</a>В деня на нещастието си потърсих Господа; нощем ръката ми беше протегната, без да отпадне, душата ми отказваше да се утеши.</span> <span class="verse"><a name="3">3</a>Спомнях си за Бога и въздишах, размислях и духът ми отпадаше. (Села.)</span> <span class="verse"><a name="4">4</a>Ти държа отворени клепачите на очите ми, смутих се и не мога да продумам.</span> <span class="verse"><a name="5">5</a>Размислих за дните на древността, за годините на старите времена.</span> <span class="verse"><a name="6">6</a>Спомням си песента си в нощта, размислям в сърцето си и духът ми изследва.</span> <span class="verse"><a name="7">7</a>Господ до века ли ще отхвърля и няма вече да покаже благоволение?</span> <span class="verse"><a name="8">8</a>Милостта Му престанала ли е навеки? Престанало ли е словото Му от поколение в поколение?</span> <span class="verse"><a name="9">9</a>Забравил ли е Бог да бъде милостив? Затворил ли е в гнева Си благите Си милости? (Села.)</span> <span class="verse"><a name="10">10</a>Тогава казах: Това е мъката ми — да мисля, че десницата на Всевишния се е изменила.</span> <span class="verse"><a name="11">11</a>Ще си спомня делата на ГОСПОДА; да, ще си спомня Твоите чудеса от древността.</span> <span class="verse"><a name="12">12</a>Ще размишлявам и за цялото Ти дело и ще разсъждавам за делата Ти.</span> <span class="verse"><a name="13">13</a>Боже, Твоят път е в святост. Кой бог е велик като нашия Бог?</span> <span class="verse"><a name="14">14</a>Ти си Бог, който върши чудеса; изявил си силата Си между народите.</span> <span class="verse"><a name="15">15</a>Изкупил си народа Си с издигната ръка, синовете на Яков и Йосиф. (Села.)</span> <span class="verse"><a name="16">16</a>Видяха Те водите, Боже, видяха Те водите и потръпнаха, и бездните се разтрепериха.</span> <span class="verse"><a name="17">17</a>Облаците изляха вода, небосводът издаде глас и стрелите Ти профучаха наоколо.</span> <span class="verse"><a name="18">18</a>Гласът на Твоя гръм бе във вихрушката, светкавиците осветиха света, земята се разтрепери и се разклати.</span> <span class="verse"><a name="19">19</a>Пътят Ти е в морето и пътеките Ти — в големи води, и следите Ти не се познават.</span> <span class="verse"><a name="20">20</a>Водил си Своя народ като стадо чрез ръката на Мойсей и Аарон.</span> </p></div</div></div></body></html>