<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 72</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/72"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 72</strong></div><p><span class="verse"><a name="1">1</a>(По слав. 71) Псалм на Соломон. Боже, дай на царя правосъдието Си и правдата Си — на царския син,</span> <span class="verse"><a name="2">2</a>за да съди Твоя народ с правда и страдащите Ти — с правосъдие.</span> <span class="verse"><a name="3">3</a>Планините ще донесат мир на народа и хълмовете — мир чрез правда.</span> <span class="verse"><a name="4">4</a>Той ще донесе правосъдие на страдащите на народа, ще спаси синовете на сиромасите и ще смаже потисника.</span> <span class="verse"><a name="5">5</a>Ще Ти се боят, докато грее слънцето и докато свети луната, през всички поколения.</span> <span class="verse"><a name="6">6</a>Той ще слезе като дъжд върху окосената ливада, като дъждове, които напояват земята.</span> <span class="verse"><a name="7">7</a>В неговите дни праведният ще процъфтява и ще има изобилие от мир, докато луната престане да съществува.</span> <span class="verse"><a name="8">8</a>И той ще владее от море до море, и от реката до краищата на земята.</span> <span class="verse"><a name="9">9</a>Пред него ще се поклонят жителите на пустинята и враговете му ще лижат пръстта.</span> <span class="verse"><a name="10">10</a>Царете на Тарсис и на островите ще донесат подаръци, царете на Сава и Сева ще принесат дарове.</span> <span class="verse"><a name="11">11</a>Да! Всички царе ще се поклонят пред него, всичките народи ще му служат.</span> <span class="verse"><a name="12">12</a>Защото той ще избави сиромаха, когато вика, също и бедния, и безпомощния.</span> <span class="verse"><a name="13">13</a>Ще се смили над слабия и сиромаха и ще спаси душите на сиромасите.</span> <span class="verse"><a name="14">14</a>Ще изкупи душата им от гнет и насилие и кръвта им ще бъде скъпоценна в очите му.</span> <span class="verse"><a name="15">15</a>И ще живее, и ще му се даде савското злато; и постоянно ще се издига молитва за него и цял ден ще го благославят.</span> <span class="verse"><a name="16">16</a>Изобилие от жито ще има в земята, на върха на планините; плодът му ще се люлее като Ливан и жителите на града ще процъфтяват като земната трева.</span> <span class="verse"><a name="17">17</a>Името му ще пребъдва вечно, името му ще пребъдва, докато е слънцето. И в Него ще се благославят, блажен ще го наричат всичките народи.</span> <span class="verse"><a name="18">18</a>Благословен да е ГОСПОД Бог, Богът на Израил, който единствен върши чудеса!</span> <span class="verse"><a name="19">19</a>И благословено да бъде Неговото славно Име до века! И нека цялата земя се изпълни с Неговата слава! Амин и амин.</span> <span class="verse"><a name="20">20</a>Свършиха се молитвите на Давид, сина на Есей.</span> </p></div</div></div></body></html>