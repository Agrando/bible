<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 50</strong></div><p><span class="verse"><a name="1">1</a>(По слав. 49) Псалм на Асаф. ГОСПОД Бог Всемогъщ е говорил и призовал земята от изгряването на слънцето до залязването му.</span> <span class="verse"><a name="2">2</a>От Сион, съвършенството на красотата, Бог е възсиял.</span> <span class="verse"><a name="3">3</a>Нашият Бог ще дойде и няма да мълчи; пред Него — огън пояждащ и около Него — силна буря.</span> <span class="verse"><a name="4">4</a>Ще призове небесата отгоре и земята, за да съди народа Си:</span> <span class="verse"><a name="5">5</a>Съберете при Мен светиите Ми, които направиха с Мен завет чрез жертва.</span> <span class="verse"><a name="6">6</a>И небесата известяват правдата Му, защото Бог, Той е съдия. (Села.)</span> <span class="verse"><a name="7">7</a>Слушай, народе Мой, и ще говоря, Израилю, и ще свидетелствам против теб: Бог, твоят Бог съм Аз.</span> <span class="verse"><a name="8">8</a>Не за жертвите ти те укорявам, и всеизгарянията ти са постоянно пред Мен.</span> <span class="verse"><a name="9">9</a>Няма да взема юнец от дома ти, нито козли от стадата ти,</span> <span class="verse"><a name="10">10</a>защото мои са всички горски животни и добитъкът по хиляди хълмове.</span> <span class="verse"><a name="11">11</a>Познавам всичките планински птици и известни са Ми полските животни.</span> <span class="verse"><a name="12">12</a>Ако огладнеех, не бих казал на теб, защото Мой е светът и всичко, което го изпълва.</span> <span class="verse"><a name="13">13</a>Ще ям ли Аз месо на бикове и ще пия ли кръв на козли?</span> <span class="verse"><a name="14">14</a>Принеси на Бога жертва на благодарност и изпълни обещанията си пред Всевишния.</span> <span class="verse"><a name="15">15</a>И призови Ме в ден на скръб, Аз ще те избавя, и ти ще Ме прославиш.</span> <span class="verse"><a name="16">16</a>А на безбожния казва Бог: Какво право имаш ти да говориш за Моите наредби и да вземаш в устата си Моя завет?</span> <span class="verse"><a name="17">17</a>Защото ти мразиш наставление и хвърляш зад себе си Моите думи.</span> <span class="verse"><a name="18">18</a>Когато видиш крадец, тичаш заедно с него и имаш дял с прелюбодейците.</span> <span class="verse"><a name="19">19</a>Предаваш устата си на зло и езикът ти сплита коварство.</span> <span class="verse"><a name="20">20</a>Седиш и говориш против брат си, клеветиш сина на майка си.</span> <span class="verse"><a name="21">21</a>Ти направи това, а Аз премълчах, и ти помисли, че Аз съм съвсем като теб. Но Аз ще те изоблича и ще изредя всичко това пред очите ти.</span> <span class="verse"><a name="22">22</a>Да! Помислете за това, вие, които забравяте Бога, да не би да ви разкъсам и да няма кой да ви избави.</span> <span class="verse"><a name="23">23</a>Всеки, който принася жертва на благодарност, Ме прославя; и на онзи, който слага в ред пътя си, ще покажа Божието спасение.</span> </p></div</div></div></body></html>