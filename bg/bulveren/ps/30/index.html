<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 30</strong></div><p><span class="verse"><a name="1">1</a>(По слав. 29) Псалм. Песен при освещението на дома. Псалм на Давид. Ще те превъзнасям, ГОСПОДИ, защото Ти си ме избавил, и не си оставил да тържествуват над мен враговете ми.</span> <span class="verse"><a name="2">2</a>ГОСПОДИ, Боже мой, към Теб извиках и Ти ме изцели.</span> <span class="verse"><a name="3">3</a>ГОСПОДИ, Ти си извел душата ми от Шеол; опазил си ме жив, за да не сляза в рова.</span> <span class="verse"><a name="4">4</a>Пейте псалми на ГОСПОДА, вие, Негови светии, и възхвалявайте паметта на Неговата святост!</span> <span class="verse"><a name="5">5</a>Защото гневът Му е за миг, а благоволението Му е за живот; вечер пренощува плач, а сутринта е радост.</span> <span class="verse"><a name="6">6</a>А в благополучието си аз казвах: Няма да се поклатя до века!</span> <span class="verse"><a name="7">7</a>ГОСПОДИ, с благоволението Си Ти беше укрепил планината ми. Ти скри лицето Си и аз се ужасих.</span> <span class="verse"><a name="8">8</a>Към Теб, ГОСПОДИ, извиках и на Господа се помолих:</span> <span class="verse"><a name="9">9</a>Каква полза от кръвта ми, ако сляза в рова? Прахът ще Те слави ли? Ще възвестява ли Твоята истина?</span> <span class="verse"><a name="10">10</a>Послушай, ГОСПОДИ, и се смили над мен; ГОСПОДИ, бъди ми помощник!</span> <span class="verse"><a name="11">11</a>Обърнал си плача ми в радост за мен; съблякъл си ми вретището и си ме препасал с радост,</span> <span class="verse"><a name="12">12</a>за да Те възпява душата ми и да не млъква. ГОСПОДИ, мой Боже, вечно ще Те славя!</span> </p></div</div></div></body></html>