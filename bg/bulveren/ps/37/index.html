<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 37</strong></div><p><span class="verse"><a name="1">1</a>(По слав. 36) Псалм на Давид. Не се раздразнявай заради злодеите и не завиждай на онези, които вършат беззаконие,</span> <span class="verse"><a name="2">2</a>защото скоро ще се окосят като трева и като зелена трева ще повехнат.</span> <span class="verse"><a name="3">3</a>Уповавай се на ГОСПОДА и върши добро, населявай земята и пази истината.</span> <span class="verse"><a name="4">4</a>Наслаждавай се в ГОСПОДА и Той ще ти даде желанията на сърцето ти.</span> <span class="verse"><a name="5">5</a>Предай на ГОСПОДА пътя си и се уповавай на Него, и Той ще действа.</span> <span class="verse"><a name="6">6</a>Ще изведе наяве правдата ти като светлината и правото ти като пладне.</span> <span class="verse"><a name="7">7</a>Облегни се на ГОСПОДА и Го чакай. Не се раздразнявай заради онзи, който преуспява в пътя си, заради човека, който осъществява зли замисли.</span> <span class="verse"><a name="8">8</a>Престани да се гневиш и остави яростта, не се раздразнявай — това води само към вършене на зло.</span> <span class="verse"><a name="9">9</a>Защото злодеите ще бъдат отсечени, а онези, които чакат ГОСПОДА, те ще наследят земята.</span> <span class="verse"><a name="10">10</a>Защото още малко, и безбожния няма да го има вече, ще търсиш мястото му, но няма да е там.</span> <span class="verse"><a name="11">11</a>А смирените ще наследят земята и ще се наслаждават в изобилен мир.</span> <span class="verse"><a name="12">12</a>Безбожният прави заговор против праведния и със зъби скърца против него.</span> <span class="verse"><a name="13">13</a>Господ му се смее, защото вижда, че денят му идва.</span> <span class="verse"><a name="14">14</a>Безбожните извадиха меча и опънаха лъка си, за да повалят сиромаха и бедния, за да заколят ходещите в правда.</span> <span class="verse"><a name="15">15</a>Мечът им ще се забие в собственото им сърце и лъковете им ще се строшат.</span> <span class="verse"><a name="16">16</a>По-добре малкото на праведния, отколкото изобилието на мнозина безбожни.</span> <span class="verse"><a name="17">17</a>Защото ръцете на безбожните ще се строшат, а ГОСПОД подкрепя праведните.</span> <span class="verse"><a name="18">18</a>ГОСПОД знае дните на непорочните и тяхното наследство ще бъде вечно.</span> <span class="verse"><a name="19">19</a>Те няма да се посрамят във време на зло и в дни на глад ще бъдат сити.</span> <span class="verse"><a name="20">20</a>А безбожните ще се изтребят и враговете на ГОСПОДА ще бъдат като агнешката тлъстина — ще изчезнат, в дим ще изчезнат.</span> <span class="verse"><a name="21">21</a>Безбожният взема назаем и не връща, а праведният е милостив и дава.</span> <span class="verse"><a name="22">22</a>Защото благословените от Него ще наследят земята, а проклетите от Него ще се изтребят.</span> <span class="verse"><a name="23">23</a>Стъпките на човека се утвърждават от ГОСПОДА и неговият път Му е угоден.</span> <span class="verse"><a name="24">24</a>Когато падне, няма да бъде повален, защото ГОСПОД подпира ръката му.</span> <span class="verse"><a name="25">25</a>Млад бях, ето, остарях, но не видях праведния оставен, нито потомството му да проси хляб.</span> <span class="verse"><a name="26">26</a>Цял ден е милостив и дава назаем, и потомството му е за благословение.</span> <span class="verse"><a name="27">27</a>Отклонявай се от злото и върши добро, и ще населяваш вечно земята.</span> <span class="verse"><a name="28">28</a>Защото ГОСПОД обича правда и няма да остави Своите светии — те ще бъдат опазени до века, а потомството на безбожните ще се изтреби.</span> <span class="verse"><a name="29">29</a>Праведните ще наследят земята и ще живеят на нея вечно.</span> <span class="verse"><a name="30">30</a>Устата на праведния произнася мъдрост и езикът му говори правда.</span> <span class="verse"><a name="31">31</a>Законът на неговия Бог е в сърцето му, стъпките му не ще се подхлъзнат.</span> <span class="verse"><a name="32">32</a>Безбожният дебне праведния и търси да го убие.</span> <span class="verse"><a name="33">33</a>ГОСПОД няма да го остави в ръката му и няма да го осъди, когато бъде съден.</span> <span class="verse"><a name="34">34</a>Чакай ГОСПОДА и пази Неговия път, и Той ще те възвиши да наследиш земята; ще гледаш, когато се изтребват безбожните.</span> <span class="verse"><a name="35">35</a>Видях безбожния в голяма мощ да се разпростира като зелено дърво на мястото си;</span> <span class="verse"><a name="36">36</a>но премина, и ето, нямаше го; търсих го и не се намери.</span> <span class="verse"><a name="37">37</a>Забележи непорочния и гледай праведния, защото човекът на мира ще има бъдеще,</span> <span class="verse"><a name="38">38</a>а отстъпилите от Бога ще се изтребят всички, бъдещето на безбожните ще се отсече.</span> <span class="verse"><a name="39">39</a>Но спасението на праведните е от ГОСПОДА; Той е тяхната крепост във време на беда.</span> <span class="verse"><a name="40">40</a>И ГОСПОД ще им помогне и ще ги избави, ще ги избави от безбожните и ще ги спаси, понеже на Него се уповаха.</span> </p></div</div></div></body></html>