<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 69</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/69"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 69</strong></div><p><span class="verse"><a name="1">1</a>(По слав. 68) За първия певец. По музиката на Кремовете. Псалм на Давид. Спаси ме, Боже, защото водите стигнаха до душата ми!</span> <span class="verse"><a name="2">2</a>Потънах в дълбока тиня, където няма твърда основа, навлязох в дълбоки води и приливът ме потапя.</span> <span class="verse"><a name="3">3</a>Изнемогвам от викането си, гърлото ми е пресъхнало, очите ми чезнат, докато чакам своя Бог.</span> <span class="verse"><a name="4">4</a>Тези, които ме мразят без причина, са повече от космите на главата ми; могъщи са тези, които искат да ме погубят, които несправедливо са мои врагове; тогава трябва да върна това, което не съм откраднал.</span> <span class="verse"><a name="5">5</a>Боже, Ти знаеш безумието ми и прегрешенията ми не са скрити от Теб.</span> <span class="verse"><a name="6">6</a>Нека не се посрамят заради мен онези, които Те чакат, Господи, БОЖЕ на Войнствата! Нека не се опозорят заради мен онези, които Те търсят, Боже на Израил!</span> <span class="verse"><a name="7">7</a>Защото заради Теб понесох присмех, срам покри лицето ми.</span> <span class="verse"><a name="8">8</a>Отчуждих се от братята си и чужденец станах за синовете на майка си,</span> <span class="verse"><a name="9">9</a>защото ревността за Твоя дом ме изяде и укорите на онези, които укоряват Теб, паднаха върху мен.</span> <span class="verse"><a name="10">10</a>Плачех и изнурявах душата си с пост, но това ми стана за укор.</span> <span class="verse"><a name="11">11</a>Облякох вретище за дреха и станах им за поговорка.</span> <span class="verse"><a name="12">12</a>За мен говорят седящите в портата и аз съм в песните на пияниците.</span> <span class="verse"><a name="13">13</a>Но аз към Теб отправям молитвата си, ГОСПОДИ, в благоприятно време. Боже, според голямата Си милост ме послушай, според верността на Своето спасение!</span> <span class="verse"><a name="14">14</a>Избави ме от тинята, за да не потъна; нека бъда избавен от онези, които ме мразят, и от дълбините на водите!</span> <span class="verse"><a name="15">15</a>Да не ме завлече водният поток, нито да ме погълне бездната и да не затвори ровът устата си над мен.</span> <span class="verse"><a name="16">16</a>Чуй ме, ГОСПОДИ, защото е блага милостта Ти, обърни се към мен според множеството на Своите милости</span> <span class="verse"><a name="17">17</a>и не скривай лицето Си от слугата Си, понеже съм в беда — послушай ме бързо!</span> <span class="verse"><a name="18">18</a>Приближи се при душата ми и я изкупи, изкупи ме поради враговете ми!</span> <span class="verse"><a name="19">19</a>Ти знаеш моя укор, моя срам и моя позор; всичките мои противници са пред Теб.</span> <span class="verse"><a name="20">20</a>Укор съкруши сърцето ми и страдам, чаках да ме пожали някой, но нямаше никой; и чаках утешители, но не намерих никакви.</span> <span class="verse"><a name="21">21</a>Дадоха ми и жлъчка за храна и в жаждата ми с оцет ме напоиха.</span> <span class="verse"><a name="22">22</a>Трапезата им пред тях нека стане примка и вместо благоденствие — клопка!</span> <span class="verse"><a name="23">23</a>Нека се помрачат очите им, за да не виждат, и направи хълбоците им постоянно да треперят!</span> <span class="verse"><a name="24">24</a>Излей върху тях яростта Си и нека ги застигне пламъкът на Твоя гняв!</span> <span class="verse"><a name="25">25</a>Жилището им нека запустее и в шатрите им нека никой не живее!</span> <span class="verse"><a name="26">26</a>Защото те преследват онзи, когото Ти си поразил, и разказват за болката на Твоите ранени.</span> <span class="verse"><a name="27">27</a>Прибави вина върху вината им и нека не влязат в Твоята правда!</span> <span class="verse"><a name="28">28</a>Нека се заличат от книгата на живота и нека не се запишат с праведните!</span> <span class="verse"><a name="29">29</a>А аз съм окаян и наскърбен — нека Твоето спасение, Боже, ме възвиши.</span> <span class="verse"><a name="30">30</a>Ще хваля Името на Бога с песен и ще Го възвелича с благодарение.</span> <span class="verse"><a name="31">31</a>И това ще се хареса на ГОСПОДА повече от бик или от юнец с рога и раздвоени копита.</span> <span class="verse"><a name="32">32</a>Смирените ще видят и ще се зарадват; и вие, които търсите Бога, сърцето ви ще живее,</span> <span class="verse"><a name="33">33</a>защото ГОСПОД слуша изпадналите в нужда и не презира затворниците Си.</span> <span class="verse"><a name="34">34</a>Нека Го хвалят небето и земята, моретата и всичко, което се движи в тях!</span> <span class="verse"><a name="35">35</a>Защото Бог ще спаси Сион и ще съгради градовете на Юда; и ще живеят там, и ще го притежават.</span> <span class="verse"><a name="36">36</a>И потомството на слугите Му ще го наследи и онези, които обичат Името Му, ще живеят в него.</span> </p></div</div></div></body></html>