<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 81</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ps/81"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ps">Psalms</a> &gt <strong>Chapter 81</strong></div><p><span class="verse"><a name="1">1</a>(По слав. 80) За първия певец. По Гитит. Псалм на Асаф. Пейте радостно на Бога, нашата сила, извикайте радостно към Бога на Яков!</span> <span class="verse"><a name="2">2</a>Запейте песен и ударете тъпанчето, благозвучната арфа заедно с лирата!</span> <span class="verse"><a name="3">3</a>Затръбете с тръбата при новолуние, при пълнолуние, в деня на нашия празник.</span> <span class="verse"><a name="4">4</a>Защото това е наредба за Израил, закон на Бога на Яков.</span> <span class="verse"><a name="5">5</a>Той го постанови като свидетелство в Йосиф, когато излезе против египетската земя, където чух език, който не познавах.</span> <span class="verse"><a name="6">6</a>Облекчих рамото му от товара, ръцете му се освободиха от коша.</span> <span class="verse"><a name="7">7</a>Ти извика в скръбта си, и Аз те избавих, отговорих ти с тайнствения глас на гърма, изпитах те при водите на Мерива. (Села.)</span> <span class="verse"><a name="8">8</a>Слушайте, народе Мой, и ще засвидетелствам против вас! Израилю, ако Ме послушаш,</span> <span class="verse"><a name="9">9</a>да няма сред теб чужд бог, да не се покланяш на някой чужд бог —</span> <span class="verse"><a name="10">10</a>Аз съм ГОСПОД, твоят Бог, който те изведе от египетската земя — отвори широко устата си, и ще я напълня.</span> <span class="verse"><a name="11">11</a>Но народът Ми не послуша гласа Ми, Израил не Ме искаше.</span> <span class="verse"><a name="12">12</a>Затова ги предадох на упорството на сърцето им, ходиха по своите си намерения.</span> <span class="verse"><a name="13">13</a>О, да беше Ме послушал народът Ми, да беше ходил Израил в пътищата Ми!</span> <span class="verse"><a name="14">14</a>Скоро бих покорил враговете им и бих обърнал ръката Си срещу противниците им.</span> <span class="verse"><a name="15">15</a>Онези, които мразят ГОСПОДА, биха се престрували на покорни пред Него, а тяхното време би траело до века.</span> <span class="verse"><a name="16">16</a>С най-тлъстата пшеница би ги хранил и с мед от скалата бих те наситил.</span> </p></div</div></div></body></html>