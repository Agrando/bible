<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2pet/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2pet">2 Peter</a> &gt <strong>Chapter 2</strong></div><p><span class="verse"><a name="1">1</a>Но е имало също и лъжливи пророци между народа, както и между вас ще има лъжливи учители, които ще въведат тайно гибелни ереси, като се отричат даже от Господаря, който ги е купил, и ще навлекат на себе си бърза погибел.</span> <span class="verse"><a name="2">2</a>И мнозина ще последват техните безчинства и заради тях пътят на истината ще се похули.</span> <span class="verse"><a name="3">3</a>От алчност те ще ви използуват с престорени думи; но тяхната присъда, отдавна приготвена, не се забавя и тяхната погибел не дреме.</span> <span class="verse"><a name="4">4</a>Защото, ако Бог не пощади и ангели, когато съгрешиха, а ги хвърли в мрачните ровове на ада и предаде да бъдат пазени за съд;</span> <span class="verse"><a name="5">5</a>и ако не пощади стария свят, но запази с още седем души Ной, проповедника на правдата, като докара потоп върху света на безбожните;</span> <span class="verse"><a name="6">6</a>така също, ако Той осъди на разорение градовете Содом и Гомора, като ги обърна на пепел и ги постави за пример на онези, които след това щяха да вършат нечестие,</span> <span class="verse"><a name="7">7</a>но избави праведния Лот, който се измъчваше поради развратния живот на безбожните –</span> <span class="verse"><a name="8">8</a>защото този праведник, като живееше между тях, от ден на ден измъчваше праведната си душа, като гледаше и слушаше беззаконните им дела –</span> <span class="verse"><a name="9">9</a>то знае Господ как да избави благочестивите от изкушения, а неправедните да държи под наказание за съдния ден,</span> <span class="verse"><a name="10">10</a>а особено тези, които следват плътта в нечисти похоти и презират властта. Дръзки и самонадеяни, те не се страхуват да хулят славните същества;</span> <span class="verse"><a name="11">11</a>докато ангелите, които са по-големи по мощ и сила, не представят против тях хулителна присъда пред Господа.</span> <span class="verse"><a name="12">12</a>Тези обаче като диви животни, по природа създадени, за да бъдат хващани и изтребвани, хулят за неща, които не разбират, и ще погинат изцяло в своята поквара,</span> <span class="verse"><a name="13">13</a>като получат заплатата на неправдата. Те считат за удоволствие да разкошестват денем, те са петна и позор, които се наслаждават на измамите си, докато се гощават с вас,</span> <span class="verse"><a name="14">14</a>като очите им са пълни с прелюбодейство и с непрестанен грях, като подмамват неутвърдени души. Сърцето им е научено на алчност, те са деца на проклятие,</span> <span class="verse"><a name="15">15</a>които оставиха правия път и се отклониха, като последваха пътя на Валаам Веоров, който обикна заплатата на неправдата,</span> <span class="verse"><a name="16">16</a>но беше изобличен за своето беззаконие, когато нямо магаре проговори с човешки глас и възпря безумието на пророка.</span> <span class="verse"><a name="17">17</a>Те са безводни кладенци, мъгли, тласкани от буря, за които е запазена тъмнината на мрака (до века).</span> <span class="verse"><a name="18">18</a>Защото, като говорят с надуто празнословие, те подмамват чрез плътски страсти и безнравственост онези, които едвам са избягали от живеещите в заблуда.</span> <span class="verse"><a name="19">19</a>Обещават им свобода, докато те сами са роби на покварата; защото, от когото е победен някой, от него бива и поробен.</span> <span class="verse"><a name="20">20</a>Защото, ако след като са избягали от мръсотиите на света чрез познаването на Господа и Спасителя Иисус Христос, те пак се заплитат в тях и са победени, то последното състояние е по-лошо за тях от първото.</span> <span class="verse"><a name="21">21</a>Понеже за тях щеше да бъде по-добре да не бяха познали пътя на правдата, отколкото, след като са го познали, да се отвърнат от предадената им свята заповед.</span> <span class="verse"><a name="22">22</a>С тях се е случило според истинската пословица: „Псето се върна на бълвоча си и окъпаната свиня се върна да се валя в тинята.“</span> </p></div</div></div></body></html>