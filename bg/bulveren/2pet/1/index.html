<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2pet/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2pet">2 Peter</a> &gt <strong>Chapter 1</strong></div><p><span class="verse"><a name="1">1</a>Симон Петър, слуга и апостол на Иисус Христос, до онези, които чрез правдата на нашия Бог и Спасител Иисус Христос са получили еднаква с нас скъпоценна вяра:</span> <span class="verse"><a name="2">2</a>Благодат и мир да ви се умножи в познаването на Бога и на Иисус, нашия Господ!</span> <span class="verse"><a name="3">3</a>Понеже Неговата божествена сила ни е подарила всичко потребно за живота и за благочестието чрез познаването на Този, който ни е призовал чрез Своята слава и съвършенство,</span> <span class="verse"><a name="4">4</a>чрез които ни се подариха най-големи и скъпоценни обещания, за да станете чрез тях участници на божественото естество, като сте избягали от произлязлата от страстите поквара в света —</span> <span class="verse"><a name="5">5</a>точно затова, като положите всяко старание, прибавете на вярата си добродетел, на добродетелта – познание,</span> <span class="verse"><a name="6">6</a>на познанието – себеобуздание, на себеобузданието – търпение, на търпението – благочестие,</span> <span class="verse"><a name="7">7</a>на благочестието – братолюбие и на братолюбието – любов.</span> <span class="verse"><a name="8">8</a>Защото, ако тези добродетели се намират у вас и се умножават, те ви правят да не сте безделни, нито безплодни в познаването на нашия Господ Иисус Христос.</span> <span class="verse"><a name="9">9</a>Защото онзи, у когото те не се намират, е сляп, късоглед и е забравил, че е бил очистен от старите си грехове.</span> <span class="verse"><a name="10">10</a>Затова, братя, постарайте се още повече да затвърдявате вашето призвание и избиране, защото, като вършите тези неща, никога няма да се спънете.</span> <span class="verse"><a name="11">11</a>Понеже така изобилно ще ви се даде достъп във вечното царство на нашия Господ и Спасител Иисус Христос.</span> <span class="verse"><a name="12">12</a>Затова винаги ще бъда готов да ви напомням за тези работи, ако и да ги знаете и да сте утвърдени в истината, която сега имате пред вас.</span> <span class="verse"><a name="13">13</a>Мисля, че е правилно, докато съм в тази телесна хижа, да ви подтиквам чрез напомняне,</span> <span class="verse"><a name="14">14</a>понеже зная, че скоро ще напусна хижата си, както и ми извести нашият Господ Иисус Христос.</span> <span class="verse"><a name="15">15</a>Даже ще се постарая, така че вие и след смъртта ми да можете винаги да си припомняте тези работи.</span> <span class="verse"><a name="16">16</a>Защото, когато ви обявихме силата и пришествието на нашия Господ Иисус Христос, ние не следвахме хитро измислени басни, а бяхме очевидци на Неговото величие.</span> <span class="verse"><a name="17">17</a>Защото Той прие от Бог Отец почест и слава, когато от великолепната Слава дойде до Него такъв глас: „Този е Моят възлюбен Син, в когото благоволих.“</span> <span class="verse"><a name="18">18</a>И ние чухме този глас да идва от небето, когато бяхме с Него на святата планина.</span> <span class="verse"><a name="19">19</a>И така, ние държим пророческото слово още по-твърдо и вие добре правите, че внимавате на него като на светило, което свети в тъмно място, докато се зазори и зорницата изгрее в сърцата ви.</span> <span class="verse"><a name="20">20</a>И това да знаете преди всичко, че никое пророчество в Писанието не става от собствено разяснение,</span> <span class="verse"><a name="21">21</a>защото никога не е идвало пророчество по волята на човека, а (светите) Божии хора са говорили, движени от Светия Дух.</span> </p></div</div></div></body></html>