<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/phil/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/phil">Philippians</a> &gt <strong>Chapter 3</strong></div><p><span class="verse"><a name="1">1</a>И така, братя мои, радвайте се в Господа. За мен не е досадно да ви пиша едно и също, а за вас е за предпазване.</span> <span class="verse"><a name="2">2</a>Пазете се от псетата, пазете се от злите работници, пазете се от лъжливото обрязване.</span> <span class="verse"><a name="3">3</a>Защото ние сме обрязаните, които служим в Божия Дух и се хвалим с Христос Иисус, и не се уповаваме на плътта.</span> <span class="verse"><a name="4">4</a>Макар че аз бих могъл и на плътта да се уповавам. Ако някой друг мисли, че може да се уповава на плътта, то аз повече:</span> <span class="verse"><a name="5">5</a>обрязан съм бил на осмия ден, от израилевия род съм, от вениаминовото племе, евреин от евреи, според закона – фарисей,</span> <span class="verse"><a name="6">6</a>според ревностното ми желание – гонител на църквата, според правдата на закона – непорочен.</span> <span class="verse"><a name="7">7</a>Но това, което беше за мен придобивка, го счетох като загуба заради Христос.</span> <span class="verse"><a name="8">8</a>А освен това всичко считам като загуба заради това превъзходно нещо – познаването на моя Господ Христос Иисус, заради когото изгубих всичко и считам всичко за измет, за да придобия Христос</span> <span class="verse"><a name="9">9</a>и да се намеря в Него, като нямам моята правда, която е от закона, а тази, която е чрез вярата в Христос – правдата, която е от Бога въз основа на вяра,</span> <span class="verse"><a name="10">10</a>за да позная Него и силата на Неговото възкресение, и общението в Неговите страдания, като стана съобразен с Неговата смърт,</span> <span class="verse"><a name="11">11</a>за да мога някак да достигна до възкресението на мъртвите.</span> <span class="verse"><a name="12">12</a>Не че съм уловил вече, нито съм станал вече съвършен, но гоня, дано и аз да уловя, защото и аз бях уловен от Христос Иисус.</span> <span class="verse"><a name="13">13</a>Братя, аз не считам, че съм уловил, но едно правя – като забравям задното и се простирам към предното,</span> <span class="verse"><a name="14">14</a>гоня целта за наградата на горното призвание от Бога в Христос Иисус.</span> <span class="verse"><a name="15">15</a>И така, нека ние, колкото от нас са съвършени, да мислим така; и ако вие мислите за нещо по друг начин, Бог и това ще ви открие.</span> <span class="verse"><a name="16">16</a>И така, дотам, докъдето сме достигнали, нека ходим (според това правило, като мислим същото).</span> <span class="verse"><a name="17">17</a>Братя, бъдете всички мои подражатели и внимавайте на тези, които живеят според примера, който ние ви дадохме.</span> <span class="verse"><a name="18">18</a>Защото мнозина живеят, за които много пъти съм ви казвал, а сега и с плач ви казвам, че са враговете на Христовия кръст,</span> <span class="verse"><a name="19">19</a>чийто край е погибел, чийто бог е коремът, чиято слава е в техния позор, които отдават ума си на земните неща.</span> <span class="verse"><a name="20">20</a>Защото нашето гражданство е на небето, откъдето и очакваме Спасител – Господ Иисус Христос,</span> <span class="verse"><a name="21">21</a>който ще преобрази нашето унижено тяло, за да стане съобразно с Неговото славно тяло според действието на Неговата сила, с която Той може да покори всичко на Себе Си.</span> </p></div</div></div></body></html>