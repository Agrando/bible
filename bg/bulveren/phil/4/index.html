<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/phil/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/phil">Philippians</a> &gt <strong>Chapter 4</strong></div><p><span class="verse"><a name="1">1</a>И така, възлюбени и много желани мои братя, моя радост и мой венец, стойте така твърдо в Господа, възлюбени!</span> <span class="verse"><a name="2">2</a>Напътствам Еводия, напътствам и Синтихия да бъдат единомислени в Господа.</span> <span class="verse"><a name="3">3</a>Също и теб умолявам, искрени ми съработнико, помагай на тези жени, които се бориха заедно с мен за благовестието заедно с Климент и с други мои съработници, чиито имена са в книгата на живота.</span> <span class="verse"><a name="4">4</a>Винаги се радвайте в Господа! Пак казвам: Радвайте се!</span> <span class="verse"><a name="5">5</a>Нека вашата кротост да бъде позната на всички хора. Господ е близо.</span> <span class="verse"><a name="6">6</a>Не се безпокойте за нищо, но във всяко нещо с молитва и молба изказвайте молбите си на Бога с благодарение;</span> <span class="verse"><a name="7">7</a>и Божият мир, който превъзхожда всеки разум, ще пази сърцата ви и мислите ви в Христос Иисус.</span> <span class="verse"><a name="8">8</a>Най-накрая, братя, всичко, което е истинно, което е честно, което е праведно, което е чисто, което е достойно за обич, което е благодатно, ако има нещо добродетелно и ако има нещо похвално, това зачитайте.</span> <span class="verse"><a name="9">9</a>Това, което сте и научили, и приели, и чули, и видели в мен, него вършете; и Бог на мира ще бъде с вас.</span> <span class="verse"><a name="10">10</a>Но аз много се радвах в Господа, че сега най-после направихте отново да се прояви вашата грижа към мен; за което наистина сте се грижили, но не сте имали благоприятна възможност.</span> <span class="verse"><a name="11">11</a>Не казвам това поради оскъдност, защото се научих да съм доволен в каквото и състояние да съм.</span> <span class="verse"><a name="12">12</a>Зная и в оскъдност да живея, зная и в изобилие да живея; навсякъде и във всичко съм посветен в тайната да мога да живея и сит, и гладен, и в изобилие, и в оскъдност.</span> <span class="verse"><a name="13">13</a>Всичко мога чрез Онзи, който ме укрепва.</span> <span class="verse"><a name="14">14</a>Но въпреки това направихте добре, като взехте участие в скръбта ми.</span> <span class="verse"><a name="15">15</a>А и вие, филипяни, знаете, че в началото на делото на благовестието, когато излязох от Македония, нито еда църква не влезе във връзка с мен за даване и взимане, освен единствено вие.</span> <span class="verse"><a name="16">16</a>Защото и в Солун един и два пъти ми пращахте за нуждата ми.</span> <span class="verse"><a name="17">17</a>Не че търся подаръка, но искам плода, който се умножава за ваша сметка.</span> <span class="verse"><a name="18">18</a>Но получих всичко и имам изобилно. Наситих се, като получих от Епафродит изпратеното от вас, благоуханна миризма, жертва приятна, благоугодна на Бога.</span> <span class="verse"><a name="19">19</a>И моят Бог ще снабди всяка ваша нужда според Своите богатства в слава в Христос Иисус.</span> <span class="verse"><a name="20">20</a>А на нашия Бог и Отец да бъде слава за вечни векове. Амин.</span> <span class="verse"><a name="21">21</a>Поздравете всеки светия в Христос Иисус. Поздравяват ви братята, които са с мен.</span> <span class="verse"><a name="22">22</a>Поздравяват ви всичките светии, а особено тези, които са от императорския дом.</span> <span class="verse"><a name="23">23</a>Благодатта на нашия Господ Иисус Христос да бъде с вашия дух. (Амин.)</span> </p></div</div></div></body></html>