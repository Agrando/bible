<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/phil/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/phil">Philippians</a> &gt <strong>Chapter 2</strong></div><p><span class="verse"><a name="1">1</a>И така, ако има някоя утеха в Христос или някое успокоение от любов, или някое общение на Духа, или някое милосърдие и състрадание,</span> <span class="verse"><a name="2">2</a>направете радостта ми пълна, като имате един и същ ум и една и съща любов, като бъдете единодушни и единомислени.</span> <span class="verse"><a name="3">3</a>Не правете нищо от партизанство или от тщеславие, но със смирение нека всеки счита другия за по-горен от себе си.</span> <span class="verse"><a name="4">4</a>Не гледайте всеки само за своето, а всеки и за чуждото.</span> <span class="verse"><a name="5">5</a>Имайте в себе си същия стремеж на ума, който беше и в Христос Иисус;</span> <span class="verse"><a name="6">6</a>който, като беше в Божия образ, пак не счете, че трябва да държи като плячка равенството с Бога,</span> <span class="verse"><a name="7">7</a>а ограби Себе Си, като взе образа на слуга и стана подобен на хората,</span> <span class="verse"><a name="8">8</a>и като се намери в човешки образ, смири Себе Си и стана послушен до смърт, даже смърт на кръст.</span> <span class="verse"><a name="9">9</a>Затова и Бог Го възвиси най-високо и Му даде Името, което е над всяко друго име;</span> <span class="verse"><a name="10">10</a>така че в Името на Иисус да се поклони всяко коляно от небесните и земните, и подземните същества</span> <span class="verse"><a name="11">11</a>и всеки език да изповяда, че Иисус Христос е Господ, за слава на Бог Отец.</span> <span class="verse"><a name="12">12</a>Затова, възлюбени мои, както сте били винаги послушни – не само в моето присъствие, но сега много повече в моето отсъствие – изработвайте спасението си със страх и трепет,</span> <span class="verse"><a name="13">13</a>защото Бог е Този, който действа във вас, за да желаете и да постъпвате според Неговото благоволение.</span> <span class="verse"><a name="14">14</a>Вършете всичко без ропот и без съмнение,</span> <span class="verse"><a name="15">15</a>за да бъдете непорочни и чисти, безукорни Божии деца сред опако и извратено поколение, между които блестите като светила на света,</span> <span class="verse"><a name="16">16</a>като държите словото на живота, за да имам с какво да се хваля в Деня на Христос – че не съм тичал напразно, нито съм се трудил напразно.</span> <span class="verse"><a name="17">17</a>Но макар и да се принасям като възлияние върху жертвата и служението на вашата вяра, радвам се, и се радвам заедно с всички вас.</span> <span class="verse"><a name="18">18</a>Подобно и вие се радвайте, и се радвайте заедно с мен.</span> <span class="verse"><a name="19">19</a>А надявам се на Господ Иисус да ви изпратя скоро Тимотей, така че и аз да се утеша, като узная вашето състояние.</span> <span class="verse"><a name="20">20</a>Защото нямам никой друг единомислен, който да се погрижи искрено за вас.</span> <span class="verse"><a name="21">21</a>Понеже всички търсят своето си, а не онова, което е на Иисус Христос.</span> <span class="verse"><a name="22">22</a>А вие знаете неговата изпитана вярност – че той е служил заедно с мен на благовестието така, както дете – на баща си.</span> <span class="verse"><a name="23">23</a>Затова се надявам да го изпратя веднага, щом разбера какво ще стане с мен.</span> <span class="verse"><a name="24">24</a>Но съм уверен в Господа, че и аз самият скоро ще дойда.</span> <span class="verse"><a name="25">25</a>Счетох обаче за нужно да ви изпратя брат Епафродит, моя съработник и сподвижник, изпратен от вас да ми послужи в моите нужди,</span> <span class="verse"><a name="26">26</a>понеже копнееше за всички вас и беше обезпокоен, защото бяхте чули, че бил болен.</span> <span class="verse"><a name="27">27</a>И наистина, той боледува почти до смърт, но Бог се смили над него; и не само над него, но и над мен, за да нямам скръб върху скръб.</span> <span class="verse"><a name="28">28</a>Затова и по-скоро го изпратих, така че като го видите, да се зарадвате, а и аз да бъда по-малко тъжен.</span> <span class="verse"><a name="29">29</a>И така, приемете го в Господа с пълна радост и имайте почит към такива братя,</span> <span class="verse"><a name="30">30</a>понеже заради делото на Христос той дойде близо до смърт, като рискува живота си, за да запълни недостига на вашето служение за мен.</span> </p></div</div></div></body></html>