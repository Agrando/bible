<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/phil/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/phil">Philippians</a> &gt <strong>Chapter 1</strong></div><p><span class="verse"><a name="1">1</a>Павел и Тимотей, слуги на Иисус Христос, до всичките светии в Христос Иисус, които са във Филипи, заедно с надзорниците и служителите:</span> <span class="verse"><a name="2">2</a>Благодат и мир да бъде на вас от Бога, нашия Отец, и от Господ Иисус Христос.</span> <span class="verse"><a name="3">3</a>Благодаря на моя Бог всеки път, когато си спомням за вас,</span> <span class="verse"><a name="4">4</a>винаги, във всяка моя молитва, като се моля за всички вас с радост,</span> <span class="verse"><a name="5">5</a>за вашето участие в делото на благовестието от първия ден досега,</span> <span class="verse"><a name="6">6</a>като съм уверен точно в това, че Онзи, който е започнал едно добро дело във вас, ще го завърши докрай до Деня на Иисус Христос.</span> <span class="verse"><a name="7">7</a>И за мен е добре да мисля това за всички вас, понеже ви имам в сърцето си, тъй като вие всички участвате заедно с мен в благодатта – както в оковите ми, така и в защитата и утвърждаването на благовестието.</span> <span class="verse"><a name="8">8</a>Защото Бог ми е свидетел как копнея за всички вас със сърдечната любов на Иисус Христос.</span> <span class="verse"><a name="9">9</a>И за това се моля: любовта ви да изобилства все повече и повече с познаване и всякакво разбиране,</span> <span class="verse"><a name="10">10</a>за да разпознавате най-доброто и да бъдете искрени и без препънка за Деня на Христос,</span> <span class="verse"><a name="11">11</a>изпълнени с плода на правдата, който е чрез Иисус Христос, за слава и хвала на Бога.</span> <span class="verse"><a name="12">12</a>А желая да знаете, братя, че това, което се случи с мен, спомогна още повече за успеха на благовестието,</span> <span class="verse"><a name="13">13</a>така че моите окови за Христос станаха известни на цялата претория и на всички други;</span> <span class="verse"><a name="14">14</a>и повечето от братята, доверявайки се на Господа благодарение на моите окови, станаха много по-смели да говорят Божието слово без страх.</span> <span class="verse"><a name="15">15</a>Някои наистина проповядват Христос дори от завист и от желание за препирни, а някои и от добра воля.</span> <span class="verse"><a name="16">16</a>Едните правят това от любов, като знаят, че съм поставен да защитавам благовестието,</span> <span class="verse"><a name="17">17</a>но другите възвестяват Христос от партизанщина, неискрено, като мислят да прибавят тъга на моите окови.</span> <span class="verse"><a name="18">18</a>Тогава какво? Само това, че по всякакъв начин – било престорено, или истинно – се проповядва Христос; и затова аз се радвам, и ще се радвам.</span> <span class="verse"><a name="19">19</a>Защото зная, че това ще послужи за моето спасение чрез вашата молитва и чрез подкрепата на Духа на Иисус Христос</span> <span class="verse"><a name="20">20</a>според усърдното ми очакване и надежда, че няма в нищо да се посрамя, а както винаги, така и сега, с пълно дръзновение ще бъде възвеличен Христос в тялото ми – било чрез живот или чрез смърт.</span> <span class="verse"><a name="21">21</a>Защото животът за мен е Христос, а смъртта – придобивка.</span> <span class="verse"><a name="22">22</a>Но ако живея в плътта, това означава плод от моя труд. И не зная какво да избера,</span> <span class="verse"><a name="23">23</a>защото съм притиснат между двете; понеже имам желание да си отида и да бъда с Христос, което е много по-добре,</span> <span class="verse"><a name="24">24</a>но да остана в плътта е по-нужно за вас.</span> <span class="verse"><a name="25">25</a>И като имам тази увереност, зная, че ще остана и ще продължа с всички вас за вашето напредване и радост във вярата,</span> <span class="verse"><a name="26">26</a>така че вашата похвала в Иисус Христос да бъде още по-изобилна чрез мен, когато дойда пак при вас.</span> <span class="verse"><a name="27">27</a>Само се дръжте достойно за Христовото благовестие, така че – независимо дали идвам да ви видя, или отсъствам от вас – да чуя за вас, че стоите твърдо в един дух и че се борите единодушно за вярата на благовестието,</span> <span class="verse"><a name="28">28</a>и че в нищо не се плашите от противниците; което за тях е доказателство за тяхната гибел, а за вас – за спасение, и то от Бога.</span> <span class="verse"><a name="29">29</a>Защото на вас ви е дадено относно Христос не само да вярвате в Него, но и да страдате заради Него,</span> <span class="verse"><a name="30">30</a>като имате същата борба, която сте видели в мен и сега чувате за мен.</span> </p></div</div></div></body></html>