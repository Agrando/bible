<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/neh/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/neh">Nehemiah</a> &gt <strong>Chapter 4</strong></div><p><span class="verse"><a name="1">1</a>А Санавалат, като чу, че строим стената, се разгневи и много възнегодува, и се присмя на юдеите.</span> <span class="verse"><a name="2">2</a>И говори пред братята си и пред войската на Самария и каза: Какво правят тези окаяни юдеи? Ще ги оставят ли? Ще жертват ли? Ще свършат ли в този ден? Ще съживят ли камъните от купищата развалини, като са изгорели?</span> <span class="verse"><a name="3">3</a>А амонецът Товия беше до него и каза: Каквото и да строят, дори лисица ако се покачи по него, ще събори каменната им стена!</span> <span class="verse"><a name="4">4</a>Чуй, Боже наш, защото станахме за присмех! И обърни укора им върху собствените им глави и ги предай на разграбване в земя, където ще са пленници!</span> <span class="verse"><a name="5">5</a>Не покривай беззаконието им и нека грехът им не се изличи пред Теб, защото Те разгневиха пред строителите.</span> <span class="verse"><a name="6">6</a>Така построихме стената и стената се свърза изцяло до половината от височината си. И народът имаше работата присърце.</span> <span class="verse"><a name="7">7</a>И когато Санавалат и Товия, и арабите, и амонците, и азотците чуха, че възстановяването на ерусалимските стени напредвало и че проломите започвали да се затварят, много се разгневиха.</span> <span class="verse"><a name="8">8</a>И направиха заговор всички заедно да дойдат да воюват против Ерусалим и да му напакостят.</span> <span class="verse"><a name="9">9</a>А ние се помолихме на своя Бог и заради тях поставихме стражи да пазят против тях денем и нощем.</span> <span class="verse"><a name="10">10</a>Но в Юда се каза: Силата на носачите вече отслабна, а пръстта е много. Не можем повече да строим стената.</span> <span class="verse"><a name="11">11</a>А враговете ни казаха: Няма да усетят, нито да видят, докато дойдем сред тях и ги избием, и спрем работата.</span> <span class="verse"><a name="12">12</a>И като дойдоха юдеите, които живееха при тях, ни казаха десет пъти: На която и страна да се обърнете, ще дойдат върху нас!</span> <span class="verse"><a name="13">13</a>Затова поставих зад по-ниските места зад стената, на по-оголените места, поставих народа по родовете им с мечовете им, с копията им и с лъковете им.</span> <span class="verse"><a name="14">14</a>И огледах и станах, и казах на благородните, на първенците и на останалия народ: Не се бойте от тях, помнете великия и страшния Господ и се бийте за братята си, за синовете си и дъщерите си, за жените си и за домовете си!</span> <span class="verse"><a name="15">15</a>А когато враговете ни чуха, че тяхното намерение ни било известно и че Бог е осуетил замисъла им, ние всички се върнахме на стената, всеки на работата си.</span> <span class="verse"><a name="16">16</a>И от този ден нататък половината от слугите ми работеха на делото, а половината държаха копията и щитовете, и лъковете, облечени в брони. А началниците насърчаваха целия юдов дом.</span> <span class="verse"><a name="17">17</a>Тези, които градяха стената, и които носеха товарите, и които товареха, всеки работеше работата с едната си ръка, а с другата държеше оръжието.</span> <span class="verse"><a name="18">18</a>И всеки от строителите имаше меча си опасан на кръста си и така строеше. А този, който надуваше тръбата, беше до мен.</span> <span class="verse"><a name="19">19</a>И казах на благородните, на първенците и на останалия народ: Работата е голяма и обширна, а ние сме пръснати по стената далеч един от друг;</span> <span class="verse"><a name="20">20</a>на което място чуете гласа на тръбата, там се съберете при нас. Нашият Бог ще воюва за нас!</span> <span class="verse"><a name="21">21</a>Така работехме на делото и половината от тях държаха копията от пукването на зората до изгряването на звездите.</span> <span class="verse"><a name="22">22</a>И по същото време казах на народа: Нека всеки нощува сред Ерусалим със слугата си, за да ни бъдат стражи нощем, а денем да служат на делото.</span> <span class="verse"><a name="23">23</a>И нито аз, нито братята ми, нито слугите ми, нито мъжете от стражата, които ме следваха, не събличахме дрехите си. Всеки държеше оръжието си даже, когато отиваше при водата.</span> </p></div</div></div></body></html>