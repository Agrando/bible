<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/neh/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/neh">Nehemiah</a> &gt <strong>Chapter 6</strong></div><p><span class="verse"><a name="1">1</a>И когато Санавалат и Товия, и арабинът Гисам, и останалите ни врагове чуха, че съм построил стената и че не е останал вече пролом в нея — но до онова време още не бях поставил вратите на портите —</span> <span class="verse"><a name="2">2</a>Санавалат и Гисам изпратиха до мен да кажат: Ела, нека се срещнем в едно от селата на низината Оно. Но те възнамеряваха да ми сторят зло.</span> <span class="verse"><a name="3">3</a>И аз изпратих до тях пратеници да кажат: Върша голямо дело и не мога да сляза. Защо да се спира делото, като го оставя и сляза при вас?</span> <span class="verse"><a name="4">4</a>И четири пъти пращаха до мен по този начин, но аз им отговарях все така.</span> <span class="verse"><a name="5">5</a>Тогава за пети път Санавалат прати слугата си до мен по този начин с отворено писмо в ръката му,</span> <span class="verse"><a name="6">6</a>в което беше писано: Между народите се носи слух, пък и Гисам казва, че ти и юдеите мислите да се надигнете и затова строиш стената. И според този слух ти искаш да им станеш цар.</span> <span class="verse"><a name="7">7</a>И си поставил и пророци да разгласяват за теб в Ерусалим, като казват: Цар има в Юда! И сега, тези слухове ще се съобщят на царя. И така, ела сега да се съветваме заедно.</span> <span class="verse"><a name="8">8</a>Тогава изпратих до него да кажат: Няма такова нещо, каквото ти казваш, а ти го измисляш от себе си.</span> <span class="verse"><a name="9">9</a>Защото те всички искаха да ни уплашат, като казваха: Ръцете им ще се пуснат от делото и то няма да се свърши. И сега, Боже, укрепи Ти ръцете ми!</span> <span class="verse"><a name="10">10</a>Тогава аз отидох в къщата на Семая, сина на Делая, син на Метавеил, който беше заключен; и той ми каза: Нека се съберем в Божия дом, вътре в храма и нека затворим вратите на храма, защото те ще дойдат да те убият, да, през нощта ще дойдат да те убият!</span> <span class="verse"><a name="11">11</a>Но аз казах: Човек като мен бива ли да бяга? И кой човек като мен би влязъл в храма, за да избави живота си? Няма да вляза!</span> <span class="verse"><a name="12">12</a>И познах, че, ето, не го беше пратил Бог, а той от себе си произнесе това пророчество против мен и Товия и Санавалат го бяха подкупили.</span> <span class="verse"><a name="13">13</a>Затова беше подкупен, за да се уплаша и да направя така, и да съгреша, и това да им послужи да злословят, за да ме корят.</span> <span class="verse"><a name="14">14</a>Спомни си, Боже мой, за Товия и Санавалат според тези техни дела, а също и за пророчицата Ноадия и за другите пророци, които искаха да ме плашат!</span> <span class="verse"><a name="15">15</a>И стената беше завършена на двадесет и петия ден от месец Елул, за петдесет и два дни.</span> <span class="verse"><a name="16">16</a>И когато всичките ни врагове чуха това, всичките народи около нас се уплашиха и се смалиха много в очите си, и познаха, че това дело беше станало от нашия Бог.</span> <span class="verse"><a name="17">17</a>А в онези дни юдовите благородни изпращаха много писма до Товия, и писма от Товия идваха до тях.</span> <span class="verse"><a name="18">18</a>Защото в Юда имаше мнозина, които му се бяха заклели, понеже беше зет на Сехания, сина на Арах, и синът му Йоанан беше взел за жена дъщерята на Месулам, сина на Варахия.</span> <span class="verse"><a name="19">19</a>И пред мен говореха за неговите благодеяния, а на него донасяха моите думи. И Товия пращаше писма, за да ме уплаши.</span> </p></div</div></div></body></html>