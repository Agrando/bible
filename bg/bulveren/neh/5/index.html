<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/neh/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/neh">Nehemiah</a> &gt <strong>Chapter 5</strong></div><p><span class="verse"><a name="1">1</a>И се надигна голям вик от народа и от жените им против братята им, юдеите.</span> <span class="verse"><a name="2">2</a>И имаше такива, които казваха: Ние, синовете ни и дъщерите ни сме мнозина, затова нека ни се даде жито да ядем и да живеем!</span> <span class="verse"><a name="3">3</a>А имаше и такива, които казваха: Ние заложихме нивите си и лозята си, и къщите си, за да ни се даде жито заради глада.</span> <span class="verse"><a name="4">4</a>Имаше и такива, които казваха: Срещу нивите и лозята си ние взехме пари назаем за царския данък.</span> <span class="verse"><a name="5">5</a>Но сега, нашите тела са като телата на братята ни, нашите деца са като техните деца. И ето, ние ще трябва да даваме синовете си и дъщерите си на работа като роби, и някои от дъщерите ни са вече заробени, а ние сме безсилни да ги откупим, защото нивите и лозята ни са на други.</span> <span class="verse"><a name="6">6</a>И когато чух вика им и тези думи, много се разгневих.</span> <span class="verse"><a name="7">7</a>И размислих в себе си и се скарах с благородните и първенците, и им казах: Вие вземате лихва всеки от брат си! И свиках против тях голямо събрание и им казах:</span> <span class="verse"><a name="8">8</a>Ние според силата си изкупихме братята си, юдеите, които бяха продадени на езичниците. А вие сами ли ще продадете братята си? Или те да се продадат на нас? А те мълчаха и не намериха отговор.</span> <span class="verse"><a name="9">9</a>И аз казах: Не е добро това, което правите. Не трябва ли да ходите в страха на нашия Бог, за да не сме за присмех на езичниците, нашите врагове?</span> <span class="verse"><a name="10">10</a>Но и аз, братята ми и слугите ми, сме им заели пари и жито, но моля ви, нека оставим тази лихва!</span> <span class="verse"><a name="11">11</a>И така, върнете им още днес нивите им, лозята им, маслините им и къщите им, а също и една стотна част от парите и от житото, от виното и от маслиненото масло, които сте им заели.</span> <span class="verse"><a name="12">12</a>Тогава те казаха: Ще ги върнем и нищо няма да искаме от тях. Както казваш, така ще направим. Тогава повиках свещениците и ги заклех, че ще направят според това обещание.</span> <span class="verse"><a name="13">13</a>Отърсих още и пазвата си и казах: Така да отърси Бог от къщата му и от труда му всекиго, който не изпълни това обещание! Да, така да бъде отърсен и изпразнен! И цялото събрание каза: Амин! И прославиха ГОСПОДА. И народът постъпи според това обещание.</span> <span class="verse"><a name="14">14</a>И от времето, когато царят ме назначи за областен управител над тях в юдовата земя, от двадесетата година до тридесет и втората година на цар Артаксеркс, дванадесет години, аз с братята си не съм вземал заплатата на областен управител.</span> <span class="verse"><a name="15">15</a>А предишните областни управители, които бяха преди мен, бяха налагали товар на народа и бяха вземали от тях хляб и вино, освен четиридесет сикъла сребро. И слугите им бяха господарували над народа. Но аз не правех така, понеже се боях от Бога.</span> <span class="verse"><a name="16">16</a>И също помагах в работата на тази стена; и нива не купихме; и всичките ми слуги бяха събрани там за делото.</span> <span class="verse"><a name="17">17</a>И юдеите и първенците, сто и петдесет мъже освен онези, които идваха при нас от народите около нас, бяха на трапезата ми.</span> <span class="verse"><a name="18">18</a>А това, което се готвеше всеки ден, беше едно говедо, шест избрани овце и птици се готвеха за мен, а веднъж на десет дни имахме изобилно всякакво вино. И при всичко това аз не поисках заплатата на областен управител, защото робството тежеше силно върху този народ.</span> <span class="verse"><a name="19">19</a>Помни ме, Боже мой, за добро заради всичко, което съм сторил за този народ!</span> </p></div</div></div></body></html>