<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/neh/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/neh">Nehemiah</a> &gt <strong>Chapter 13</strong></div><p><span class="verse"><a name="1">1</a>В същия ден се прочете от книгата на Мойсей на всеослушание пред народа, и в нея се намери писано, че никой амонец и моавец не бива да влиза в Божието събрание до века,</span> <span class="verse"><a name="2">2</a>защото не бяха посрещнали израилевите синове с хляб и вода, а бяха наели против тях Валаам, за да ги прокълне; но нашият Бог обърна проклятието в благословение.</span> <span class="verse"><a name="3">3</a>И като чуха закона, отлъчиха от Израил цялото разноплеменно множество.</span> <span class="verse"><a name="4">4</a>А преди това свещеникът Елиасив, който беше поставен над стаите на дома на нашия Бог, понеже беше сродник на Товия,</span> <span class="verse"><a name="5">5</a>беше приготвил за него една голяма стая, където преди това слагаха хлебните приноси, ливана и съдовете, и десятъците от житото, виното и маслиненото масло, определеното за левитите и певците, и вратарите, и възвишаемите приноси на свещениците.</span> <span class="verse"><a name="6">6</a>Но когато е ставало всичко това, аз не бях в Ерусалим, защото в тридесет и втората година на вавилонския цар Артаксеркс отидох при царя. И след известно време измолих позволение от царя</span> <span class="verse"><a name="7">7</a>и пак дойдох в Ерусалим и разбрах за злото, което Елиасив беше направил заради Товия, като му беше приготвил стая в дворовете на Божия дом.</span> <span class="verse"><a name="8">8</a>И това ме оскърби много и аз изхвърлих цялата покъщнина на Товия вън от стаята.</span> <span class="verse"><a name="9">9</a>После заповядах да очистят стаите и пак внесох там съдовете на Божия дом, хлебните приноси и ливана.</span> <span class="verse"><a name="10">10</a>И разбрах, че дяловете на левитите не им бяха давани, така че свещениците и певците, които вършеха делото, бяха побягнали всеки на нивата си.</span> <span class="verse"><a name="11">11</a>Тогава се скарах с първенците и казах: Защо е изоставен Божият дом? И ги събрах и ги поставих на мястото им.</span> <span class="verse"><a name="12">12</a>И целият Юда донесе в складовете десятъка от житото и виното, и маслиненото масло.</span> <span class="verse"><a name="13">13</a>И поставих за ковчежници на складовете свещеника Селемия и писаря Садок, и Федая от левитите, и до тях Анан, сина на Закхур, син на Матания, защото се считаха за верни. И работата им беше да раздават на братята си.</span> <span class="verse"><a name="14">14</a>Помни ме, Боже мой, за това и не заличавай добрините ми, които съм извършил за дома на моя Бог и за заповяданото за него.</span> <span class="verse"><a name="15">15</a>В онези дни видях някои в Юда, че тъпчеха линовете в събота и прибираха снопи, и ги товареха на магарета, както и вино, грозде и смокини, и всякакви товари и ги внасяха в Ерусалим в съботен ден. И аз свидетелствах против тях в деня, когато продаваха храна.</span> <span class="verse"><a name="16">16</a>Там живееха и тиряни, които донасяха риба и всякакви стоки и ги продаваха в събота на юдовите синове и в Ерусалим.</span> <span class="verse"><a name="17">17</a>Тогава се скарах с благородните от Юда и им казах: Какво е това зло, което правите, като осквернявате съботния ден?</span> <span class="verse"><a name="18">18</a>Не постъпиха ли така бащите ви, така че нашият Бог докара цялото това зло върху нас и върху този град? А вие умножавате пламенния гняв над Израил като осквернявате съботата!</span> <span class="verse"><a name="19">19</a>И когато започна да мръква в ерусалимските порти преди съботата, аз заповядах да се затворят вратите и заповядах да не се отварят до след съботата; и поставих на портите някои от моите слуги, за да не се внася никакъв товар в съботен ден.</span> <span class="verse"><a name="20">20</a>Тогава търговците и продавачите на всякакви стоки пренощуваха извън Ерусалим един-два пъти.</span> <span class="verse"><a name="21">21</a>И аз ги предупредих и им казах: Защо нощувате пред стената? Ако го направите още веднъж, ще сложа ръка на вас! Оттогава вече не дойдоха в събота.</span> <span class="verse"><a name="22">22</a>И аз заповядах на левитите да се очистват и да идват да пазят портите, за да се освещава съботният ден. Помни ме, Боже мой, и за това и се смили над мен според голямата Си милост!</span> <span class="verse"><a name="23">23</a>В онези дни видях и юдеите, които бяха взели жени азотки, амонки и моавки.</span> <span class="verse"><a name="24">24</a>И половината от децата им говореха азотски и не можеха да говорят юдейски, а само езиците на този или онзи народ.</span> <span class="verse"><a name="25">25</a>И се скарах с тях и ги проклех, и бих няколко от тях, и ги оскубах. И ги заклех в Бога, като казах: Да не давате дъщерите си на синовете им и да не вземате от техните дъщери за синовете си и за себе си!</span> <span class="verse"><a name="26">26</a>Не съгреши ли така израилевият цар Соломон? А между многото народи не е имало цар като него и той беше възлюбен от своя Бог, и Бог го беше поставил за цар над целия Израил — но и него чужденките жени накараха да съгреши.</span> <span class="verse"><a name="27">27</a>И трябва ли да слушаме за вас, че вършите цялото това голямо зло — да постъпвате невярно към нашия Бог, като водите у дома си жени чужденки?</span> <span class="verse"><a name="28">28</a>И един от синовете на Йодай, сина на първосвещеника Елиасив, беше зет на оронеца Санавалат, и аз го изпъдих от себе си.</span> <span class="verse"><a name="29">29</a>Спомни си за тях, Боже мой, защото оскверниха свещенството и завета на свещенството и левитите!</span> <span class="verse"><a name="30">30</a>Така ги очистих от всички чужденци и определих службите за свещениците и левитите, за всекиго работата му.</span> <span class="verse"><a name="31">31</a>Наредих и за приноса на дърва в определени времена, и за първите плодове. Помни ме, Боже мой, за добро!</span> </p></div</div></div></body></html>