<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ruth/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ruth">Ruth</a> &gt <strong>Chapter 1</strong></div><p><span class="verse"><a name="1">1</a>И в дните, когато съдеха съдиите, в земята настана глад. И един човек от Витлеем Юдейски отиде да живее като чужденец в моавските полета — той и жена му, и двамата му сина.</span> <span class="verse"><a name="2">2</a>Името на човека беше Елимелех, името на жена му — Ноемин, а името на двамата му сина — Маалон и Хелеон; те бяха ефратци от Витлеем Юдейски. И те отидоха в моавските полета и останаха там.</span> <span class="verse"><a name="3">3</a>И Елимелех, мъжът на Ноемин, умря и тя остана с двамата си сина.</span> <span class="verse"><a name="4">4</a>И те си взеха моавки за жени: името на едната беше Орфа, а името на другата — Рут. И живяха там около десет години.</span> <span class="verse"><a name="5">5</a>И двамата, Маалон и Хелеон, също умряха, и жената остана без двамата си сина и мъжа си.</span> <span class="verse"><a name="6">6</a>И тя стана със снахите си и се върна от моавските полета, защото беше чула в моавските полета, че ГОСПОД посетил народа Си и му дал хляб.</span> <span class="verse"><a name="7">7</a>Затова тя излезе от мястото, където беше, и двете й снахи с нея; и поеха по пътя, за да се върнат в земята на Юда.</span> <span class="verse"><a name="8">8</a>И Ноемин каза на двете си снахи: Идете, върнете се всяка в дома на майка си. ГОСПОД да ви окаже милост, както вие оказвахте на умрелите и на мен.</span> <span class="verse"><a name="9">9</a>ГОСПОД да ви даде да намерите спокойствие, всяка в дома на мъжа си. И тя ги целуна. А те издигнаха гласовете си и заплакаха.</span> <span class="verse"><a name="10">10</a>И й казаха: Не, непременно ще се върнем с теб при твоя народ!</span> <span class="verse"><a name="11">11</a>А Ноемин каза: Върнете се, дъщери мои. Защо да идвате с мен? Имам ли още синове в утробата си, че да ви станат мъже?</span> <span class="verse"><a name="12">12</a>Върнете се, дъщери мои, идете, защото аз съм прекалено стара, за да се омъжа. Ако кажех, че имам надежда, даже ако се омъжех тази нощ и родях синове,</span> <span class="verse"><a name="13">13</a>вие бихте ли ги чакали, докато пораснат? Бихте ли се въздържали затова да не се омъжите? Не, дъщери мои — понеже моята горчивина е по-голяма от вашата, защото ръката на ГОСПОДА се е простряла против мен.</span> <span class="verse"><a name="14">14</a>И те издигнаха гласовете си и отново заплакаха. И Орфа целуна свекърва си за сбогом, а Рут се прилепи към нея.</span> <span class="verse"><a name="15">15</a>И тя каза: Ето, етърва ти се върна при народа си и при боговете си; върни се и ти след етърва си.</span> <span class="verse"><a name="16">16</a>Но Рут каза: Не ме убеждавай да те оставя и да не дойда след теб, защото, където отидеш ти, ще отида и аз и където останеш, ще остана и аз; твоят народ ще бъде мой народ и твоят Бог — мой Бог;</span> <span class="verse"><a name="17">17</a>където умреш ти, ще умра и аз и там ще бъда погребана. Така да ми направи ГОСПОД и така да прибави — само смъртта ще ме раздели от теб!</span> <span class="verse"><a name="18">18</a>И като видя Ноемин, че беше решена да отиде с нея, престана да я уговаря.</span> <span class="verse"><a name="19">19</a>И двете вървяха, докато дойдоха във Витлеем. И когато стигнаха във Витлеем, целият град се раздвижи заради тях и жените казваха: Това ли е Ноемин?</span> <span class="verse"><a name="20">20</a>А тя им каза: Не ме наричайте Ноемин, наричайте ме Мера, защото Всесилният ми е направил живота много горчив.</span> <span class="verse"><a name="21">21</a>Пълна излязох, а ГОСПОД ме доведе обратно празна. Защо ме наричате Ноемин, когато ГОСПОД свидетелства против мен и Всесилният ми стори зло?</span> <span class="verse"><a name="22">22</a>Така Ноемин се върна и с нея снаха й Рут, моавката, която се върна от моавските полета. А те дойдоха във Витлеем в началото на ечемичната жетва.</span> </p></div</div></div></body></html>