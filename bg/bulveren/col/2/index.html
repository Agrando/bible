<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/col/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/col">Colossians</a> &gt <strong>Chapter 2</strong></div><p><span class="verse"><a name="1">1</a>Защото желая да знаете каква голяма борба имам за вас и за онези, които са в Лаодикия, и за онези, които не са ме виждали лично,</span> <span class="verse"><a name="2">2</a>за да се утешат сърцата им, като се свържат заедно в любов, за всички богатства на пълното проумяване, за познаването на тайната на Бога – Христос,</span> <span class="verse"><a name="3">3</a>в когото са скрити всичките съкровища на мъдростта и на познанието.</span> <span class="verse"><a name="4">4</a>И това казвам, за да не би да ви измами някой с убедителни думи.</span> <span class="verse"><a name="5">5</a>Защото, макар и да не съм с вас тялом, пак духом съм с вас и се радвам, като гледам вашия ред и твърдостта на вашата вяра в Христос.</span> <span class="verse"><a name="6">6</a>И така, както сте приели Христос Иисус, Господа, така и ходете в Него,</span> <span class="verse"><a name="7">7</a>вкоренени и изграждани в Него и утвърждавани във вярата така, както бяхте научени, като изобилствате в нея с благодарение.</span> <span class="verse"><a name="8">8</a>Внимавайте да не ви заплени някой с философия и с празна измама, според човешки предания и първоначалните неща на света, а не според Христос.</span> <span class="verse"><a name="9">9</a>Защото в Него обитава телесно цялата пълнота на Божеството</span> <span class="verse"><a name="10">10</a>и вие също имате пълнота в Него, който е глава на всяко началство и власт.</span> <span class="verse"><a name="11">11</a>В Него бяхте също и обрязани с обрязване, не извършено от ръка, а с обрязването, което е от Христос, като съблякохте плътското тяло.</span> <span class="verse"><a name="12">12</a>Погребани бяхте с Него в кръщението, в Него бяхте и съвъзкресени чрез вяра в действието на Бога, който Го възкреси от мъртвите.</span> <span class="verse"><a name="13">13</a>И вас, които бяхте мъртви в прегрешенията си и необрязването на плътта си, Той съживи с Него, като прости всичките ви престъпления.</span> <span class="verse"><a name="14">14</a>Той изличи написаното в постановленията на закона, което беше против нас, и го отстрани отсред нас, като го прикова на кръста;</span> <span class="verse"><a name="15">15</a>и като разоръжи началствата и властите, Той ги изложи открито на показ, тържествувайки над тях чрез него.</span> <span class="verse"><a name="16">16</a>И така, никой да не ви осъжда за ястие или питие, или във връзка с някой празник или новолуние, или събота,</span> <span class="verse"><a name="17">17</a>които са сянка на бъдещето, но тялото е Христово.</span> <span class="verse"><a name="18">18</a>Никой да не ви отнема наградата, вършейки собствената си воля в смирение и поклонение на ангели, като се вглъбява в неща, които не е видял, и напразно се надува с плътския си ум,</span> <span class="verse"><a name="19">19</a>а не държи Главата, Христос, от която цялото тяло, подкрепяно и сглобявано чрез своите стави и връзки, расте с растежа на Бога.</span> <span class="verse"><a name="20">20</a>И така, ако сте умрели с Христос за първоначалните неща на света, тогава защо, като че ли живеете в света, се подчинявате на постановления като:</span> <span class="verse"><a name="21">21</a>Не докосвай; не хващай; не вкусвай,</span> <span class="verse"><a name="22">22</a>които всички се развалят от употреба, според човешки заповеди и учения?</span> <span class="verse"><a name="23">23</a>Тези неща наистина имат вид на мъдрост в своеволно богослужение и смирение, и в нещадене на тялото, но нямат никаква стойност, а са за угаждането на плътта.</span> </p></div</div></div></body></html>