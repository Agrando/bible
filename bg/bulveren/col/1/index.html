<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/col/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/col">Colossians</a> &gt <strong>Chapter 1</strong></div><p><span class="verse"><a name="1">1</a>Павел, с Божията воля апостол на Иисус Христос, и брат Тимотей</span> <span class="verse"><a name="2">2</a>до светите и верни братя в Христос, които са в Колос: Благодат и мир да бъде на вас от Бога, нашия Отец, (и Господ Иисус Христос).</span> <span class="verse"><a name="3">3</a>Благодарим на Бога и Отца на нашия Господ Иисус Христос, като се молим винаги за вас,</span> <span class="verse"><a name="4">4</a>понеже чухме за вашата вяра в Христос Иисус и за вашата любов към всичките светии,</span> <span class="verse"><a name="5">5</a>заради надеждата, която се пази за вас на небесата, за която сте чули преди това в словото на истината на благовестието,</span> <span class="verse"><a name="6">6</a>което дойде до вас, както е и в целия свят, и принася плод и расте, както и между вас от деня, когато чухте и познахте Божията благодат в истина,</span> <span class="verse"><a name="7">7</a>което и научихте от нашия възлюбен съработник Епафрас, който е верен служител на Христос за вас;</span> <span class="verse"><a name="8">8</a>който и ни извести за вашата любов в Духа.</span> <span class="verse"><a name="9">9</a>Затова и ние от деня, когато чухме за това, не преставаме да се молим за вас и да молим от Бога да се изпълните с познаването на Неговата воля чрез пълна мъдрост и духовно разбиране,</span> <span class="verse"><a name="10">10</a>за да живеете достойно за Господа и да Му бъдете във всичко угодни, като принасяте плод във всяко добро дело и като растете в познаването на Бога,</span> <span class="verse"><a name="11">11</a>подкрепяни с пълна сила според мощта на Неговата слава, за да издържите и дълготърпите всичко с радост,</span> <span class="verse"><a name="12">12</a>като благодарите на Отца, който ни направи способни да участваме в наследството на светиите в светлината,</span> <span class="verse"><a name="13">13</a>който ни избави от властта на тъмнината и ни пресели в царството на Своя възлюбен Син,</span> <span class="verse"><a name="14">14</a>в когото ние имаме изкупление чрез Неговата кръв, прощението на греховете.</span> <span class="verse"><a name="15">15</a>Той е образ на невидимия Бог, Първородният на цялото творение;</span> <span class="verse"><a name="16">16</a>защото в Него беше създадено всичко, което е на небесата и на земята, видимото и невидимото – било престоли или господства, или началства, или власти – всичко беше създадено чрез Него и за Него;</span> <span class="verse"><a name="17">17</a>и Той е преди всичко и всичко чрез Него се крепи.</span> <span class="verse"><a name="18">18</a>И Той е главата на тялото, тоест на църквата; Той е Началото, Първородният от мъртвите, за да има първенство във всичко.</span> <span class="verse"><a name="19">19</a>Защото в Него благоволи Отец да обитава цялата пълнота</span> <span class="verse"><a name="20">20</a>и чрез Него да примири със Себе Си всичко – било на земята, или на небето – като въдвори мир чрез кръвта, пролята на Неговия кръст.</span> <span class="verse"><a name="21">21</a>И вас, които някога бяхте отчуждени от Него и врагове по разположение чрез злите си дела,</span> <span class="verse"><a name="22">22</a>сега примири в тялото на Неговата плът чрез смъртта, за да ви представи пред Себе Си свети, непорочни и безупречни,</span> <span class="verse"><a name="23">23</a>ако останете основани и твърди във вярата и без да се помръднете от надеждата на благовестието, което сте чули и което е било проповядвано в цялото творение под небесата, на което аз, Павел, станах служител.</span> <span class="verse"><a name="24">24</a>И сега се радвам в страданията си за вас и допълвам в плътта си това, което още не достига на скърбите на Христос за Неговото тяло, което е църквата,</span> <span class="verse"><a name="25">25</a>на която станах служител според Божието настойничество, което ми беше възложено за вас, за да изпълня словото на Бога,</span> <span class="verse"><a name="26">26</a>тоест тайната, която е била скрита от векове и от поколения, а сега беше открита на Неговите светии,</span> <span class="verse"><a name="27">27</a>на които Бог пожела да изяви какви са богатствата на славата на тази тайна между езичниците, която е Христос във вас, надеждата на славата.</span> <span class="verse"><a name="28">28</a>Него ние възвестяваме, като наставляваме всеки човек и поучаваме всеки човек с пълна мъдрост, за да представим всеки човек съвършен в Христос.</span> <span class="verse"><a name="29">29</a>Затова се трудя и аз, като се боря според Неговата сила, която мощно действа в мен.</span> </p></div</div></div></body></html>