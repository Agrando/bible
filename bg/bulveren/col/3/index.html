<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/col/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/col">Colossians</a> &gt <strong>Chapter 3</strong></div><p><span class="verse"><a name="1">1</a>И така, ако сте били възкресени заедно с Христос, търсете това, което е горе, където Христос седи отдясно на Бога.</span> <span class="verse"><a name="2">2</a>Мислете за горното, а не за земното;</span> <span class="verse"><a name="3">3</a>защото умряхте и животът ви е скрит с Христос в Бога.</span> <span class="verse"><a name="4">4</a>Когато Христос, нашият живот, се яви, тогава и вие ще се явите с Него в слава.</span> <span class="verse"><a name="5">5</a>Затова умъртвете земното у вас: блудство, нечистота, страст, зли желания и сребролюбие, което е идолопоклонство,</span> <span class="verse"><a name="6">6</a>заради които Божият гняв идва върху синовете на непокорството,</span> <span class="verse"><a name="7">7</a>сред които и вие някога сте ходили, когато живеехте в тези неща.</span> <span class="verse"><a name="8">8</a>Но сега отхвърлете и вие всичко това: гняв, ярост, злоба, хулене, срамно говорене с устата.</span> <span class="verse"><a name="9">9</a>Не се лъжете един друг, понеже сте съблекли вече стария човек с делата му</span> <span class="verse"><a name="10">10</a>и сте облекли новия, който се подновява в познаване по образа на Този, който го е създал,</span> <span class="verse"><a name="11">11</a>където няма грък или юдеин, обрязан или необрязан, варварин, скит, роб или свободен, а Христос е всичко и във всичко.</span> <span class="verse"><a name="12">12</a>И така, като Божии избрани, свети и възлюбени, облечете се с милосърдие, благост, смирение, кротост, дълготърпение,</span> <span class="verse"><a name="13">13</a>като си претърпявате един на друг и един на друг си прощавате, ако някой има оплакване против някого; както и Господ е простил на вас, така прощавайте и вие.</span> <span class="verse"><a name="14">14</a>А над всичко това облечете се в любовта, която свързва всичко в съвършенство.</span> <span class="verse"><a name="15">15</a>И нека в сърцата ви царува Божият мир, за който и бяхте призовани в едно тяло; и бъдете благодарни.</span> <span class="verse"><a name="16">16</a>Нека Христовото слово да се вселява във вас богато; с пълна мъдрост се учете и се увещавайте с псалми и химни, и духовни песни, като пеете на Господа с благодат в сърцата си.</span> <span class="verse"><a name="17">17</a>И каквото и да вършите със слово или дело, вършете всичко в Името на Господ Иисус, като благодарите чрез Него на Бог и Отец.</span> <span class="verse"><a name="18">18</a>Жени, подчинявайте се на мъжете си, както е подобаващо в Господа.</span> <span class="verse"><a name="19">19</a>Мъже, любете жените си и не се огорчавайте срещу тях.</span> <span class="verse"><a name="20">20</a>Деца, покорявайте се на родителите си във всичко, защото това е угодно на Господа.</span> <span class="verse"><a name="21">21</a>Бащи, не дразнете децата си, за да не се обезсърчават.</span> <span class="verse"><a name="22">22</a>Слуги, покорявайте се във всичко на господарите си по плът, като работите не за пред очи, като че угаждате на хора, а със сърдечна простота, боейки се от Господа.</span> <span class="verse"><a name="23">23</a>Каквото и да вършите, работете от сърце, като за Господа, а не като за хора,</span> <span class="verse"><a name="24">24</a>като знаете, че като отплата от Господа ще получите наследството, тъй като вие служите на Господ Христос.</span> <span class="verse"><a name="25">25</a>А всеки, който върши неправда, ще получи обратно своята неправда, и то без никакво пристрастие.</span> </p></div</div></div></body></html>