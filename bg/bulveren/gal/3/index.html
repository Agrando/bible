<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gal/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gal">Galatians</a> &gt <strong>Chapter 3</strong></div><p><span class="verse"><a name="1">1</a>О, неразумни галатяни, кой ви омая така – вас, пред чиито очи Иисус Христос е бил ясно очертан като разпънат?</span> <span class="verse"><a name="2">2</a>Това само желая да науча от вас: чрез дела изисквани от закона ли получихте Духа, или чрез слушане с вяра?</span> <span class="verse"><a name="3">3</a>Толкова ли сте неразумни, че след като започнахте в Духа, сега се усъвършенствате в плътта?</span> <span class="verse"><a name="4">4</a>Напразно ли страдахте толкова? Ако наистина е напразно!</span> <span class="verse"><a name="5">5</a>Тогава Този, който ви дава Духа и върши чудеса между вас, чрез дела изисквани от закона ли върши това, или чрез вяра в посланието? —</span> <span class="verse"><a name="6">6</a>както Авраам повярва в Бога и това му се счете за правда.</span> <span class="verse"><a name="7">7</a>Тогава знайте, че тези, които са от вяра, те са Авраамови синове.</span> <span class="verse"><a name="8">8</a>И Писанието, като предвидя, че Бог щеше да оправдае езичниците чрез вяра, предварително изяви благовестието на Авраам, казвайки: ?В теб ще се благославят всичките народи.“</span> <span class="verse"><a name="9">9</a>Така че тези, които са от вяра, се благославят заедно с вярващия Авраам.</span> <span class="verse"><a name="10">10</a>Защото всички, които се облягат на дела изисквани от закона, са под проклятие, понеже е писано: ?Проклет всеки, който не постоянства да изпълнява всичко писано в книгата на закона.“</span> <span class="verse"><a name="11">11</a>А че никой не се оправдава пред Бога чрез закона, е явно, защото ?праведният чрез вяра ще живее.“</span> <span class="verse"><a name="12">12</a>А законът не действа чрез вяра, а казва: ?Който върши това, което заповядва законът, ще живее чрез него.“</span> <span class="verse"><a name="13">13</a>Христос ни изкупи от проклятието на закона, като стана проклет за нас; защото е писано: ?Проклет всеки, който виси на дърво“;</span> <span class="verse"><a name="14">14</a>така че благословението дадено на Авраам да дойде чрез Христос Иисус на езичниците, за да приемем обещанието на Духа чрез вяра.</span> <span class="verse"><a name="15">15</a>Братя – по човешки говоря – ако едно завещание е потвърдено, дори и да е само човешко, никой не може да го развали, нито да му прибави нещо.</span> <span class="verse"><a name="16">16</a>А обещанията се изрекоха на Авраам и на неговия потомък. Не казва: ?и на потомците“, като за мнозина, а като за един: ?и на твоя потомък“, който е Христос.</span> <span class="verse"><a name="17">17</a>И това казвам, че завет, предварително потвърден от Бога, не може да бъде развален от закона, появил се четиристотин и тридесет години по-късно, така че обещанието да бъде унищожено.</span> <span class="verse"><a name="18">18</a>Защото, ако наследството е по закона, то вече не е по обещание; а Бог го подари на Авраам чрез обещание.</span> <span class="verse"><a name="19">19</a>Тогава защо се даде законът? Прибави се, за да се изявят престъпленията, докато дойде Потомъкът, на когото беше дадено обещанието; и беше постановен от ангели чрез ръката на един посредник.</span> <span class="verse"><a name="20">20</a>Но посредникът не е за един, а Бог е един.</span> <span class="verse"><a name="21">21</a>Тогава законът против Божиите обещания ли е? Да не бъде! Защото, ако беше даден закон, който да можеше да оживотворява, то наистина правдата щеше да бъде от закон.</span> <span class="verse"><a name="22">22</a>Но Писанието затвори всичко под грях, така че обещанието чрез вяра в Иисус Христос да се даде на тези, които вярват.</span> <span class="verse"><a name="23">23</a>А преди да дойде вярата, ние бяхме под стражата на закона, затворени до времето на вярата, която щеше да се открие.</span> <span class="verse"><a name="24">24</a>Така че законът стана за нас възпитател, за да ни доведе до Христос, за да се оправдаем чрез вяра.</span> <span class="verse"><a name="25">25</a>Но след идването на вярата не сме вече под ръководството на възпитател.</span> <span class="verse"><a name="26">26</a>Защото всички сте Божии синове чрез вяра в Иисус Христос,</span> <span class="verse"><a name="27">27</a>понеже всички вие, които сте се кръстили в Христос, с Христос сте се облекли.</span> <span class="verse"><a name="28">28</a>Няма вече юдеин, нито грък, няма роб, нито свободен, няма мъж, нито жена, защото вие всички сте едно в Христос Иисус.</span> <span class="verse"><a name="29">29</a>И ако сте Христови, то вие сте Авраамово потомство и наследници по обещание.</span> </p></div</div></div></body></html>