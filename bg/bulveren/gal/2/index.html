<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gal/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gal">Galatians</a> &gt <strong>Chapter 2</strong></div><p><span class="verse"><a name="1">1</a>Тогава, след четиринадесет години, пак се изкачих в Ерусалим с Варнава, като взех със себе си и Тит.</span> <span class="verse"><a name="2">2</a>Но се изкачих по откровение и изложих пред тях благовестието, което проповядвам между езичниците, но насаме пред по-именитите от тях, да не би да тичам или да съм тичал напразно.</span> <span class="verse"><a name="3">3</a>Но даже Тит, който беше с мен, макар и да беше грък, не беше принуден да се обреже;</span> <span class="verse"><a name="4">4</a>и то поради промъкналите се лъжебратя, които се бяха вмъкнали, за да дебнат свободата, която имаме в Христос Иисус, като искаха да ни поробят,</span> <span class="verse"><a name="5">5</a>на които ние нито за час не отстъпихме да им се покорим, за да остане с вас истината на благовестието.</span> <span class="verse"><a name="6">6</a>А тези, които бяха считани за нещо – каквито и да са били, за мен е все едно, Бог не гледа на лицето на човека – тези, видните, не прибавиха нищо повече към моето учение;</span> <span class="verse"><a name="7">7</a>а напротив, когато видяха, че на мен беше поверено да проповядвам благовестието между необрязаните, както на Петър между обрязаните –</span> <span class="verse"><a name="8">8</a>защото Този, който подейства в Петър за апостолство между обрязаните, подейства и в мен за апостолство между езичниците –</span> <span class="verse"><a name="9">9</a>и когато познаха дадената на мен благодат, Яков, Кифа и Йоан, които се считаха за стълбове, дадоха на мен и на Варнава десница на общение, за да идем ние между езичниците, а те – между обрязаните.</span> <span class="verse"><a name="10">10</a>Искаха само да помним бедните – същото нещо, което и аз бях ревностен да върша.</span> <span class="verse"><a name="11">11</a>Но когато Кифа дойде в Антиохия, аз му се противопоставих в очи, защото беше виновен.</span> <span class="verse"><a name="12">12</a>Понеже, преди да дойдат някои от Яков, той ядеше заедно с езичниците, а когато те дойдоха, той се оттегли и странеше от тях, защото се боеше от обрязаните.</span> <span class="verse"><a name="13">13</a>И заедно с него лицемереха и другите юдеи, така че и Варнава се увлече от лицемерието им.</span> <span class="verse"><a name="14">14</a>Но като видях, че не постъпват правилно според истината на благовестието, казах на Кифа пред всички: Ако ти, който си юдеин, живееш като езичниците, а не като юдеите, защо принуждаваш езичниците да живеят като юдеите?</span> <span class="verse"><a name="15">15</a>Ние, които по природа сме юдеи, а не грешници от езичниците,</span> <span class="verse"><a name="16">16</a>като знаем, че човек не се оправдава чрез дела по закона, а само чрез вяра в Иисус Христос, ние също повярвахме в Христос Иисус, за да се оправдаем чрез вяра в Христос, а не чрез дела по закона; защото чрез дела по закона няма да се оправдае нито едно същество.</span> <span class="verse"><a name="17">17</a>Но ако ние самите, търсейки да се оправдаем чрез Христос, пак сме били намерени грешници, тогава Христос на греха ли е служител? Да не бъде!</span> <span class="verse"><a name="18">18</a>Защото, ако изградя отново онова, което съм разрушил, правя себе си престъпник.</span> <span class="verse"><a name="19">19</a>Защото аз чрез закона умрях спрямо закона, за да живея за Бога.</span> <span class="verse"><a name="20">20</a>Съразпънат съм с Христос; и вече не аз живея, а Христос живее в мен; и животът, който сега живея в плътта, го живея с вярата в Божия Син, който ме възлюби и предаде Себе Си заради мен.</span> <span class="verse"><a name="21">21</a>Аз не отхвърлям Божията благодат: защото, ако оправданието се придобива чрез закона, тогава Христос е умрял напразно.</span> </p></div</div></div></body></html>