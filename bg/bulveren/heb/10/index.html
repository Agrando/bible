<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/heb/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/heb">Hebrews</a> &gt <strong>Chapter 10</strong></div><p><span class="verse"><a name="1">1</a>Защото законът, съдържайки в себе си само сянката на бъдещите добрини, а не самия образ на нещата, не може никога чрез едни и същи жертви, които непрекъснато се принасят, година след година, да направи съвършени онези, които пристъпват да жертват.</span> <span class="verse"><a name="2">2</a>В противен случай не би ли престанало принасянето на жертвите, защото тези, които ги принасят, веднъж очистени, не биха имали вече никакво съзнание за грехове?</span> <span class="verse"><a name="3">3</a>Но чрез тези жертви греховете всяка година се напомнят;</span> <span class="verse"><a name="4">4</a>защото не е възможно кръвта от юнци и от козли да отстрани греховете.</span> <span class="verse"><a name="5">5</a>Затова Христос, като влиза в света, казва: ?Жертва и принос не си поискал, но приготвил си Ми тяло;</span> <span class="verse"><a name="6">6</a>всеизгаряния и жертви за грях не са Ти угодни.</span> <span class="verse"><a name="7">7</a>Тогава казах: Ето, дойдох – в свитъка на книгата е писано за Мен – да изпълня Твоята воля, о, Боже.“</span> <span class="verse"><a name="8">8</a>Като казва първо: ?Жертви и приноси, и всеизгаряния, и жертви за грях не си поискал, нито са Ти угодни“ – които се принасят според закона –</span> <span class="verse"><a name="9">9</a>а после казва: ?Ето, дойдох да изпълня волята Ти“, Той отменя първото, за да постанови второто;</span> <span class="verse"><a name="10">10</a>според която воля ние сме осветени чрез принасянето на тялото на Иисус Христос веднъж завинаги.</span> <span class="verse"><a name="11">11</a>И всеки свещеник, като стои и служи всеки ден, принася много пъти едни и същи жертви, които никога не могат да отмахнат греховете;</span> <span class="verse"><a name="12">12</a>но Той, като принесе една жертва за греховете, седна завинаги отдясно на Бога;</span> <span class="verse"><a name="13">13</a>и оттогава насам чака, докато враговете Му се положат за Негово подножие.</span> <span class="verse"><a name="14">14</a>Защото с един принос Той е усъвършенствал завинаги онези, които се освещават.</span> <span class="verse"><a name="15">15</a>И Светият Дух също ни свидетелства за това; защото, след като е казал преди това:</span> <span class="verse"><a name="16">16</a>?Ето заветът, който ще направя с тях след онези дни, казва Господ: ще положа законите Си в сърцата им и ще ги напиша в умовете им“; и после добавя:</span> <span class="verse"><a name="17">17</a>?И греховете им и беззаконията им няма да помня вече.“</span> <span class="verse"><a name="18">18</a>А където има прощение за тези неща, там няма вече принос за грях.</span> <span class="verse"><a name="19">19</a>И така, братя, като имаме дръзновение да влезем в светилището чрез кръвта на Иисус,</span> <span class="verse"><a name="20">20</a>през един нов и жив път, който Той е открил за нас през завесата, тоест плътта Си,</span> <span class="verse"><a name="21">21</a>и като имаме велик Свещеник над Божия дом,</span> <span class="verse"><a name="22">22</a>нека пристъпваме с истинно сърце в пълна увереност на вярата, след като сърцата ни са били поръсени, за да се очистят от зла съвест, и тялото ни е било измито в чиста вода;</span> <span class="verse"><a name="23">23</a>нека държим неотстъпно изповядването на надеждата, защото е верен Този, който е дал обещанието;</span> <span class="verse"><a name="24">24</a>и нека внимаваме един за друг, за да се поощряваме към любов и добри дела,</span> <span class="verse"><a name="25">25</a>като не преставаме да се събираме заедно, както някои имат обичай да престават, а да се увещаваме един друг, и то толкова повече, колкото повече виждате, че Денят наближава.</span> <span class="verse"><a name="26">26</a>Защото, ако съгрешаваме самоволно, след като сме приели познаването на истината, не остава вече никаква жертва за грехове,</span> <span class="verse"><a name="27">27</a>а едно страшно очакване на съда и на едно огнено негодувание, което ще изпояде противниците.</span> <span class="verse"><a name="28">28</a>Ако някой, който е престъпил закона на Мойсей, умира безпощадно при думата на двама или трима свидетели,</span> <span class="verse"><a name="29">29</a>то колко по-тежко наказание, мислите, ще заслужи онзи, който е потъпкал Божия Син и е счел за просто нещо кръвта на завета, с която е бил осветен, и е оскърбил Духа на благодатта?</span> <span class="verse"><a name="30">30</a>Защото познаваме Този, който е казал: ?Мое е възмездието, Аз ще отплатя“; и пак: ?Господ ще съди народа Си.“</span> <span class="verse"><a name="31">31</a>Страшно е да падне човек в ръцете на живия Бог.</span> <span class="verse"><a name="32">32</a>Припомняйте си също предишните дни, когато, след като бяхте просветлени, издържахте голяма борба от страдания,</span> <span class="verse"><a name="33">33</a>когато понякога бяхте публично опозорявани с хули и оскърбления, а понякога – като съучастници на тези, които страдаха така.</span> <span class="verse"><a name="34">34</a>Защото вие не само страдахте заедно с онези, които бяха в окови, но и посрещахте с радост разграбването на имота си, знаейки, че вие си имате по-добър и траен имот.</span> <span class="verse"><a name="35">35</a>И така, не напускайте дръзновението си, за което имате голяма награда.</span> <span class="verse"><a name="36">36</a>Защото се нуждаете от търпение, така че след като извършите Божията воля, да получите обещаното.</span> <span class="verse"><a name="37">37</a>Защото още твърде малко време и ще дойде Този, който има да дойде, и няма да се забави.</span> <span class="verse"><a name="38">38</a>?А Моят праведник ще живее чрез вяра“; и ?ако се дръпне назад, няма да благоволи в него душата Ми.“</span> <span class="verse"><a name="39">39</a>Ние обаче не сме от онези, които се дърпат назад и се погубват, а от тези, които вярват и душата им се спасява.</span> </p></div</div></div></body></html>