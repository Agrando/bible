<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1pet/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1pet">1 Peter</a> &gt <strong>Chapter 1</strong></div><p><span class="verse"><a name="1">1</a>Петър, апостол на Иисус Христос, до пришълците, пръснати из Понт, Галатия, Кападокия, Азия и Витиния,</span> <span class="verse"><a name="2">2</a>избрани по предузнанието на Бог Отец чрез освещението на Духа, за да сте послушни и да бъдете поръсени с кръвта на Иисус Христос: Благодат и мир да ви се умножи!</span> <span class="verse"><a name="3">3</a>Благословен да бъде Бог и Отец на нашия Господ Иисус Христос, който според голямата Си милост ни новороди за жива надежда чрез възкресението на Иисус Христос от мъртвите,</span> <span class="verse"><a name="4">4</a>за наследство нетленно и неопетнено, и което не повяхва, запазено на небесата за вас,</span> <span class="verse"><a name="5">5</a>които с Божията сила сте пазени чрез вяра за спасение, готово да се открие в последното време,</span> <span class="verse"><a name="6">6</a>в което вие се радвате, макар и за малко време да поскърбите сега, ако е потребно, в различни изкушения,</span> <span class="verse"><a name="7">7</a>така че изпитването на вашата вяра – по-скъпоценна от златото, което е преходно, но пак се изпитва чрез огън – да излезе за хвала и почест, и слава, когато се яви Иисус Христос,</span> <span class="verse"><a name="8">8</a>когото любите, без да сте Го видели, в когото като вярвате, без сега да Го виждате, се радвате с неизказана и преславна радост,</span> <span class="verse"><a name="9">9</a>като получавате следствието на вярата си – спасението на душите.</span> <span class="verse"><a name="10">10</a>За това спасение търсиха и изследваха пророците, които пророкуваха за благодатта, която е за вас,</span> <span class="verse"><a name="11">11</a>като издирваха кое или какво време посочваше Христовият Дух, който беше в тях, когато предизвестяваше страданията на Христос и последващите ги слави.</span> <span class="verse"><a name="12">12</a>И им се откри, че не за себе си, а за вас служеха те в това, което сега ви се извести чрез онези, които ви проповядваха благовестието чрез Светия Дух, изпратен от небесата, в което и ангели желаят да надникнат.</span> <span class="verse"><a name="13">13</a>Затова, препашете се през слабините на вашите мисли, бъдете трезви и имайте пълна надежда за благодатта, която ще ви се даде при явяването на Иисус Христос.</span> <span class="verse"><a name="14">14</a>Като деца на послушанието не се съобразявайте с предишните страсти, които имахте във вашето незнание,</span> <span class="verse"><a name="15">15</a>а както е свят Този, който ви е призовал, така бъдете и вие свети в цялото си поведение,</span> <span class="verse"><a name="16">16</a>защото е писано: „Бъдете свети, понеже Аз съм свят.“</span> <span class="verse"><a name="17">17</a>И ако призовавате като Отец Този, който без пристрастие съди според делото на всекиго, то прекарайте със страх времето на вашето пребиваване,</span> <span class="verse"><a name="18">18</a>като знаете, че не с преходни неща – сребро или злато – сте изкупени от суетния живот, предаден ви от бащите ви,</span> <span class="verse"><a name="19">19</a>а със скъпоценната кръв на Христос, като на агне без недостатък и петно.</span> <span class="verse"><a name="20">20</a>Той наистина е бил предузнат преди създанието на света, но се яви в тези последни времена за вас,</span> <span class="verse"><a name="21">21</a>които чрез Него вярвате в Бога, който Го възкреси от мъртвите и Му даде слава, така че вашата вяра и надежда да бъдат в Бога.</span> <span class="verse"><a name="22">22</a>Тъй като сте очистили душите си чрез послушание на истината за нелицемерно братолюбие, любете се един друг горещо, с чисто сърце,</span> <span class="verse"><a name="23">23</a>тъй като се новородихте не от тленно семе, а от нетленно, чрез Божието слово, което живее и трае (до века).</span> <span class="verse"><a name="24">24</a>Защото: „Всяко създание е като трева и цялата му слава – като цвят от трева. Тревата изсъхна и цветът й окапа,</span> <span class="verse"><a name="25">25</a>но словото Божие трае до века.“ И това е словото, което ви е благовестено.</span> </p></div</div></div></body></html>