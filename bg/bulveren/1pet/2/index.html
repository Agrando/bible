<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1pet/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1pet">1 Peter</a> &gt <strong>Chapter 2</strong></div><p><span class="verse"><a name="1">1</a>И така, като отхвърлите всяка злоба, всяко лукавство, лицемерие, завист и всяко одумване,</span> <span class="verse"><a name="2">2</a>пожелавайте като новородени деца чистото мляко на словото, за да пораснете чрез него към спасение,</span> <span class="verse"><a name="3">3</a>ако наистина сте опитали, че Господ е благ.</span> <span class="verse"><a name="4">4</a>При Него като идвате, като при жив камък, от хората отхвърлен, но от Бога избран и скъпоценен,</span> <span class="verse"><a name="5">5</a>вие също като живи камъни се съграждате в духовен дом, свято свещенство, да принасяте духовни жертви, благоприятни на Бога чрез Иисус Христос.</span> <span class="verse"><a name="6">6</a>Защото е писано в Писанието: „Ето, полагам в Сион крайъгълен камък, избран, скъпоценен; и който вярва в Него, няма да се посрами.“</span> <span class="verse"><a name="7">7</a>За вас обаче, които вярвате, Той е скъпоценност, а за тези, които не вярват: „Камъкът, който отхвърлиха зидарите, Той стана глава на ъгъла“,</span> <span class="verse"><a name="8">8</a>и „Камък на препъване и канара на съблазън“, защото се препъват, бивайки непокорни, за което бяха и определени.</span> <span class="verse"><a name="9">9</a>Но вие сте избран род, царско свещенство, свят народ, народ, който Бог придоби, за да възвестявате добродетелите на Този, който ви призова от тъмнината в Своята чудна светлина,</span> <span class="verse"><a name="10">10</a>които някога не бяхте народ, а сега сте Божи народ, не бяхте получили милост, а сега сте получили.</span> <span class="verse"><a name="11">11</a>Възлюбени, умолявам ви, като пришълци и чужденци на света да се въздържате от плътски страсти, които воюват против душата,</span> <span class="verse"><a name="12">12</a>да живеете благоприлично между езичниците, така че за каквото ви хулят като злосторници, да могат чрез добрите ви дела, които виждат, да прославят Бога в деня на посещението.</span> <span class="verse"><a name="13">13</a>Покорявайте се заради Господа на всяка човешка власт – било на царя, като на върховна власт,</span> <span class="verse"><a name="14">14</a>било на управниците, като на такива, които са пратени от него за наказание на злосторниците и за похвала на тези, които вършат добро.</span> <span class="verse"><a name="15">15</a>Защото това е Божията воля – като правите добро, да накарате да замълчи невежеството на безумните хора,</span> <span class="verse"><a name="16">16</a>като свободни, но не употребяващи свободата за покривало на злото, а като Божии слуги.</span> <span class="verse"><a name="17">17</a>Почитайте всички, любете братството, от Бога се бойте, царя почитайте.</span> <span class="verse"><a name="18">18</a>Слуги, покорявайте се на господарите си с пълен страх – не само на добрите и кротките, а и на опърничавите,</span> <span class="verse"><a name="19">19</a>защото това е благодат, ако някой от съзнанието за Бога претърпява скръб, като страда несправедливо.</span> <span class="verse"><a name="20">20</a>Защото каква похвала, ако понасяте търпеливо, когато ви бият за престъпленията ви? Но когато вършите добро и страдате, ако понасяте търпеливо, това е благодат пред Бога.</span> <span class="verse"><a name="21">21</a>Защото за това сте призовани; понеже и Христос пострада за вас, като ви остави пример, за да следвате по Неговите стъпки;</span> <span class="verse"><a name="22">22</a>който грях не е сторил, нито се е намерило лукавство в устата Му;</span> <span class="verse"><a name="23">23</a>който, когато Го хулеха, с хула не отвръщаше; когато страдаше, не заплашваше, а предаваше делото Си на Този, който съди справедливо;</span> <span class="verse"><a name="24">24</a>който Сам понесе в тялото Си нашите грехове на дървото, така че ние, като сме умрели за греховете, да живеем за правдата; чрез чиито рани вие оздравяхте.</span> <span class="verse"><a name="25">25</a>Защото вие бяхте като овце, които блуждаят, но сега се върнахте при Пастира и Надзорника на вашите души.</span> </p></div</div></div></body></html>