<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/zeph/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/zeph">Zephaniah</a> &gt <strong>Chapter 3</strong></div><p><span class="verse"><a name="1">1</a>Горко на бунтовния и осквернен град, на потисническия град!</span> <span class="verse"><a name="2">2</a>Не послуша глас, не прие поправление, не се упова на ГОСПОДА, не се приближи при своя Бог.</span> <span class="verse"><a name="3">3</a>Първенците му сред него са ревящи лъвове, съдиите му — вечерни вълци, не оставят кост за сутринта.</span> <span class="verse"><a name="4">4</a>Пророците му са лекомислени, коварни хора, свещениците му оскверниха светилището, насилваха закона.</span> <span class="verse"><a name="5">5</a>ГОСПОД е праведен сред него, няма да извърши неправда; сутрин след сутрин неизменно извежда на светло Своето правосъдие, но неправедният не знае срам.</span> <span class="verse"><a name="6">6</a>Изтребих народи, кулите им опустяха, запустих пътищата им, да не минава никой, градовете им са опустошени, няма никой, няма жител.</span> <span class="verse"><a name="7">7</a>Казах: О, дано се убоиш от Мен, да приемеш поправление! И така селището му няма да се изтреби според всичко, което му определих. Но те станаха рано и поквариха всичките си дела.</span> <span class="verse"><a name="8">8</a>Затова, чакайте Ме, заявява ГОСПОД, до деня, когато се надигна за обир; защото присъдата Ми е да струпам народите, да събера царствата, за да излея върху тях негодуванието Си, целия си пламенен гняв, понеже в огъня на ревността Ми ще бъде погълната цялата земя.</span> <span class="verse"><a name="9">9</a>Защото тогава ще променя устните на народите на чисти устни, за да призовават всички Името на ГОСПОДА и да Му служат единодушно.</span> <span class="verse"><a name="10">10</a>От отвъд етиопските реки поклонниците Ми, разпръснатите Ми, ще Ми донесат принос.</span> <span class="verse"><a name="11">11</a>В онзи ден няма да се срамуваш от всичките си дела, с които си отстъпил от Мен, защото тогава ще отнема отсред теб твоите, които горделиво тържествуват, и ти няма вече да се държиш надменно на светия Ми хълм.</span> <span class="verse"><a name="12">12</a>Но ще оставя сред теб смирен и беден народ, който ще се уповава на Името на ГОСПОДА.</span> <span class="verse"><a name="13">13</a>Останалите от Израил няма да вършат беззаконие и няма да говорят лъжа и няма да се намери в устата им измамен език — защото ще пасат и ще лежат и никой няма да ги плаши.</span> <span class="verse"><a name="14">14</a>Пей, сионска дъще, извикай от радост, Израилю! Радвай се и се весели от все сърце, ерусалимска дъще!</span> <span class="verse"><a name="15">15</a>ГОСПОД отмени присъдите ти, отвърна врага ти; Царят на Израил, ГОСПОД, е сред теб; няма вече да видиш зло.</span> <span class="verse"><a name="16">16</a>В онзи ден ще се каже на Ерусалим: Не се бой! Сионе, да не отслабват ръцете ти!</span> <span class="verse"><a name="17">17</a>ГОСПОД, твоят Бог, е сред теб. Силният ще те спаси, ще се весели за теб с радост, ще мълчи в любовта си, ще ликува за теб с песен.</span> <span class="verse"><a name="18">18</a>Ще събера скърбящите заради празниците — от теб бяха, позорът тежи върху тях.</span> <span class="verse"><a name="19">19</a>Ето, Аз ще се разправя с всичките ти угнетители; и ще спася куцащата и ще прибера изгонената; и ще ги направя за слава и име във всички страни, където бяха за срам.</span> <span class="verse"><a name="20">20</a>В онова време ще ви доведа и на времето ще ви събера, защото ще ви направя за име и слава сред всички народи на земята, когато ви върна от плен пред очите ви, казва ГОСПОД.</span> </p></div</div></div></body></html>