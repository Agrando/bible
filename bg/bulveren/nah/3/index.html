<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/nah/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/nah">Nahum</a> &gt <strong>Chapter 3</strong></div><p><span class="verse"><a name="1">1</a>Горко на кръвопролитния град! Цял е пълен с лъжа и насилие, грабежът не престава!</span> <span class="verse"><a name="2">2</a>Плющене на бичове и шум от тропот на колела, тичащи коне и подскачащи колесници!</span> <span class="verse"><a name="3">3</a>Налитащи конници и бляскав меч, и святкащо копие! Множество убити и купища мъртви, и няма край на труповете — в труповете им се спъват!</span> <span class="verse"><a name="4">4</a>Това е заради многото блудства на привлекателната блудница, господарка на заклинания, която продава народи с блудствата си и племена — със заклинанията си.</span> <span class="verse"><a name="5">5</a>Ето, Аз съм против теб, заявява ГОСПОД на Войнствата. Ще вдигна полите ти върху лицето ти и ще покажа на народите голотата ти и на царствата — срама ти.</span> <span class="verse"><a name="6">6</a>Ще хвърля върху теб гнусотии и ще те направя презряна, и ще те изложа на показ.</span> <span class="verse"><a name="7">7</a>И всички, които те гледат, ще бягат от теб и ще казват: Ниневия запустя! Кой ще й съчувства? Откъде да ти потърся утешители?</span> <span class="verse"><a name="8">8</a>Ти по-добра ли си от Но-Амон, който беше разположен на реките, обграден от води? Морето беше предстението му и от море беше стената му.</span> <span class="verse"><a name="9">9</a>Етиопия беше силата му и Египет също — безгранична беше; Фут и ливийците бяха твои помощници.</span> <span class="verse"><a name="10">10</a>Но и той беше откаран, отиде в плен и неговите малки деца бяха смазани по ъглите на всички улици. За почитаните му хвърлиха жребий и всичките му големци бяха вързани с вериги.</span> <span class="verse"><a name="11">11</a>И ти ще се опиеш, ще бъдеш обгърната от нощ, ще потърсиш и ти защита от врага.</span> <span class="verse"><a name="12">12</a>Всичките ти крепости са смокинови дървета с първозрели смокини — щом се разтърсят, падат в устата на ядящия.</span> <span class="verse"><a name="13">13</a>Ето, народът ти е жени сред теб, портите на земята ти са широко отворени за враговете ти, огън пояжда резетата ти.</span> <span class="verse"><a name="14">14</a>Извади си вода за обсадата, усили укрепленията си, влез в калта и стъпчи глината, поправи тухлената пещ.</span> <span class="verse"><a name="15">15</a>Там ще те пояде огън, ще те посече меч, ще те изяде като скакалеца. Множи се като скакалеца, множи се като изедника!</span> <span class="verse"><a name="16">16</a>Умножила си търговците си повече от небесните звезди. Скакалецът опустоши и отлетя.</span> <span class="verse"><a name="17">17</a>Твоите короновани са като скакалци и военачалниците ти — като ято скакалци, които кацат по оградите в студен ден — щом изгрее слънцето, избягват и мястото им не се знае. Къде са?</span> <span class="verse"><a name="18">18</a>Твоите пастири дремят, царю на Асирия, лежат благородните ти; народът ти се разпръсна по планините и няма кой да го събира.</span> <span class="verse"><a name="19">19</a>Няма лек за язвата ти, раната ти е смъртоносна. Всички, които чуят вестта за теб, пляскат с ръце заради теб — защото върху кого не е падало всякога нечестието ти?</span> </p></div</div></div></body></html>