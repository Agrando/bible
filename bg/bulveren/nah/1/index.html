<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/nah/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/nah">Nahum</a> &gt <strong>Chapter 1</strong></div><p><span class="verse"><a name="1">1</a>Пророчество, наложено за Ниневия. Книгата на видението на елкусеянина Наум.</span> <span class="verse"><a name="2">2</a>ГОСПОД е Бог ревнив и отмъщава; отмъстител е ГОСПОД и изпълнен с ярост; ГОСПОД отмъщава на противниците Си и пази гняв за враговете Си.</span> <span class="verse"><a name="3">3</a>ГОСПОД е дълготърпелив и велик в сила и никак няма да изкара невинен виновния. ГОСПОД — пътят Му е във вихрушка и буря и облаците са праха на краката Му.</span> <span class="verse"><a name="4">4</a>Смъмря морето и го изсушава и пресушава всичките реки. Васан и Кармил повяхват и повяхва цветът на Ливан.</span> <span class="verse"><a name="5">5</a>Планините треперят от Него и хълмовете се разтопяват, и земята се надига от присъствието Му и светът, и всичките му жители.</span> <span class="verse"><a name="6">6</a>Пред негодуванието Му кой ще устои и кой ще застане пред пламналия Му гняв? Яростта Му се излива като огън и скалите се разпадат пред Него.</span> <span class="verse"><a name="7">7</a>ГОСПОД е добър, Той е сила в ден на бедствие и познава тези, които се уповават на Него.</span> <span class="verse"><a name="8">8</a>Но с помитащо наводнение ще изличи напълно мястото й и мрак ще преследва враговете Му.</span> <span class="verse"><a name="9">9</a>Какво замисляте против ГОСПОДА? Той ще изличи напълно, бедствието няма да се надигне два пъти.</span> <span class="verse"><a name="10">10</a>Защото и да са сплетени като тръни и пияни от питието си, ще бъдат напълно погълнати като суха слама.</span> <span class="verse"><a name="11">11</a>От теб излезе един, който замисля зло против ГОСПОДА, негоден съветник.</span> <span class="verse"><a name="12">12</a>Така казва ГОСПОД: Ако и да са в благополучието си и толкова многобройни, пак ще бъдат посечени, когато премине. Ако и да те унижих, вече няма да те унижавам.</span> <span class="verse"><a name="13">13</a>Още сега ще строша ярема му от теб и ще разкъсам връзките ти.</span> <span class="verse"><a name="14">14</a>Но за теб, Ниневия, ГОСПОД заповяда да не се посее вече потомство от името ти. От капището на боговете ти ще отсека изваяния и излян идол; ще ти приготвя гроб, защото не струваш нищо.</span> <span class="verse"><a name="15">15</a>Ето на планините краката на онзи, който благовества, който прогласява мир! Празнувай, Юда, празниците си, изпълнявай обреците си, защото злият няма вече да мине през теб, той е напълно унищожен.</span> </p></div</div></div></body></html>