<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 11</strong></div><p><span class="verse"><a name="1">1</a>И народът роптаеше и това беше зло в ушите на ГОСПОДА. И ГОСПОД чу и гневът Му пламна, и огън от ГОСПОДА се запали между тях и пояждаше в края на стана.</span> <span class="verse"><a name="2">2</a>Тогава народът извика към Мойсей и Мойсей се помоли на ГОСПОДА, и огънят престана.</span> <span class="verse"><a name="3">3</a>И онова място се нарече Тавера, защото огън от ГОСПОДА гореше между тях.</span> <span class="verse"><a name="4">4</a>И разноплеменното множество, което беше между тях, стръвно пожела месо; и израилевите синове също плакаха отново и казаха: Кой ще ни даде месо да ядем?</span> <span class="verse"><a name="5">5</a>Ние помним рибата, която ядяхме даром в Египет, краставиците и дините, и праза, и лука, и чесъна;</span> <span class="verse"><a name="6">6</a>а сега душата ни е изсъхнала — нищо няма, няма какво да гледаме освен тази манна!</span> <span class="verse"><a name="7">7</a>А манната приличаше на кориандрово семе и беше на вид като бделионова смола.</span> <span class="verse"><a name="8">8</a>И народът се пръсна наоколо и я събираше, мелеше я в мелници или я чукаше в чутури и я вареше в гърнета, и правеше пити от нея. А вкусът й беше като вкус на пити, пържени в масло.</span> <span class="verse"><a name="9">9</a>Когато нощем падаше росата в стана, с нея падаше и манна.</span> <span class="verse"><a name="10">10</a>И Мойсей чу как народът плачеше в родовете си, всеки при входа на шатрата си, и ГОСПОДНИЯТ гняв пламна силно. И това беше зло в очите на Мойсей.</span> <span class="verse"><a name="11">11</a>И Мойсей каза на ГОСПОДА: Защо си наскърбил слугата Си? И защо не съм придобил Твоето благоволение, та си сложил върху мен товара на целия този народ?</span> <span class="verse"><a name="12">12</a>Аз ли съм носил в утробата си целия този народ, или аз съм го родил, че ми казваш: Носи ги в пазвата си, както кърмачка носи кърмачето, до земята, за която си се клел на бащите им?</span> <span class="verse"><a name="13">13</a>Откъде у мен месо да дам на целия този народ! Защото плачат пред мен и казват: Дай ни месо да ядем!</span> <span class="verse"><a name="14">14</a>Аз не мога сам да нося целия този народ, защото е много тежък за мен.</span> <span class="verse"><a name="15">15</a>Ако така постъпваш с мен, моля Ти се, убий ме още сега, ако съм намерил Твоето благоволение, за да не гледам злощастието си!</span> <span class="verse"><a name="16">16</a>И ГОСПОД каза на Мойсей: Събери ми седемдесет мъже измежду израилевите старейшини, за които знаеш, че са старейшини на народа и негови надзорници, и ги доведи при шатъра за срещане, за да застанат там с теб.</span> <span class="verse"><a name="17">17</a>И Аз ще сляза и ще говоря там с теб, и ще взема от Духа, който е на теб, и ще сложа на тях, за да носят товара на народа заедно с теб, за да не го носиш ти сам.</span> <span class="verse"><a name="18">18</a>И кажи на народа: Осветете се за утре и ще ядете месо, защото плакахте в ушите на ГОСПОДА и казвахте: Кой ще ни даде месо да ядем, защото добре ни беше в Египет! Затова ГОСПОД ще ви даде месо и ще ядете.</span> <span class="verse"><a name="19">19</a>Няма да ядете един ден, нито два дни, нито пет дни, нито десет дни, нито двадесет дни,</span> <span class="verse"><a name="20">20</a>а цял месец, докато ви излезе от носа и ви втръсне, защото презряхте ГОСПОДА, който е между вас, и плакахте пред Него, и казвахте: Защо излязохме от Египет?</span> <span class="verse"><a name="21">21</a>И Мойсей каза: Народът, сред който съм, е шестстотин хиляди души пешаци, а Ти казваш: Ще им дам да ядат месо цял месец.</span> <span class="verse"><a name="22">22</a>Да се изколят ли за тях овцете и говедата, за да им бъдат достатъчни, или да им се съберат всичките риби на морето, за да им бъдат достатъчни?</span> <span class="verse"><a name="23">23</a>А ГОСПОД каза на Мойсей: Скъсила ли се е ръката на ГОСПОДА? Сега ще видиш дали ще ти се сбъдне словото Ми, или не.</span> <span class="verse"><a name="24">24</a>И така, Мойсей излезе и каза на народа думите на ГОСПОДА. И събра седемдесет мъже от старейшините на народа и ги постави около шатъра.</span> <span class="verse"><a name="25">25</a>Тогава ГОСПОД слезе в облака и говори с него, и взе от Духа, който беше на него, и го сложи на седемдесетте старейшини. И когато Духът дойде на тях, те пророкуваха, но не повториха.</span> <span class="verse"><a name="26">26</a>Но двама от мъжете бяха останали в стана. Името на единия от тях беше Елдад, а името на другия — Модад. И на тях дойде Духът; те бяха от записаните, но не бяха излезли при шатъра и пророкуваха в стана.</span> <span class="verse"><a name="27">27</a>И едно момче изтича и съобщи на Мойсей, и каза: Елдад и Модад пророкуват в стана.</span> <span class="verse"><a name="28">28</a>И Иисус, Навиевият син, слугата на Мойсей, един от избраните му, проговори и каза: Господарю мой, Мойсей, забрани им!</span> <span class="verse"><a name="29">29</a>А Мойсей му каза: Ревнуваш ли за мен? Да бяха всички от ГОСПОДНИЯ народ пророци и да сложеше ГОСПОД Духа Си на тях!</span> <span class="verse"><a name="30">30</a>И Мойсей се оттегли в стана, той и израилевите старейшини.</span> <span class="verse"><a name="31">31</a>Тогава излезе вятър от ГОСПОДА и докара от морето пъдпъдъци, и ги хвърли върху стана, до един ден път от едната страна и до един ден път от другата страна около стана, и до два лакътя от повърхността на земята.</span> <span class="verse"><a name="32">32</a>Тогава народът стана и целия онзи ден и цялата нощ, и целия следващ ден събираше пъдпъдъците. Който събра най-малко, събра десет кора. И си ги овесиха да се сушат около стана.</span> <span class="verse"><a name="33">33</a>А когато месото беше още в зъбите им и още не беше сдъвкано, ГОСПОДНИЯТ гняв пламна против народа и ГОСПОД порази народа с много голяма язва.</span> <span class="verse"><a name="34">34</a>И нарекоха това място Киврот-Атаава, защото там беше погребан лакомият народ.</span> <span class="verse"><a name="35">35</a>А от Киврот-Атаава народът се вдигна за Асирот и остана в Асирот.</span> </p></div</div></div></body></html>