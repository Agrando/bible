<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 14</strong></div><p><span class="verse"><a name="1">1</a>Тогава цялото общество извика с висок глас и народът плака през онази нощ.</span> <span class="verse"><a name="2">2</a>И всичките израилеви синове роптаеха против Мойсей и Аарон, и цялото общество им говореше: Да бяхме измрели в египетската земя или в тази пустиня да бяхме измрели!</span> <span class="verse"><a name="3">3</a>И защо ни води ГОСПОД в тази земя да паднем от меч и жените ни и децата ни да бъдат разграбени? Не беше ли по-добре за нас да се върнем в Египет?</span> <span class="verse"><a name="4">4</a>И си казаха един на друг: Да си поставим началник и да се върнем в Египет!</span> <span class="verse"><a name="5">5</a>Тогава Мойсей и Аарон паднаха на лицата си пред цялото събрание на обществото на израилевите синове.</span> <span class="verse"><a name="6">6</a>И Иисус, синът на Навий, и Халев, синът на Ефоний, от онези, които бяха разузнали земята, раздраха дрехите си;</span> <span class="verse"><a name="7">7</a>и говориха на цялото общество на израилевите синове и казваха: Земята, която обходихме, за да я разузнаем, е много, много добра земя.</span> <span class="verse"><a name="8">8</a>Ако ГОСПОД има благоволение към нас, Той ще ни въведе в тази земя и ще ни я даде — земя, където текат мляко и мед.</span> <span class="verse"><a name="9">9</a>Само не въставайте против ГОСПОДА и не се страхувайте от народа на земята, защото той е хляб за нас! Защитата му се оттегли от него, а ГОСПОД е с нас; не се бойте от тях!</span> <span class="verse"><a name="10">10</a>Но цялото общество каза да ги убият с камъни. Тогава ГОСПОДНАТА слава се яви в шатъра за срещане пред всичките израилеви синове.</span> <span class="verse"><a name="11">11</a>И ГОСПОД каза на Мойсей: Докога ще Ме презира този народ и докога няма да Ми вярва въпреки всичките знамения, които съм извършил сред него?</span> <span class="verse"><a name="12">12</a>Ще го поразя с мор и ще го изтребя, а теб ще направя народ по-голям и по-силен от него.</span> <span class="verse"><a name="13">13</a>Но Мойсей каза на ГОСПОДА: Тогава египтяните ще чуят — защото Ти със силата Си си извел този народ отсред тях —</span> <span class="verse"><a name="14">14</a>и ще се каже на жителите на тази земя, които са чули, че Ти, ГОСПОДИ, си сред този народ и че Ти, ГОСПОДИ, се явяваш лице с лице, и че облакът Ти стои над него, и че Ти вървиш пред него в облачен стълб денем и в огнен стълб нощем.</span> <span class="verse"><a name="15">15</a>И ако убиеш този народ като един човек, тогава народите, които са чули за Теб, ще говорят и ще казват:</span> <span class="verse"><a name="16">16</a>Понеже ГОСПОД не можа да въведе този народ в земята, за която му се кле, затова го изкла в пустинята.</span> <span class="verse"><a name="17">17</a>И сега, моля Ти се, нека се възвеличи силата на Господа, както си говорил, като си казал:</span> <span class="verse"><a name="18">18</a>ГОСПОД е дълготърпелив и многомилостив, прощава беззаконие и престъпление, но никак не оставя ненаказан виновния, и въздава беззаконието на бащите върху децата до третото и четвъртото поколение.</span> <span class="verse"><a name="19">19</a>Прости, моля Ти се, беззаконието на този народ според голямата Си милост и както си прощавал на този народ от Египет до тук.</span> <span class="verse"><a name="20">20</a>И ГОСПОД каза: Прощавам според думата ти,</span> <span class="verse"><a name="21">21</a>но наистина — жив съм Аз и целият свят ще се изпълни с ГОСПОДНАТА слава —</span> <span class="verse"><a name="22">22</a>всички тези мъже, които видяха славата Ми и знаменията, които извърших в Египет и в пустинята, и Ме изпитваха десет пъти досега, и не послушаха гласа Ми,</span> <span class="verse"><a name="23">23</a>наистина те няма да видят земята, за която се клех на бащите им — никой от онези, които Ме презряха, няма да я види!</span> <span class="verse"><a name="24">24</a>Но понеже слугата ми Халев има в себе си друг дух и той напълно Ме последва, затова него ще въведа в земята, в която влезе, и потомството му ще я наследи.</span> <span class="verse"><a name="25">25</a>А амаличаните и ханаанците живеят в долината. Утре се върнете и идете в пустинята към Червено море!</span> <span class="verse"><a name="26">26</a>ГОСПОД говори още на Мойсей и Аарон, и каза:</span> <span class="verse"><a name="27">27</a>Докога ще търпя това зло общество, което роптае против Мен? Чух роптанията на израилевите синове, с които роптаят против Мен.</span> <span class="verse"><a name="28">28</a>Кажи им: Жив съм Аз, заявява ГОСПОД — наистина ще ви направя така, както вие говорихте в ушите Ми!</span> <span class="verse"><a name="29">29</a>Труповете ви ще паднат в тази пустиня и от преброените между вас, колкото сте на брой, от двадесет години и нагоре, които роптахте против Мен,</span> <span class="verse"><a name="30">30</a>нито един няма да влезе в земята, за която се клех да ви заселя в нея, освен Халев, сина на Ефоний, и Иисус, сина на Навий.</span> <span class="verse"><a name="31">31</a>А децата ви, за които казахте, че ще бъдат разграбени, тях ще въведа и те ще познаят земята, която вие презряхте.</span> <span class="verse"><a name="32">32</a>А вашите трупове ще паднат в тази пустиня.</span> <span class="verse"><a name="33">33</a>И децата ви ще скитат по пустинята четиридесет години и ще теглят заради вашите блудства, докато труповете ви се довършат в пустинята.</span> <span class="verse"><a name="34">34</a>Според броя на дните, за които разузнахте земята, четиридесет дни, по един ден за една година, четиридесет години ще теглите заради беззаконията си и ще познаете какво е Аз да се отвърна.</span> <span class="verse"><a name="35">35</a>Аз, ГОСПОД, говорих. Наистина така ще направя на цялото това зло общество, което се е събрало против Мен: в тази пустиня ще се довършат и в нея ще измрат.</span> <span class="verse"><a name="36">36</a>И онези мъже, които Мойсей изпрати да разузнаят земята и които се върнаха и подбудиха цялото общество да роптае против него, като пуснаха лош слух за земята,</span> <span class="verse"><a name="37">37</a>тези мъже, които пуснаха лош слух за земята, измряха от язвата пред ГОСПОДА.</span> <span class="verse"><a name="38">38</a>А Иисус, синът на Навий, и Халев, синът на Ефоний, останаха живи измежду онези мъже, които ходиха да разузнаят земята.</span> <span class="verse"><a name="39">39</a>И когато Мойсей говори тези думи на всичките израилеви синове, народът плака много.</span> <span class="verse"><a name="40">40</a>И на сутринта станаха рано, за да се изкачат на върха на хълма и казаха: Ето ни, ще се изкачим на мястото, за което ГОСПОД говори, защото съгрешихме.</span> <span class="verse"><a name="41">41</a>А Мойсей каза: Защо престъпвате ГОСПОДНАТА заповед? Това няма да успее.</span> <span class="verse"><a name="42">42</a>Не се изкачвайте, защото ГОСПОД не е между вас, да не би да ви победят враговете ви,</span> <span class="verse"><a name="43">43</a>защото амаличаните и ханаанците са там пред вас и ще паднете от меч. Понеже отстъпихте и не следвахте ГОСПОДА, затова ГОСПОД няма да бъде с вас.</span> <span class="verse"><a name="44">44</a>Те обаче дръзнаха да се изкачат на върха на хълма. Но ковчегът на ГОСПОДНИЯ завет и Мойсей не излязоха от стана.</span> <span class="verse"><a name="45">45</a>Тогава амаличаните и ханаанците, които живееха на онзи хълм, слязоха и ги разбиха, и ги разпиляха чак до Хорма.</span> </p></div</div></div></body></html>