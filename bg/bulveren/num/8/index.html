<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 8</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Говори на Аарон и му кажи: Когато палиш светилата, седемте светила да светят пред светилника.</span> <span class="verse"><a name="3">3</a>И Аарон направи така: запали светилата на светилника, така че да светят към предната му страна, както ГОСПОД заповяда на Мойсей.</span> <span class="verse"><a name="4">4</a>А ето каква беше направата на светилника: изкован от злато, от стъблото до цветята си беше изкован; според образеца, който ГОСПОД показа на Мойсей, така той направи светилника.</span> <span class="verse"><a name="5">5</a>И ГОСПОД говори на Мойсей и каза:</span> <span class="verse"><a name="6">6</a>Вземи левитите отсред израилевите синове и ги очисти.</span> <span class="verse"><a name="7">7</a>И така да им направиш, за да ги очистиш: поръси ги с вода за очистване и нека обръснат цялото си тяло и да изперат дрехите си, и да се очистят.</span> <span class="verse"><a name="8">8</a>После да вземат един юнец заедно с хлебния му принос от пшенично брашно, смесено с маслинено масло; а ти да вземеш друг юнец в жертва за грях.</span> <span class="verse"><a name="9">9</a>И да приведеш левитите пред шатъра за срещане и да събереш цялото общество на израилевите синове.</span> <span class="verse"><a name="10">10</a>И когато приведеш левитите пред ГОСПОДА, нека израилевите синове положат ръцете си на левитите</span> <span class="verse"><a name="11">11</a>и Аарон да подвижи левитите пред ГОСПОДА като движим принос от страна на израилевите синове, за да бъдат те за извършване на ГОСПОДНАТА служба.</span> <span class="verse"><a name="12">12</a>И левитите да положат ръцете си на главите на юнците; и да принесеш единия в жертва за грях, а другия във всеизгаряне на ГОСПОДА, за да направиш умилостивение за левитите.</span> <span class="verse"><a name="13">13</a>И да поставиш левитите пред Аарон и пред синовете му и да ги подвижиш като движим принос на ГОСПОДА.</span> <span class="verse"><a name="14">14</a>Така да отделиш левитите измежду израилевите синове и левитите ще бъдат Мои.</span> <span class="verse"><a name="15">15</a>И след това левитите да влязат, за да обслужват шатъра за срещане. Така да ги очистиш и да ги подвижиш за движим принос.</span> <span class="verse"><a name="16">16</a>Понеже те са Ми дадени изцяло измежду израилевите синове. Вместо всичките първородни от израилевите синове — всички, които отварят утроба — ги взех за Себе Си.</span> <span class="verse"><a name="17">17</a>Защото всичките първородни измежду израилевите синове са Мои, и човек и животно. В деня, когато поразих всичките първородни в египетската земя, ги осветих за Себе Си.</span> <span class="verse"><a name="18">18</a>А левитите взех вместо всичките първородни измежду израилевите синове.</span> <span class="verse"><a name="19">19</a>И дадох левитите като дар на Аарон и на синовете му измежду израилевите синове, за да вършат службата на израилевите синове в шатъра за срещане и да правят умилостивение за израилевите синове, за да не се появи язва между израилевите синове, когато израилевите синове се приближават при светилището.</span> <span class="verse"><a name="20">20</a>Тогава Мойсей и Аарон и цялото общество на израилевите синове направиха така с левитите; според всичко, което ГОСПОД заповяда на Мойсей за левитите, така направиха израилевите синове с тях.</span> <span class="verse"><a name="21">21</a>И така, левитите се очистиха от греховете си и изпраха дрехите си. И Аарон ги подвижи като движим принос пред ГОСПОДА и Аарон направи умилостивение за тях, за да ги очисти.</span> <span class="verse"><a name="22">22</a>И след това левитите влязоха в шатъра за срещане, за да вършат службата си пред Аарон и пред синовете му. Както ГОСПОД заповяда на Мойсей за левитите, така направиха с тях.</span> <span class="verse"><a name="23">23</a>И ГОСПОД говори на Мойсей и каза:</span> <span class="verse"><a name="24">24</a>Ето определеното за левитите: от двадесет и пет години и нагоре да влиза в отряда, за да върши службата в шатъра за срещане,</span> <span class="verse"><a name="25">25</a>а от петдесет години да престава да върши службата и да не служи вече.</span> <span class="verse"><a name="26">26</a>Може да помага на братята си в шатъра за срещане, да пази заповяданото; но да не върши служба. Така да постъпваш с левитите по отношение на заповяданото за тях.</span> </p></div</div></div></body></html>