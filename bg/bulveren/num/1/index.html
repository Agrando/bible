<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 1</strong></div><p><span class="verse"><a name="1">1</a>И ГОСПОД говори на Мойсей в Синайската пустиня, в шатъра за срещане, на първия ден от втория месец на втората година, откакто излязоха от египетската земя, и каза:</span> <span class="verse"><a name="2">2</a>Пребройте цялото общество на израилевите синове по родовете им, по бащините им домове, по броя на имената, всички от мъжки пол един по един,</span> <span class="verse"><a name="3">3</a>от двадесет години и нагоре, всички, които могат да излизат на бой в Израил — пребройте ги по войнствата им, ти и Аарон.</span> <span class="verse"><a name="4">4</a>И заедно с вас да има по един мъж от всяко племе, мъж, който е глава на бащиния си дом.</span> <span class="verse"><a name="5">5</a>И ето имената на мъжете, които ще стоят заедно с вас: от Рувим: Елисур, синът на Седиур;</span> <span class="verse"><a name="6">6</a>от Симеон: Селумиил, синът на Сурисадай;</span> <span class="verse"><a name="7">7</a>от Юда: Наасон, синът на Аминадав;</span> <span class="verse"><a name="8">8</a>от Исахар: Натанаил, синът на Суар;</span> <span class="verse"><a name="9">9</a>от Завулон: Елиав, синът на Хелон;</span> <span class="verse"><a name="10">10</a>от синовете на Йосиф: от Ефрем: Елисама, синът на Амиуд; от Манасия: Гамалиил, синът на Федасур;</span> <span class="verse"><a name="11">11</a>от Вениамин: Авидан, синът на Гедеония;</span> <span class="verse"><a name="12">12</a>от Дан: Ахиезер, синът на Амисадай;</span> <span class="verse"><a name="13">13</a>от Асир: Фагеил, синът на Охран;</span> <span class="verse"><a name="14">14</a>от Гад: Елиасаф, синът на Деуил;</span> <span class="verse"><a name="15">15</a>от Нефталим: Ахирей, синът на Енан.</span> <span class="verse"><a name="16">16</a>Това бяха призованите от обществото, първенци на бащините си племена, глави на израилевите хиляди.</span> <span class="verse"><a name="17">17</a>И Мойсей и Аарон взеха тези назовани по име мъже</span> <span class="verse"><a name="18">18</a>и свикаха цялото общество на първия ден от втория месец. И те се записаха по родовете си по бащините си домове, по броя на имената на мъжете от двадесет години и нагоре, един по един.</span> <span class="verse"><a name="19">19</a>Както ГОСПОД заповяда на Мойсей, така той ги преброи в Синайската пустиня.</span> <span class="verse"><a name="20">20</a>Синовете на Рувим, първородния на Израил: поколенията им по родовете им, по бащините им домове, по броя на имената, един по един, всички от мъжки пол от двадесет години и нагоре, всички, които можеха да излизат на бой,</span> <span class="verse"><a name="21">21</a>преброените от рувимовото племе бяха четиридесет и шест хиляди и петстотин.</span> <span class="verse"><a name="22">22</a>От синовете на Симеон: поколенията им по родовете им, по бащините им домове, преброените по броя на имената, един по един, всички от мъжки пол от двадесет години и нагоре, всички, които можеха да излизат на бой,</span> <span class="verse"><a name="23">23</a>преброените от симеоновото племе бяха петдесет и девет хиляди и триста.</span> <span class="verse"><a name="24">24</a>От синовете на Гад: поколенията им по родовете им, по бащините им домове, по броя на имената от двадесет години и нагоре, всички, които можеха да излизат на бой,</span> <span class="verse"><a name="25">25</a>преброените от гадовото племе бяха четиридесет и пет хиляди шестстотин и петдесет.</span> <span class="verse"><a name="26">26</a>От синовете на Юда: поколенията им по родовете им, по бащините им домове, по броя на имената от двадесет години и нагоре, всички, които можеха да излизат на бой,</span> <span class="verse"><a name="27">27</a>преброените от юдовото племе бяха седемдесет и четири хиляди и шестстотин.</span> <span class="verse"><a name="28">28</a>От синовете на Исахар: поколенията им по родовете им, по бащините им домове, по броя на имената от двадесет години и нагоре, всички, които можеха да излизат на бой,</span> <span class="verse"><a name="29">29</a>преброените от исахаровото племе бяха петдесет и четири хиляди и четиристотин.</span> <span class="verse"><a name="30">30</a>От синовете на Завулон: поколенията им по родовете им, по бащините им домове, по броя на имената от двадесет години и нагоре, всички, които можеха да излизат на бой,</span> <span class="verse"><a name="31">31</a>преброените от завулоновото племе бяха петдесет и седем хиляди и четиристотин.</span> <span class="verse"><a name="32">32</a>От синовете на Йосиф: от синовете на Ефрем: поколенията им по родовете им, по бащините им домове, по броя на имената от двадесет години и нагоре, всички, които можеха да излизат на бой,</span> <span class="verse"><a name="33">33</a>преброените от ефремовото племе бяха четиридесет хиляди и петстотин;</span> <span class="verse"><a name="34">34</a>а от синовете на Манасия: поколенията им по родовете им, по бащините им домове, по броя на имената от двадесет години и нагоре, всички, които можеха да излизат на бой,</span> <span class="verse"><a name="35">35</a>преброените от манасиевото племе бяха тридесет и две хиляди и двеста.</span> <span class="verse"><a name="36">36</a>От синовете на Вениамин: поколенията им по родовете им, по бащините им домове, по броя на имената от двадесет години и нагоре, всички, които можеха да излизат на бой,</span> <span class="verse"><a name="37">37</a>преброените от вениаминовото племе бяха тридесет и пет хиляди и четиристотин.</span> <span class="verse"><a name="38">38</a>От синовете на Дан: поколенията им по родовете им, по бащините им домове, по броя на имената от двадесет години и нагоре, всички, които можеха да излизат на бой,</span> <span class="verse"><a name="39">39</a>преброените от дановото племе бяха шестдесет и две хиляди и седемстотин.</span> <span class="verse"><a name="40">40</a>От синовете на Асир: поколенията им по родовете им, по бащините им домове, по броя на имената от двадесет години и нагоре, всички, които можеха да излизат на бой,</span> <span class="verse"><a name="41">41</a>преброените от асировото племе бяха четиридесет и една хиляда и петстотин.</span> <span class="verse"><a name="42">42</a>От синовете на Нефталим: поколенията им по родовете им, по бащините им домове, по броя на имената от двадесет години и нагоре, всички, които можеха да излизат в бой,</span> <span class="verse"><a name="43">43</a>преброените от нефталимовото племе бяха петдесет и три хиляди и четиристотин.</span> <span class="verse"><a name="44">44</a>Това са преброените, които Мойсей, Аарон и първенците на Израил, дванадесетте мъже, преброиха, всеки един за бащиния си дом.</span> <span class="verse"><a name="45">45</a>И така, всичките преброени от израилевите синове по бащините им домове, от двадесет години и нагоре, всички, които можеха да излизат на бой в Израил,</span> <span class="verse"><a name="46">46</a>всичките преброени бяха шестстотин и три хиляди петстотин и петдесет.</span> <span class="verse"><a name="47">47</a>А левитите не бяха преброени между тях по бащиното им племе.</span> <span class="verse"><a name="48">48</a>Защото ГОСПОД беше говорил на Мойсей и казал:</span> <span class="verse"><a name="49">49</a>Само левиевото племе да не преброиш и да не вземеш броя им между израилевите синове;</span> <span class="verse"><a name="50">50</a>а да поставиш левитите за настоятели на скинията на свидетелството и на всички нейни вещи, и на всичко, което й принадлежи. Те да носят скинията и всички нейни вещи и те да я обслужват, и да разполагат стана си около скинията.</span> <span class="verse"><a name="51">51</a>И когато трябва да се вдига скинията, левитите да я снемат и когато трябва да се поставя скинията, левитите да я издигат; а ако се приближи до нея някой външен, да се умъртви.</span> <span class="verse"><a name="52">52</a>И израилевите синове да поставят шатрите си, всеки в стана си и всеки при знамето си, според войнствата си.</span> <span class="verse"><a name="53">53</a>А левитите да поставят шатрите си около скинията на свидетелството, за да не падне гняв върху обществото на израилевите синове. И левитите да пазят заповяданото за скинията на свидетелството.</span> <span class="verse"><a name="54">54</a>И израилевите синове направиха според всичко, което ГОСПОД заповяда на Мойсей; така направиха.</span> </p></div</div></div></body></html>