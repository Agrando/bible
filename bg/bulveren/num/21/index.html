<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 21</strong></div><p><span class="verse"><a name="1">1</a>А арадският цар, ханаанецът, който живееше на юг, чу, че Израил идва по пътя за Атарим, и се би против Израил, и отведе от него пленници.</span> <span class="verse"><a name="2">2</a>И Израил направи обрек на ГОСПОДА, като каза: Ако наистина предадеш този народ в ръката ми, ще изпълня проклятието над градовете им.</span> <span class="verse"><a name="3">3</a>И ГОСПОД послуша гласа на Израил и му предаде ханаанците и изпълниха проклятието над тях и градовете им. И мястото се нарече Хорма.</span> <span class="verse"><a name="4">4</a>И тръгнаха от планината Ор по пътя към Червено море, за да обиколят едомската земя. А по пътя малодушие завладя народа.</span> <span class="verse"><a name="5">5</a>И народът говореше против Бога и против Мойсей: Защо ни изведохте от Египет да измрем в пустинята? Защото няма нито хляб, нито вода и душата ни се отвращава от този никакъв хляб.</span> <span class="verse"><a name="6">6</a>Затова ГОСПОД изпрати между народа отровни змии, които хапеха народа, и много народ от Израил измря.</span> <span class="verse"><a name="7">7</a>Тогава народът дойде при Мойсей и каза: Съгрешихме, че говорихме против ГОСПОДА и против теб. Помоли се на ГОСПОДА да махне змиите от нас! И Мойсей се помоли за народа.</span> <span class="verse"><a name="8">8</a>И ГОСПОД каза на Мойсей: Направи си една отровна змия и я сложи на прът. И всеки ухапан, като я погледне, ще остане жив.</span> <span class="verse"><a name="9">9</a>И така, Мойсей направи бронзова змия и я сложи на прът. И когато змия ухапеше някого и той погледнеше бронзовата змия, оставаше жив.</span> <span class="verse"><a name="10">10</a>Тогава израилевите синове тръгнаха и разположиха стан в Овот.</span> <span class="verse"><a name="11">11</a>И като тръгнаха от Овот, разположиха стан в Еаварим, в пустинята, която е към Моав, към изгрев слънце.</span> <span class="verse"><a name="12">12</a>От там тръгнаха и разположиха стан в долината Заред.</span> <span class="verse"><a name="13">13</a>От там тръгнаха и разположиха стан оттатък реката Арнон, която е в пустинята и изтича от областта на аморейците; защото Арнон е моавска граница между моавците и аморейците.</span> <span class="verse"><a name="14">14</a>Затова е казано в книгата на ГОСПОДНИТЕ войни: Ваев в Суфа и потоците на Арнон,</span> <span class="verse"><a name="15">15</a>и течението на потоците, което се простира до селището Ар и допира границата на Моав.</span> <span class="verse"><a name="16">16</a>А от там дойдоха при Вир. Този е кладенецът, за който ГОСПОД каза на Мойсей: Събери народа и ще му дам вода.</span> <span class="verse"><a name="17">17</a>Тогава Израил изпя тази песен: Бликай, о, кладенче; пейте за него!</span> <span class="verse"><a name="18">18</a>Кладенец изкопаха първенците; благородните от народа изкопаха чрез заповед нА законодателя, с жезлите си. А от пустинята отидоха в Матана,</span> <span class="verse"><a name="19">19</a>а от Матана в Наалиил, а от Наалиил във Вамот,</span> <span class="verse"><a name="20">20</a>а от Вамот в долината, която е в моавското поле, при върха на Фасга, която гледа към Есимон.</span> <span class="verse"><a name="21">21</a>Тогава Израил изпрати пратеници при аморейския цар Сион да кажат:</span> <span class="verse"><a name="22">22</a>Остави ме да премина през земята ти. Няма да се отбиваме нито по нивите, нито по лозята, не искаме да пием вода от кладенците. Ще вървим през царския път, докато преминем областта ти.</span> <span class="verse"><a name="23">23</a>Но Сион не пусна Израил да мине през областта му. И Сион събра целия си народ, излезе срещу Израил в пустинята и дойде в Яса, и се би против Израил.</span> <span class="verse"><a name="24">24</a>Но Израил го разби с острото на меча и завладя земята му от Арнон до Явок, до синовете на Амон, защото границата на синовете на Амон беше здрава.</span> <span class="verse"><a name="25">25</a>Израил завладя всички тези градове и Израил се засели във всичките градове на аморейците, в Есевон и във всичките му села;</span> <span class="verse"><a name="26">26</a>понеже Есевон беше град на аморейския цар Сион, който беше воювал с предишния моавски цар и беше отнел от ръката му цялата му земя до Арнон.</span> <span class="verse"><a name="27">27</a>Затова, онези, които говорят с притчи, казват: Елате в Есевон! Да се съгради и да се укрепи градът на Сион!</span> <span class="verse"><a name="28">28</a>Защото огън излезе от Есевон, пламък от града на Сион, пояде Ар Моавски, и господарите на високите места на Арнон.</span> <span class="verse"><a name="29">29</a>Горко ти, Моаве! Погина ти, народе на Хамос! Даде синовете си като бежанци и дъщерите си в плен на Сион, аморейския цар.</span> <span class="verse"><a name="30">30</a>И ние стреляхме по тях; Есевон погина до Девон, опустошихме ги до Нофа, която стига до Медева.</span> <span class="verse"><a name="31">31</a>Така Израил се засели в земята на аморейците.</span> <span class="verse"><a name="32">32</a>После Мойсей изпрати да огледат Язир. И като превзеха селата му, изгониха аморейците, които бяха в тях.</span> <span class="verse"><a name="33">33</a>После се върнаха и отидоха по пътя към Васан. А васанският цар Ог излезе против тях, той и целият му народ, на бой в Едраи.</span> <span class="verse"><a name="34">34</a>Но ГОСПОД каза на Мойсей: Не се бой от него, защото Аз ще предам в ръцете ви него, целия му народ и земята му. Ще му направиш така, както направи на аморейския цар Сион, който живееше в Есевон.</span> <span class="verse"><a name="35">35</a>И те разбиха него, синовете му и целия му народ, докато не му остана нито един Оцелял, и завладяха земята му.</span> </p></div</div></div></body></html>