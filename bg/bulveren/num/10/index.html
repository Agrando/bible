<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 10</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Направи си две сребърни тръби; изковани да ги направиш и да ти служат за свикване на обществото и за вдигане на становете.</span> <span class="verse"><a name="3">3</a>Когато затръбят с тях, цялото общество да се събере при теб до входа на шатъра за срещане.</span> <span class="verse"><a name="4">4</a>Ако затръбят само с едната, да се събират при теб първенците, израилевите хилядници.</span> <span class="verse"><a name="5">5</a>А когато затръбите високо, тогава да се вдигат становете, които са разположени към изток.</span> <span class="verse"><a name="6">6</a>И когато затръбите високо втори път, тогава да се вдигат становете, които са разположени към юг. Да тръбят високо, за да се вдигат.</span> <span class="verse"><a name="7">7</a>Но за събиране на събранието да тръбите, но без да тръбите високо.</span> <span class="verse"><a name="8">8</a>Свещениците, синовете на Аарон, да тръбят с тръбите. Те да ви бъдат вечна наредба в поколенията ви.</span> <span class="verse"><a name="9">9</a>И когато излизате на война в земята си против притеснителя, който би ви притеснил, тогава да затръбите високо с тръбите и ще бъдете спомнени пред ГОСПОДА, вашия Бог, и ще бъдете избавени от враговете си.</span> <span class="verse"><a name="10">10</a>И в дните на радостта си и на празниците си, и на новолунията си да тръбите с тръбите при всеизгарянията си и при примирителните си жертви; и те да ви бъдат за спомен пред вашия Бог. Аз съм ГОСПОД, вашият Бог.</span> <span class="verse"><a name="11">11</a>И във втората година, във втория месец, на двадесетия ден от месеца облакът се вдигна от скинията на свидетелството.</span> <span class="verse"><a name="12">12</a>И израилевите синове се вдигнаха от Синайската пустиня според пътуванията си. И облакът застана в пустинята Фаран.</span> <span class="verse"><a name="13">13</a>Вдигнаха се за първи път според заповедта на ГОСПОДА чрез Мойсей.</span> <span class="verse"><a name="14">14</a>Знамето на стана на синовете на Юда се вдигна първо според войнствата им. И над войнството му беше Наасон, синът на Аминадав.</span> <span class="verse"><a name="15">15</a>Над войнството на племето на синовете на Исахар беше Натанаил, синът на Суар.</span> <span class="verse"><a name="16">16</a>А над войнството на племето на синовете на Завулон беше Елиав, синът на Хелон.</span> <span class="verse"><a name="17">17</a>Тогава се свали скинията и се вдигнаха синовете на Гирсон и синовете на Мерарий, които носеха скинията.</span> <span class="verse"><a name="18">18</a>После се вдигна знамето на стана на Рувим според войнствата им. И над войнството му беше Елисур, синът на Седиур.</span> <span class="verse"><a name="19">19</a>Над войнството на племето на синовете на Симеон беше Селумиил, синът на Сурисадай.</span> <span class="verse"><a name="20">20</a>А над войнството на племето на синовете на Гад беше Елиасаф, синът на Деуил.</span> <span class="verse"><a name="21">21</a>После се вдигнаха каатците, които носеха светилището; и скинията се издигаше до тяхното пристигане.</span> <span class="verse"><a name="22">22</a>И знамето на стана на синовете на Ефрем се вдигна според войнствата им. И над войнството му беше Елисама, синът на Амиуд.</span> <span class="verse"><a name="23">23</a>Над войнството на племето на синовете на Манасия беше Гамалиил, синът на Федасур.</span> <span class="verse"><a name="24">24</a>А над войнството на племето на синовете на Вениамин беше Авидан, синът на Гедеон.</span> <span class="verse"><a name="25">25</a>И знамето на стана на синовете на Дан, които бяха последни от всички станове, се вдигна според войнствата им. И над войнството му беше Ахиезер, синът на Амисадай.</span> <span class="verse"><a name="26">26</a>Над войнството на племето на синовете на Асир беше Фагеил, синът на Охран.</span> <span class="verse"><a name="27">27</a>А над войнството на племето на синовете на Нефталим беше Ахирей, синът на Енан.</span> <span class="verse"><a name="28">28</a>Така ставаше пътуването на израилевите синове според войнствата им; така се вдигаха.</span> <span class="verse"><a name="29">29</a>И Мойсей каза на Овав, сина на мадиамеца Рагуил, тъста на Мойсей: Ние тръгваме за онова място, за което ГОСПОД каза: Ще ви го дам. Ела заедно с нас и ще ти сторим добро, защото ГОСПОД е обещал добро на Израил.</span> <span class="verse"><a name="30">30</a>Но той му каза: Няма да дойда, а ще отида в своята си земя и при рода си.</span> <span class="verse"><a name="31">31</a>А Мойсей каза: Моля те, не ни оставяй, понеже ти знаеш къде трябва да разполагаме стан в пустинята и ще бъдеш очи за нас.</span> <span class="verse"><a name="32">32</a>И ако дойдеш с нас, доброто, което ГОСПОД ще направи на нас, същото добро ще направим и ние на теб.</span> <span class="verse"><a name="33">33</a>И така, пропътуваха тридневен път от ГОСПОДНАТА планина; и ковчегът на ГОСПОДНИЯ завет се движеше на тридневен път пред тях, за да им търси място за почивка.</span> <span class="verse"><a name="34">34</a>И ГОСПОДНИЯТ облак беше над тях денем, когато тръгваха от стана.</span> <span class="verse"><a name="35">35</a>И когато ковчегът се вдигаше, Мойсей казваше: Стани, ГОСПОДИ и да се разпръснат враговете Ти, и да побягнат отпред Теб онези, които Те мразят!</span> <span class="verse"><a name="36">36</a>А когато се спираше, той казваше: Върни се, ГОСПОДИ, при десетките хиляди на израилевите хиляди!</span> </p></div</div></div></body></html>