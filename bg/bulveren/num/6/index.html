<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 6</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Говори на израилевите синове и им кажи: Когато мъж или жена се посвети, като се обрече с обрека на назирейство, за да се посвети на ГОСПОДА,</span> <span class="verse"><a name="3">3</a>тогава да се откаже от вино и от спиртно питие, да не пие оцет от вино или оцет от спиртно питие, и да не пие никакво питие направено от грозде, и да не яде нито прясно, нито сухо грозде.</span> <span class="verse"><a name="4">4</a>През цялото време на назирейството си да не яде нищо, което се прави от лозе, от семките до ципата.</span> <span class="verse"><a name="5">5</a>През цялото време на назирейския му обрек бръснач да не мине през главата му. Докато се изпълни времето, което се е посветил на ГОСПОДА, ще бъде свят. И да остави да расте косата на главата му.</span> <span class="verse"><a name="6">6</a>През цялото време, за което се е посветил на ГОСПОДА, да не се приближава до мъртвец —</span> <span class="verse"><a name="7">7</a>да не се оскверни заради баща си или майка си, брат си или сестра си, когато умрат; понеже назирейството на неговия Бог е на главата му.</span> <span class="verse"><a name="8">8</a>През цялото време на назирейството си той е свят на ГОСПОДА.</span> <span class="verse"><a name="9">9</a>А ако някой умре внезапно и неочаквано при него и главата на назирейството му се оскверни, тогава той да обръсне главата си в деня на очистването си; да я обръсне на седмия ден.</span> <span class="verse"><a name="10">10</a>А на осмия ден да донесе две гургулици или две гълъбчета при свещеника при входа на шатъра за срещане</span> <span class="verse"><a name="11">11</a>и свещеникът да принесе едното в жертва за грях, а другото във всеизгаряне, и да направи умилостивение за него, понеже е съгрешил поради мъртвеца; и в същия ден да освети главата му.</span> <span class="verse"><a name="12">12</a>След това наново да посвети на ГОСПОДА дните на назирейството си и да донесе едногодишно агне в жертва за вина. А предишните дни са се изгубили, защото назирейството му се е осквернило.</span> <span class="verse"><a name="13">13</a>И ето закона за назирея: в деня, когато се изпълни времето на назирейството му, да се приведе при входа на шатъра за срещане,</span> <span class="verse"><a name="14">14</a>И той да принесе своя принос на ГОСПОДА — едно едногодишно мъжко агне без недостатък за всеизгаряне, едно едногодишно женско агне без недостатък в жертва за грях, един овен без недостатък за примирителна жертва,</span> <span class="verse"><a name="15">15</a>кош с безквасни хлябове — пити от пшенично брашно, смесени с маслинено масло, безквасни кори, намазани с масло, заедно с хлебния им принос и възлиянията им.</span> <span class="verse"><a name="16">16</a>И свещеникът да ги представи пред ГОСПОДА и да принесе жертвата му за грях и всеизгарянето му,</span> <span class="verse"><a name="17">17</a>и да принесе овена за примирителна жертва на ГОСПОДА, заедно с коша с безквасните хлябове; свещеникът да принесе и хлебния й принос с възлиянието й.</span> <span class="verse"><a name="18">18</a>И назиреят да обръсне главата на назирейството си при входа на шатъра за срещане и да вземе космите на главата на назирейството си и да ги сложи на огъня, който е под примирителната жертва.</span> <span class="verse"><a name="19">19</a>И свещеникът да вземе сварената плешка на овена, една безквасна пита и една безквасна кора от коша, и да ги сложи на ръцете на назирея, след като той е обръснал главата на назирейството си.</span> <span class="verse"><a name="20">20</a>И свещеникът да ги подвижи за движим принос пред ГОСПОДА; това е свято на свещеника заедно с гърдите на движимия принос и с бедрото на възвишаемия принос. И след това назиреят може да пие вино.</span> <span class="verse"><a name="21">21</a>Това е законът за назирея, който прави обрек, и за приноса му на ГОСПОДА поради назирейството му, освен онова, което му дава ръка. Така да постъпва според закона за назирейството си съгласно с обрека, който е направил.</span> <span class="verse"><a name="22">22</a>И ГОСПОД говори на Мойсей и каза:</span> <span class="verse"><a name="23">23</a>Говори на Аарон и на синовете му и им кажи: Така да благославяте израилевите синове, като им говорите:</span> <span class="verse"><a name="24">24</a>ГОСПОД да те благослови и да те опази!</span> <span class="verse"><a name="25">25</a>ГОСПОД да осияе с лицето Си над теб и да ти окаже милост!</span> <span class="verse"><a name="26">26</a>ГОСПОД да издигне лицето Си над теб и да ти даде мир!</span> <span class="verse"><a name="27">27</a>Така да възлагат Името Ми върху израилевите синове и Аз ще ги благославям.</span> </p></div</div></div></body></html>