<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 35</strong></div><p><span class="verse"><a name="1">1</a>И ГОСПОД говори на Мойсей в низините на Моав при Йордан, срещу Ерихон, и каза:</span> <span class="verse"><a name="2">2</a>Заповядай на израилевите синове да дадат на левитите от наследственото си притежание градове, в които да живеят; да дадете на левитите и землища за градовете им около тях.</span> <span class="verse"><a name="3">3</a>Градовете да им бъдат за живеене, а землищата да им бъдат за добитъка им, за имота им и за всичките им животни.</span> <span class="verse"><a name="4">4</a>Землищата около градовете, които ще дадете на левитите, да се простират хиляда лакътя извън градската стена наоколо.</span> <span class="verse"><a name="5">5</a>Да отмерите извън града на източната страна две хиляди лакътя и на южната страна две хиляди лакътя, и на западната страна две хиляди лакътя, и на северната страна две хиляди лакътя, а градът да бъде в средата. Такива да бъдат землищата около градовете им.</span> <span class="verse"><a name="6">6</a>И градовете, които ще дадете на левитите, да бъдат шест прибежищни града, които да определите, за да може да прибягва там убиецът; и към тях да прибавите още четиридесет и два града.</span> <span class="verse"><a name="7">7</a>Всичките градове, които ще дадете на левитите, заедно със землищата им да бъдат четиридесет и осем града.</span> <span class="verse"><a name="8">8</a>А що се отнася до градовете, които ще дадете от притежанието на израилевите синове, от многото градове дайте много, а от малкото дайте малко; всяко племе да даде на левитите от градовете си според наследството, което е наследило.</span> <span class="verse"><a name="9">9</a>И ГОСПОД говори на Мойсей и каза:</span> <span class="verse"><a name="10">10</a>Говори на израилевите синове и им кажи: Когато минете през Йордан в ханаанската земя,</span> <span class="verse"><a name="11">11</a>тогава да си определите градове, които да ви бъдат прибежищни градове, за да може да прибягва там убиецът, който убие човек по погрешка.</span> <span class="verse"><a name="12">12</a>Те да ви бъдат градове за прибежище от отмъстителя, за да не умре убиецът, преди да се изправи пред обществото на съд.</span> <span class="verse"><a name="13">13</a>И от градовете, които ще дадете, шест да ви бъдат прибежищни градове.</span> <span class="verse"><a name="14">14</a>Три града да дадете отсам Йордан и три града да дадете в ханаанската земя; да бъдат прибежищни градове.</span> <span class="verse"><a name="15">15</a>Тези шест града да бъдат прибежище за израилевите синове и за чужденеца, и за заселника помежду им, за да може да прибягва там всеки, който убие човек по погрешка.</span> <span class="verse"><a name="16">16</a>Но ако го е ударил с железен инструмент, така че той е умрял, убиец е; убиецът непременно да се умъртви.</span> <span class="verse"><a name="17">17</a>И ако го е ударил с камък от ръката си, от който може да умре, и той е умрял, убиец е; убиецът непременно да се умъртви.</span> <span class="verse"><a name="18">18</a>Или ако го е ударил с дървено оръдие в ръката си, от което може да умре, и той е умрял, убиец е; убиецът непременно да се умъртви.</span> <span class="verse"><a name="19">19</a>Отмъстителят за кръвта сам да умъртви убиеца; когато го срещне, да го умъртви.</span> <span class="verse"><a name="20">20</a>И ако го е блъснал от омраза или нарочно е хвърлил нещо върху него и той е умрял,</span> <span class="verse"><a name="21">21</a>или от омраза го е ударил с ръката си и той е умрял, този, който го е ударил, непременно да се умъртви, убиец е; отмъстителят за кръвта да умъртви убиеца, когато го срещне.</span> <span class="verse"><a name="22">22</a>Но ако го е блъснал неочаквано, без да го е мразил, или неволно е хвърлил нещо върху него,</span> <span class="verse"><a name="23">23</a>или ако, без да види, е направил да падне върху него някакъв камък, от който може да умре, и той е умрял; но не му е бил враг и не е искал да му стори зло;</span> <span class="verse"><a name="24">24</a>тогава обществото да отсъди между убиеца и отмъстителя за кръвта според тези правила;</span> <span class="verse"><a name="25">25</a>и обществото да избави убиеца от ръката на отмъстителя за кръвта, и обществото да го върне в прибежищния му град, където е прибягнал; и той да живее в него до смъртта на първосвещеника, който е помазан със святото масло.</span> <span class="verse"><a name="26">26</a>Но ако убиецът някога излезе вън от пределите на прибежищния си град, в който е прибягнал,</span> <span class="verse"><a name="27">27</a>и отмъстителят за кръвта го намери вън от пределите на прибежищния му град, и отмъстителят за кръвта убие убиеца, няма да бъде виновен за кръв;</span> <span class="verse"><a name="28">28</a>защото убиецът трябва да ст��и в прибежищния си град до смъртта на първосвещеника. А след смъртта на първосвещеника убиецът може да се върне в земята на притежанието си.</span> <span class="verse"><a name="29">29</a>Това да ви бъде правна наредба в поколенията ви, във всичките ви жилища.</span> <span class="verse"><a name="30">30</a>Всеки, който убие човек, убиецът да се умъртви по думите на свидетели. Но не може само един свидетел да свидетелства против някого, за да се умъртви.</span> <span class="verse"><a name="31">31</a>И да не приемате никакъв откуп за живота на убиеца, който е виновен за смърт, а той непременно да се умъртви.</span> <span class="verse"><a name="32">32</a>Да не вземате откуп и за онзи, който е прибягнал в прибежищния си град, за да се върне да живее в земята си преди смъртта на свещеника.</span> <span class="verse"><a name="33">33</a>И да не осквернявате земята, в която се намирате; защото кръвта, тя осквернява земята; и за земята не може да се извърши умилостивение за кръвта, която се е проляла на нея, освен с кръвта на онзи, който я е пролял.</span> <span class="verse"><a name="34">34</a>И да не оскверняваш земята, в която живеете, сред която Аз обитавам; защото Аз, ГОСПОД, обитавам сред израилевите синове.</span> </p></div</div></div></body></html>