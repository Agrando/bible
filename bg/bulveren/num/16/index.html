<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 16</strong></div><p><span class="verse"><a name="1">1</a>А Корей, синът на Исаар, син на Каат, син на Леви, предприе, и с него Датан и Авирон, синовете на Елиав, и Он, синът на Фалет, Рувимови потомци,</span> <span class="verse"><a name="2">2</a>и се вдигнаха против Мойсей с двеста и петдесет мъже от израилевите синове, първенци на обществото, призованите на събранието, именити мъже.</span> <span class="verse"><a name="3">3</a>Те се събраха против Мойсей и против Аарон и им казаха: Стига ви толкова! Цялото общество е свято, всеки един от тях и ГОСПОД е сред тях. Защо вие се възвишавате над събранието на ГОСПОДА?</span> <span class="verse"><a name="4">4</a>А Мойсей, като чу това, падна на лицето си;</span> <span class="verse"><a name="5">5</a>и говори на Корей и на цялото му общество и каза: Утре ГОСПОД ще покаже кои са Негови и кой е свят, за да го остави да се приближи до Него. И когото Той избере, него ще остави да се приближи до Него.</span> <span class="verse"><a name="6">6</a>Направете така: вземете си кадилници, Корей и цялото ти общество,</span> <span class="verse"><a name="7">7</a>и утре сложете в тях огън и сложете отгоре тамян пред ГОСПОДА; и когото ГОСПОД избере, той ще бъде свят. Стига ви толкова, левийци!</span> <span class="verse"><a name="8">8</a>И Мойсей каза на Корей: Чуйте сега, вие, синове на Леви:</span> <span class="verse"><a name="9">9</a>Малко ли ви е това, че Израилевият Бог ви отдели от израилевото общество и ви направи да се приближавате при Него, за да вършите службата на ГОСПОДНАТА скиния и да стоите пред обществото, за да му служите;</span> <span class="verse"><a name="10">10</a>че направи теб и всичките ти братя, синовете на Леви, заедно с теб, да се приближавате при Него? И свещенството ли искате?</span> <span class="verse"><a name="11">11</a>Така че ти и цялото ти общество сте се събрали против ГОСПОДА — защото кой е Аарон, че да роптаете против него?</span> <span class="verse"><a name="12">12</a>И Мойсей изпрати да повикат Датан и Авирон, синовете на Елиав. А те отговориха: Няма да дойдем.</span> <span class="verse"><a name="13">13</a>Малко ли е това, че си ни извел от земя, в която текат мляко и мед, за да ни измориш в пустинята, а и на владетел ли искаш да се направиш над нас?</span> <span class="verse"><a name="14">14</a>При това ти не си ни довел в земя, където текат мляко и мед, нито пък си ни дал да наследим ниви и лозя. Ще извадиш ли очите на тези хора? Няма да дойдем!</span> <span class="verse"><a name="15">15</a>Тогава Мойсей се разгневи много и каза на ГОСПОДА: Не поглеждай благосклонно на приноса им! Аз не съм взел нито едно магаре от тях и на никого от тях не съм сторил зло!</span> <span class="verse"><a name="16">16</a>И Мойсей каза на Корей: Утре ти и цялото ти общество да се намерите пред ГОСПОДА — ти и те, и Аарон.</span> <span class="verse"><a name="17">17</a>И вземете всеки кадилницата си, сложете в тях тамян и занесете пред ГОСПОДА всеки кадилницата си, двеста и петдесет кадилници; също и ти и Аарон — всеки своята кадилница.</span> <span class="verse"><a name="18">18</a>И те взеха всеки кадилницата си, сложиха огън в тях, сложиха отгоре и тамян и застанаха пред входа на шатъра за срещане заедно с Мойсей и Аарон.</span> <span class="verse"><a name="19">19</a>Корей събра против тях и цялото общество пред входа на шатъра за срещане. И ГОСПОДНАТА слава се яви на цялото общество.</span> <span class="verse"><a name="20">20</a>И ГОСПОД говори на Мойсей и Аарон и каза:</span> <span class="verse"><a name="21">21</a>Отделете се отсред това общество, за да ги изтребя в един миг!</span> <span class="verse"><a name="22">22</a>А те паднаха на лицата си и казаха: О, Боже, Боже на духовете на всяка плът! Ако един човек е съгрешил, ще се разгневиш ли на цялото общество?</span> <span class="verse"><a name="23">23</a>А ГОСПОД говори на Мойсей и каза:</span> <span class="verse"><a name="24">24</a>Говори на обществото и им кажи: Отдръпнете се настрани от жилищата на Корей, Датан и Авирон!</span> <span class="verse"><a name="25">25</a>Тогава Мойсей стана и отиде при Датан и Авирон, а израилевите старейшини отидоха след него.</span> <span class="verse"><a name="26">26</a>И той говори на обществото и каза: Моля ви се, отстъпете от шатрите на тези безбожни мъже и не се допирайте до нищо тяхно, за да не погинете сред всичките им грехове!</span> <span class="verse"><a name="27">27</a>И те се отдръпнаха настрани от жилищата на Корей, Датан и Авирон. А Датан и Авирон излязоха и застанаха при входовете на шатрите си с жените си и синовете си, и челядите си.</span> <span class="verse"><a name="28">28</a>И Мойсей каза: По това ще познаете, че ГОСПОД ме е изпратил да върша всички тези дела, и че не ги върша от себе си:</span> <span class="verse"><a name="29">29</a>ако тези умрат, както умират всички хора, или ако им се въздаде, както се въздава на всички хора, то ГОСПОД не ме е изпратил.</span> <span class="verse"><a name="30">30</a>Но ако ГОСПОД направи нещо ново — ако земята отвори устата си и ги погълне с всичко, което е тяхно, и те слязат живи в Шеол — тогава ще познаете, че тези хора презряха ГОСПОДА.</span> <span class="verse"><a name="31">31</a>И когато той изговори всички тези думи, земята под тях се разпука;</span> <span class="verse"><a name="32">32</a>земята отвори устата си и погълна тях и домочадията им, всичките хора на Корей и целия им имот.</span> <span class="verse"><a name="33">33</a>Те и всичко тяхно слязоха живи в Шеол, земята ги покри и те погинаха отсред събранието.</span> <span class="verse"><a name="34">34</a>А целият Израил, който беше около тях, се разбяга при техния вик, като казваха: Да не погълне земята и нас!</span> <span class="verse"><a name="35">35</a>И огън излезе от ГОСПОДА и пояде онези двеста и петдесет мъже, които принесоха тамяна.</span> <span class="verse"><a name="36">36</a>И ГОСПОД говори на Мойсей и каза:</span> <span class="verse"><a name="37">37</a>Кажи на Елеазар, сина на Аарон, свещеника, да прибере кадилниците отсред изгореното; а ти разпръсни огъня надалеч, защото са свети.</span> <span class="verse"><a name="38">38</a>Кадилниците на тези мъже, които съгрешиха против живота си — нека ги направят на плочи за обковаване на олтара, защото те ги принесоха пред ГОСПОДА и затова са свети; и те ще бъдат за знамение на израилевите синове.</span> <span class="verse"><a name="39">39</a>И свещеникът Елеазар прибра бронзовите кадилници, които изгорелите бяха принесли, и ги направиха на плочи за обковаване на олтара,</span> <span class="verse"><a name="40">40</a>като спомен за израилевите синове, че никой чужд човек, който не е от потомството на Аарон, не бива да пристъпва да кади тамян пред ГОСПОДА, за да не стане като Корей и обществото му — както ГОСПОД му говори чрез Мойсей.</span> <span class="verse"><a name="41">41</a>А на следващата сутрин цялото общество израилеви синове зароптаха против Мойсей и Аарон, като казваха: Вие избихте ГОСПОДНИЯ народ!</span> <span class="verse"><a name="42">42</a>Но когато обществото се беше събрало против Мойсей и Аарон, се обърнаха към шатъра за срещане, и ето, облакът го покри и ГОСПОДНАТА слава се яви.</span> <span class="verse"><a name="43">43</a>И Мойсей и Аарон дойдоха пред шатъра за срещане.</span> <span class="verse"><a name="44">44</a>И ГОСПОД говори на Мойсей и каза:</span> <span class="verse"><a name="45">45</a>Отдръпнете се отсред това общество и ще ги погубя в един миг! А те паднаха на лицата си.</span> <span class="verse"><a name="46">46</a>И Мойсей каза на Аарон: Вземи кадилницата си, сложи в нея огън от олтара и сложи на него тамян, и иди бързо при обществото, и направи умилостивение за тях; защото гняв излезе от ГОСПОДА, язвата започна!</span> <span class="verse"><a name="47">47</a>И Аарон взе кадилницата, както беше казал Мойсей, и изтича сред събранието. И ето, язвата беше започнала между народа; и той сложи тамяна и направи умилостивение за народа.</span> <span class="verse"><a name="48">48</a>И застана между мъртвите и живите и язвата престана.</span> <span class="verse"><a name="49">49</a>Умрелите от язвата бяха четиринадесет хиляди и седемстотин, освен онези, които умряха заради Корей.</span> <span class="verse"><a name="50">50</a>И Аарон се върна при Мойсей при входа на шатъра за срещане, защото язвата престана.</span> </p></div</div></div></body></html>