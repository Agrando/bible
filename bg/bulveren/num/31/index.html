<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 31</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Отмъсти на мадиамците за израилевите синове и след това ще се прибереш при народа си.</span> <span class="verse"><a name="3">3</a>И Мойсей говори на народа и каза: Нека се въоръжат от вас мъже за бой и да излязат против Мадиам, за да извършат ГОСПОДНОТО отмъщение над Мадиам.</span> <span class="verse"><a name="4">4</a>По хиляда души от племе от всичките израилеви племена да изпратите на бой.</span> <span class="verse"><a name="5">5</a>И така, от израилевите хиляди се преброиха по хиляда души от всяко племе: дванадесет хиляди души, въоръжени за бой.</span> <span class="verse"><a name="6">6</a>И Мойсей ги изпрати на бой, по хиляда души от всяко племе, тях и Финеес, сина на свещеника Елеазар, със светите вещи и с тръбите за тревога в ръката му.</span> <span class="verse"><a name="7">7</a>И те се биха с Мадиам, както ГОСПОД заповяда на Мойсей, и убиха всичко от мъжки пол.</span> <span class="verse"><a name="8">8</a>И между убитите убиха и мадиамските царе: Евий и Рекем, и Сур, и Ур, и Рева, петима мадиамски царе; убиха с меч и Валаам, сина на Веор.</span> <span class="verse"><a name="9">9</a>А израилевите синове отведоха в плен жените на мадиамците и децата им, разграбиха всичкия им добитък и всичките им стада, всичкия им имот.</span> <span class="verse"><a name="10">10</a>А всичките им градове в местата, населени от тях, и всичките им станове изгориха с огън.</span> <span class="verse"><a name="11">11</a>И взеха всичко заграбено и цялата плячка, и човек и животно.</span> <span class="verse"><a name="12">12</a>И докараха пленниците, плячката и заграбеното на Мойсей, на свещеника Елеазар и на обществото израилеви синове в стана в низините на Моав при Йордан, срещу Ерихон.</span> <span class="verse"><a name="13">13</a>Тогава Мойсей и свещеникът Елеазар, и всичките първенци на обществото излязоха да ги посрещнат вън от стана.</span> <span class="verse"><a name="14">14</a>А Мойсей се разгневи на военачалниците, на хилядниците и на стотниците, които се връщаха от военния поход,</span> <span class="verse"><a name="15">15</a>и Мойсей им каза: Живи ли оставихте всичките жени?</span> <span class="verse"><a name="16">16</a>Ето, те по съвета на Валаам станаха причина израилевите синове да изменят на ГОСПОДА чрез Фегор, така че язвата дойде върху ГОСПОДНОТО общество!</span> <span class="verse"><a name="17">17</a>Затова, убийте сега всяко дете от мъжки пол, и убийте всяка жена, която е познала мъж в мъжко легло.</span> <span class="verse"><a name="18">18</a>А всички момичета, които не са познали мъжко легло, оставете живи за себе си.</span> <span class="verse"><a name="19">19</a>И останете вън от стана седем дни, всеки, който е убил човек и който се е допрял до убит, очистете се на третия ден и на седмия ден; вие и пленниците ви.</span> <span class="verse"><a name="20">20</a>Очистете и всички дрехи и всички кожени вещи, и всичко, което е направено от козина, и всички дървени съдове.</span> <span class="verse"><a name="21">21</a>Също и свещеникът Елеазар каза на войниците, които бяха ходили на бой: Това е наредбата на закона, която ГОСПОД заповяда на Мойсей.</span> <span class="verse"><a name="22">22</a>Само златото и среброто, бронза, желязото, оловото и калая,</span> <span class="verse"><a name="23">23</a>всичко, което може да устои на огън, да прекарате през огън и ще бъде чисто; но трябва да се очисти и с вода на нечистота; а всичко, което не може да устои на огън, да прекарате през вода.</span> <span class="verse"><a name="24">24</a>И на седмия ден да изперете дрехите си и ще бъдете чисти, и след това да влезете в стана.</span> <span class="verse"><a name="25">25</a>И ГОСПОД говори на Мойсей и каза:</span> <span class="verse"><a name="26">26</a>Ти и свещеникът Елеазар, и главите на бащините домове от обществото пребройте плячката и пленниците, и човек, и животно,</span> <span class="verse"><a name="27">27</a>и раздели плячката наполовина между тези, които водиха войната, които ходиха на бой, и цялото общество.</span> <span class="verse"><a name="28">28</a>От дела на войниците, които ходиха на бой, отдели данък за ГОСПОДА: по една душа от петстотин — от хората, от говедата, от магаретата и от дребния добитък;</span> <span class="verse"><a name="29">29</a>от тяхната половина да ги вземеш и да ги дадеш на свещеника Елеазар като възвишаем принос на ГОСПОДА.</span> <span class="verse"><a name="30">30</a>А от половината на израилевите синове да вземеш по един дял от петдесет — от хората, от говедата, от магаретата и от дребния добитък; от всеки добитък — и да ги дадеш на левитите, които пазят заповяданото за ГОСПОДНАТА скиния.</span> <span class="verse"><a name="31">31</a>И Мойсей и свещеникът Елеазар направиха, както ГОСПОД заповяда на Мойсей.</span> <span class="verse"><a name="32">32</a>А плячката, останалото от плена, което войниците заплениха, беше: шестстотин седемдесет и пет хиляди глави дребен добитък,</span> <span class="verse"><a name="33">33</a>седемдесет и две хиляди говеда,</span> <span class="verse"><a name="34">34</a>шестдесет и една хиляди магарета,</span> <span class="verse"><a name="35">35</a>а човешките души — момичетата, които не бяха познали мъжко легло — бяха всичко тридесет и две хиляди души.</span> <span class="verse"><a name="36">36</a>И половината, делът на онези, които бяха ходили на бой, броят на дребния добитък беше триста тридесет и седем хиляди и петстотин глави,</span> <span class="verse"><a name="37">37</a>а данъкът за ГОСПОДА от дребния добитък беше шестстотин седемдесет и пет глави.</span> <span class="verse"><a name="38">38</a>Говедата бяха тридесет и шест хиляди, а данъкът за ГОСПОДА от тях беше седемдесет и две.</span> <span class="verse"><a name="39">39</a>Магаретата бяха тридесет хиляди и петстотин, а данъкът за ГОСПОДА от тях беше шестдесет и едно.</span> <span class="verse"><a name="40">40</a>А човешките души бяха шестнадесет хиляди, а данъкът за ГОСПОДА от тях беше тридесет и двама души.</span> <span class="verse"><a name="41">41</a>И Мойсей даде данъка на възвишаемия принос на ГОСПОДА на свещеника Елеазар, както ГОСПОД заповяда на Мойсей.</span> <span class="verse"><a name="42">42</a>А половината за израилевите синове, която Мойсей отдели от войниците,</span> <span class="verse"><a name="43">43</a>половината за обществото беше: триста тридесет и седем хиляди и петстотин глави дребен добитък,</span> <span class="verse"><a name="44">44</a>тридесет и шест хиляди говеда,</span> <span class="verse"><a name="45">45</a>тридесет хиляди и петстотин магарета</span> <span class="verse"><a name="46">46</a>и шестнадесет хиляди човешки души.</span> <span class="verse"><a name="47">47</a>От половината за израилевите синове Мойсей взе по един дял от петдесет, от хората и от добитъка, и ги даде на левитите, които пазеха заповяданото за ГОСПОДНАТА скиния, както ГОСПОД заповяда на Мойсей.</span> <span class="verse"><a name="48">48</a>Тогава началниците, които бяха над хилядите на войската, се приближиха при Мойсей, хилядниците и стотниците,</span> <span class="verse"><a name="49">49</a>и казаха на Мойсей: Слугите ти преброиха войниците, които са под ръката ни, и не липсва нито един от нас.</span> <span class="verse"><a name="50">50</a>Затова принасяме принос на ГОСПОДА, всеки каквото е намерил, златни украшения, верижки, гривни, пръстени, обици и мъниста, за да се извърши умилостивение за душите ни пред ГОСПОДА.</span> <span class="verse"><a name="51">51</a>И Мойсей и свещеникът Елеазар взеха златото от тях, всичко в изработени украшения.</span> <span class="verse"><a name="52">52</a>И цялото злато на възвишаемия принос, който принесоха на ГОСПОДА, беше шестнадесет хиляди седемстотин и петдесет сикъла от хилядниците и стотниците.</span> <span class="verse"><a name="53">53</a>А войниците бяха грабили всеки за себе си.</span> <span class="verse"><a name="54">54</a>И Мойсей и свещеникът Елеазар взеха златото от хилядниците и стотниците и го донесоха в шатъра за срещане за спомен на израилевите синове пред ГОСПОДА.</span> </p></div</div></div></body></html>