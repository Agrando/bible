<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 32</strong></div><p><span class="verse"><a name="1">1</a>А синовете на Рувим и синовете на Гад имаха много добитък, огромно множество; и видяха язирската земя и галаадската земя и ето, мястото беше място за добитък.</span> <span class="verse"><a name="2">2</a>И синовете на Гад и синовете на Рувим дойдоха и говориха на Мойсей и на свещеника Елеазар, и на първенците на обществото и казаха:</span> <span class="verse"><a name="3">3</a>Атарот и Девон, и Язир, и Нимра, и Есевон, и Елеала, и Севма, и Нево, и Веон,</span> <span class="verse"><a name="4">4</a>земята, която ГОСПОД порази пред израилевото общество, е земята за добитък, а слугите ти имат добитък.</span> <span class="verse"><a name="5">5</a>И казаха: Ако сме намерили благоволение пред теб, нека тази земя се даде за притежание на слугите ти; не ни превеждай през Йордан.</span> <span class="verse"><a name="6">6</a>А Мойсей каза на синовете на Гад и на синовете на Рувим: Да отидат ли братята ви на бой, а вие да седите тук?</span> <span class="verse"><a name="7">7</a>И защо обезсърчавате сърцата на израилевите синове, да не преминат в земята, която ГОСПОД им е дал?</span> <span class="verse"><a name="8">8</a>Така направиха бащите ви, когато ги изпратих от Кадис-Варни, за да огледат земята;</span> <span class="verse"><a name="9">9</a>отидоха до долината Есхол, и като видяха земята, обезсърчиха сърцата на израилевите синове, да не влязат в земята, която ГОСПОД им беше дал.</span> <span class="verse"><a name="10">10</a>И гневът на ГОСПОДА пламна в онзи ден и Той се закле, и каза:</span> <span class="verse"><a name="11">11</a>Нито един от онези мъже, които излязоха от Египет, от двадесет години и нагоре, няма да види земята, за която съм се клел на Авраам, Исаак и Яков, защото не Ме последваха напълно,</span> <span class="verse"><a name="12">12</a>освен Халев, синът на Ефоний, кенезееца, и Иисус, синът на Навий, защото те напълно последваха ГОСПОДА.</span> <span class="verse"><a name="13">13</a>Гневът на ГОСПОДА пламна против Израил и Той ги остави да се скитат из пустинята четиридесет години, докато се довърши изцяло онова поколение, което беше сторило зло пред ГОСПОДА.</span> <span class="verse"><a name="14">14</a>И ето, вие се издигнахте вместо бащите си, род на грешни мъже, за да разпалвате още повече пламъка на ГОСПОДНИЯ гняв срещу Израил.</span> <span class="verse"><a name="15">15</a>Ако се отвърнете от Него, Той ще го остави още по-дълго в пустинята; и така вие ще погубите целия този народ!</span> <span class="verse"><a name="16">16</a>Но те пристъпиха при Мойсей и казаха: Ще съградим тук кошари за добитъка си и градове за челядите си;</span> <span class="verse"><a name="17">17</a>а ние самите сме готови да вървим въоръжени пред израилевите синове, докато ги заведем до мястото им; а челядите ни ще седят в укрепените градове в безопасност от местните жители.</span> <span class="verse"><a name="18">18</a>Няма да се върнем в домовете си, докато израилевите синове не наследят всеки наследството си.</span> <span class="verse"><a name="19">19</a>Защото ние няма да наследим с тях отвъд Йордан и по-нататък, понеже нашето наследство ни се пада отсам Йордан на изток.</span> <span class="verse"><a name="20">20</a>Тогава Мойсей им каза: Ако направите това, ако се въоръжите за бой пред ГОСПОДА,</span> <span class="verse"><a name="21">21</a>ако всички въоръжени между вас преминат Йордан пред ГОСПОДА, докато Той изгони враговете Си от пред Себе Си,</span> <span class="verse"><a name="22">22</a>и земята се покори пред ГОСПОДА, и след това се върнете, тогава ще бъдете невинни пред ГОСПОДА и пред Израил, и тази земя ще ви бъде за притежание пред ГОСПОДА.</span> <span class="verse"><a name="23">23</a>Но ако не направите така, ето, ще съгрешите пред ГОСПОДА и да знаете, че грехът ви ще ви намери.</span> <span class="verse"><a name="24">24</a>Съградете градове за челядите си и кошари за овцете си и направете това, което излезе от устата ви.</span> <span class="verse"><a name="25">25</a>И синовете на Гад и синовете на Рувим говориха на Мойсей и казаха: Слугите ти ще направят, както господарят ми заповяда.</span> <span class="verse"><a name="26">26</a>Децата ни, жените ни, стадата ни и всичкият ни добитък ще останат тук в галаадските градове;</span> <span class="verse"><a name="27">27</a>а слугите ти, всички въоръжени за бой, ще отидат пред ГОСПОДА в битката, както господарят ми каза.</span> <span class="verse"><a name="28">28</a>И Мойсей заповяда за тях на свещеника Елеазар и на Иисус, сина на Навий, и на главите на бащините домове на племената на израилевите синове.</span> <span class="verse"><a name="29">29</a>Мойсей им каза: Ако синовете на Гад и синовете на Рувим всички въоръжени за бой преминат с вас Йордан пред ГОСПОДА и земята бъде покорена пред вас, да им дадете галаадската земя за притежание.</span> <span class="verse"><a name="30">30</a>Но ако не преминат с вас въоръжени, тогава да вземат наследство между вас в ханаанската земя.</span> <span class="verse"><a name="31">31</a>И синовете на Гад и синовете на Рувим в отговор казаха: Както каза ГОСПОД на слугите ти, така ще направим.</span> <span class="verse"><a name="32">32</a>Ние ще преминем в боен ред пред ГОСПОДА в ханаанската земя, а наследственото ни притежание да ни бъде отсам Йордан.</span> <span class="verse"><a name="33">33</a>И Мойсей им даде, на синовете на Гад, на синовете на Рувим и на половината от племето на Манасия, сина на Йосиф, царството на аморейския цар Сион и царството на васанския цар Ог, земята с градовете й в границите й, и градовете на околната земя.</span> <span class="verse"><a name="34">34</a>И синовете на Гад съградиха Девон и Атарот, и Ароир,</span> <span class="verse"><a name="35">35</a>и Атротсофан, и Язир, и Йогвея,</span> <span class="verse"><a name="36">36</a>и Ветнимра, и Ветаран, укрепени градове и кошари за овце.</span> <span class="verse"><a name="37">37</a>А синовете на Рувим съградиха Есевон и Елеала, и Кириатаим,</span> <span class="verse"><a name="38">38</a>и Нево, и Ваалмеон, чиито имена бяха променени, и Севма; и преименуваха градовете, които съградиха.</span> <span class="verse"><a name="39">39</a>А синовете на Махир, сина на Манасия, отидоха в Галаад, превзеха го и изгониха аморейците, които бяха в него.</span> <span class="verse"><a name="40">40</a>И Мойсей даде Галаад на Махир, сина на Манасия, и той се засели в него.</span> <span class="verse"><a name="41">41</a>А Яир, синът на Манасия, отиде и превзе селищата му и ги нарече Авот-Яир.</span> <span class="verse"><a name="42">42</a>И Нова отиде и превзе Канат и селата му и го нарече Нова по своето име.</span> </p></div</div></div></body></html>