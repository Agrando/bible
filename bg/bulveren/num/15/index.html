<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 15</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Говори на израилевите синове и им кажи: Когато влезете в земята, която Аз ви давам да живеете в нея,</span> <span class="verse"><a name="3">3</a>и принесете жертва чрез огън на ГОСПОДА, било всеизгаряне, или жертва за изпълнение на обрек, или доброволен принос, или на празниците си, за да направите благоухание на умилостивение на ГОСПОДА от говедата или от дребния добитък,</span> <span class="verse"><a name="4">4</a>тогава онзи, който принася приноса си на ГОСПОДА, нека принесе за хлебен принос една десета от ефа пшенично брашно, смесено с четвърт ин маслинено масло.</span> <span class="verse"><a name="5">5</a>И за всяко агне на всеизгарянето или на жертвата да прибавиш четвърт ин вино за възлияние;</span> <span class="verse"><a name="6">6</a>или за всеки овен да прибавиш за хлебен принос две десети от ефа пшенично брашно, смесено с една трета ин маслинено масло;</span> <span class="verse"><a name="7">7</a>и за възлияние да принесеш една трета ин вино за благоухание на умилостивение на ГОСПОДА.</span> <span class="verse"><a name="8">8</a>И ако принесеш юнец за всеизгаряне или като жертва за изпълнение на обрек, или примирителна жертва на ГОСПОДА,</span> <span class="verse"><a name="9">9</a>тогава с юнеца да принесеш за хлебен принос три десети от ефа пшенично брашно, смесено с половин ин маслинено масло;</span> <span class="verse"><a name="10">10</a>и да принесеш за възлияние половин ин вино, жертва чрез огън за благоухание на умилостивение на ГОСПОДА.</span> <span class="verse"><a name="11">11</a>Така трябва да се прави при всяко говедо или при всеки овен, или при всяко агне или яре.</span> <span class="verse"><a name="12">12</a>Според броя, който ще принесете, да направите така за всяко едно според броя им.</span> <span class="verse"><a name="13">13</a>Всеки местен жител да прави така, когато принася жертва чрез огън за благоухание на умилостивение на ГОСПОДА.</span> <span class="verse"><a name="14">14</a>Ако някой чужденец живее между вас, или който е между вас във всичките ви поколения и принася жертва чрез огън за благоухание на умилостивение на ГОСПОДА, да направи също така, както правите вие.</span> <span class="verse"><a name="15">15</a>Що се отнася до събранието, една наредба да има за вас и за чужденеца, който живее между вас, една вечна наредба в поколенията ви; както сте вие, така да бъде и чужденецът пред ГОСПОДА.</span> <span class="verse"><a name="16">16</a>Един закон и едно правило да има за вас и за чужденеца, който живее между вас.</span> <span class="verse"><a name="17">17</a>И ГОСПОД говори на Мойсей и каза:</span> <span class="verse"><a name="18">18</a>Говори на израилевите синове и им кажи: Когато влезете в земята, в която Аз ви въвеждам,</span> <span class="verse"><a name="19">19</a>и ядете от хляба на земята, тогава да принесете на ГОСПОДА възвишаем принос.</span> <span class="verse"><a name="20">20</a>От първото си тесто да принесете пита за възвишаем принос — да я издигнете, както правите с възвишаемия принос от харман.</span> <span class="verse"><a name="21">21</a>От първото си тесто да давате на ГОСПОДА възвишаем принос в поколенията си.</span> <span class="verse"><a name="22">22</a>И ако неволно съгрешите и не изпълните всички тези заповеди, които ГОСПОД каза на Мойсей —</span> <span class="verse"><a name="23">23</a>всичко, което ГОСПОД ви заповяда чрез Мойсей от деня, когато ГОСПОД даде заповедта, и нататък в поколенията ви —</span> <span class="verse"><a name="24">24</a>ако е извършено от незнание, без да знае обществото, нека цялото общество принесе един юнец във всеизгаряне за благоухание на умилостивение на ГОСПОДА заедно с хлебния му принос и с възлиянието му, според правилото, и един козел в жертва за грях.</span> <span class="verse"><a name="25">25</a>И свещеникът да направи умилостивение за цялото общество израилеви синове и ще им се прости, защото е било от незнание и те са принесли приноса си, жертва чрез огън на ГОСПОДА, и жертвата си за грях пред ГОСПОДА за греха си от незнание.</span> <span class="verse"><a name="26">26</a>И ще се прости на цялото общество израилеви синове и на чужденеца, който живее между тях, защото за целия народ е било от незнание.</span> <span class="verse"><a name="27">27</a>А ако един човек съгреши от незнание, да принесе едногодишна коза в жертва за грях;</span> <span class="verse"><a name="28">28</a>и свещеникът да направи умилостивение за човека, който е съгрешил от незнание; когато съгреши от незнание пред ГОСПОДА, да направи умилостивение за него и ще му се прости.</span> <span class="verse"><a name="29">29</a>За местния жител от израилевите синове и за чужденеца, който живее между тях, да имате един закон за този, който съгреши от незнание.</span> <span class="verse"><a name="30">30</a>Но ако някой извърши това с дръзка ръка, бил той от местните жители, или от чужденците, той показва презрение към ГОСПОДА; този човек да бъде изтребен отсред народа си.</span> <span class="verse"><a name="31">31</a>Понеже е презрял словото на ГОСПОДА и е престъпил заповедта Му, този човек непременно да се изтреби — беззаконието му ще бъде върху него.</span> <span class="verse"><a name="32">32</a>И когато израилевите синове бяха в пустинята, намериха един човек, който събираше дърва в съботен ден.</span> <span class="verse"><a name="33">33</a>И онези, които го намериха, като събираше дърва, го доведоха при Мойсей и Аарон и при цялото общество.</span> <span class="verse"><a name="34">34</a>И го сложиха под стража, понеже още не беше определено какво трябваше да направят с него.</span> <span class="verse"><a name="35">35</a>И ГОСПОД каза на Мойсей: Човекът непременно трябва да се умъртви. Цялото общество да го убие с камъни вън от стана.</span> <span class="verse"><a name="36">36</a>Тогава цялото общество го изведе вън от стана и го уби с камъни и той умря, както ГОСПОД заповяда на Мойсей.</span> <span class="verse"><a name="37">37</a>И ГОСПОД говори на Мойсей и каза:</span> <span class="verse"><a name="38">38</a>Говори на израилевите синове и им кажи в поколенията си да правят ресни по краищата на дрехите си и да сложат син ширит на ресните на краищата.</span> <span class="verse"><a name="39">39</a>И това да ви бъде за ресни за напомняне и като ги гледате, да помните всичките заповеди на ГОСПОДА и да ги изпълнявате, и да не се оглеждате според своите си сърца и според своите си очи, след които вие блудствате,</span> <span class="verse"><a name="40">40</a>а да помните и изпълнявате всичките Ми заповеди, и да бъдете свети на вашия Бог.</span> <span class="verse"><a name="41">41</a>Аз съм ГОСПОД, вашият Бог, който ви изведох от египетската земя, за да ви бъда Бог. Аз съм ГОСПОД, вашият Бог.</span> </p></div</div></div></body></html>