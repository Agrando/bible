<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 20</strong></div><p><span class="verse"><a name="1">1</a>И в първия месец израилевите синове, цялото общество, дойдоха в пустинята Цин и народът остана в Кадис. Там умря Мариам и там беше погребана.</span> <span class="verse"><a name="2">2</a>И нямаше вода за обществото и те се събраха против Мойсей и против Аарон.</span> <span class="verse"><a name="3">3</a>И народът се караше с Мойсей, като говореше и казваше: О, да бяхме измрели и ние, когато братята ни измряха пред ГОСПОДА!</span> <span class="verse"><a name="4">4</a>Защо изведохте ГОСПОДНОТО общество в тази пустиня да измрем в нея и ние, и добитъкът ни?</span> <span class="verse"><a name="5">5</a>И защо ни изведохте от Египет, за да ни доведете на това лошо място? Това не е място за сеене, нито за смокини, нито за лозя, нито за нарове, нито има вода за пиене!</span> <span class="verse"><a name="6">6</a>Тогава Мойсей и Аарон си отидоха от събранието, дойдоха при входа на шатъра за срещане и паднаха там на лицата си. И ГОСПОДНАТА слава им се яви.</span> <span class="verse"><a name="7">7</a>И ГОСПОД говори на Мойсей и каза:</span> <span class="verse"><a name="8">8</a>Вземи жезъла и свикай обществото, ти и брат ти Аарон, и говорете на канарата пред очите им, и тя ще даде водата си. Така ще им извадиш вода от канарата и ще напоиш обществото и добитъка му.</span> <span class="verse"><a name="9">9</a>И Мойсей взе жезъла, който беше пред ГОСПОДА, както Той му заповяда.</span> <span class="verse"><a name="10">10</a>И Мойсей и Аарон свикаха събранието пред канарата и той им каза: Чуйте сега вие, бунтовници! Ще ви извадим ли вода от тази канара?</span> <span class="verse"><a name="11">11</a>И Мойсей вдигна ръката си и удари два пъти канарата с жезъла си. И потече много вода и обществото и добитъкът им пиха.</span> <span class="verse"><a name="12">12</a>Но ГОСПОД каза на Мойсей и Аарон: Понеже не Ми вярвахте, за да Ме осветите пред израилевите синове, затова няма вие да въведете това общество в земята, която им давам.</span> <span class="verse"><a name="13">13</a>Това е водата на Мерива, защото израилевите синове се караха с ГОСПОДА и Той се освети сред тях.</span> <span class="verse"><a name="14">14</a>След това Мойсей изпрати пратеници от Кадис до едомския цар да му кажат: Така говори брат ти Израил: Ти знаеш всичките трудности, които ни сполетяха.</span> <span class="verse"><a name="15">15</a>Бащите ни слязоха в Египет и живяхме дълго време в Египет, и египтяните се отнасяха зле към нас и бащите ни.</span> <span class="verse"><a name="16">16</a>И ние извикахме към ГОСПОДА и Той чу гласа ни, и изпрати един ангел и ни изведе от Египет; и ето ни при Кадис, град в края на твоята област.</span> <span class="verse"><a name="17">17</a>Моля те, нека минем през земята ти. Няма да минем през нивите или през лозята, нито ще пием вода от кладенците, а ще вървим по царския път; няма да се отбием нито надясно, нито наляво, докато не преминем областта ти.</span> <span class="verse"><a name="18">18</a>Но Едом му отговори: Не преминавай през земята ми, за да не изляза с меч против теб!</span> <span class="verse"><a name="19">19</a>А израилевите синове пак му казаха: По пътя ще минем и ако аз и добитъкът ми пием от водата ти, ще я платим. Искам само с краката си да премина и нищо друго.</span> <span class="verse"><a name="20">20</a>А той пак отговори: Няма да преминеш! И Едом излезе против него с голям народ и със силна ръка.</span> <span class="verse"><a name="21">21</a>Така Едом отказа да пусне Израил да мине през областта му, затова Израил се оттегли от него.</span> <span class="verse"><a name="22">22</a>И така, израилевите синове, цялото общество, отпътуваха от Кадис и дойдоха при планината Ор.</span> <span class="verse"><a name="23">23</a>И ГОСПОД говори на Мойсей и Аарон на планината Ор, при границите на едомската земя, и каза:</span> <span class="verse"><a name="24">24</a>Аарон ще се прибере при народа си, защото няма да влезе в земята, която съм дал на израилевите синове, понеже не се покорихте на думата Ми при водата на Мерива.</span> <span class="verse"><a name="25">25</a>Вземи Аарон и сина му Елеазар и ги изведи на планината Ор,</span> <span class="verse"><a name="26">26</a>и съблечи от Аарон одеждите му, и облечи с тях сина му Елеазар. И Аарон ще се прибере при народа си и ще умре там.</span> <span class="verse"><a name="27">27</a>И Мойсей направи, както заповяда ГОСПОД, и се качиха на планината Ор пред очите на цялото общество.</span> <span class="verse"><a name="28">28</a>И Мойсей съблече от Аарон одеждите му и облече с тях сина му Елеазар. И Аарон умря там на върха на планината, а Мойсей и Елеазар слязоха от планината.</span> <span class="verse"><a name="29">29</a>И като видя цялото общество, че Аарон умря, целият израилев дом оплаква Аарон тридесет дни.</span> </p></div</div></div></body></html>