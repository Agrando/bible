<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 13</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>Изпрати мъже, за да разузнаят ханаанската земя, която Аз давам на израилевите синове! Да изпратите по един мъж от всяко племе на бащите им и всеки да е първенец между тях.</span> <span class="verse"><a name="3">3</a>И така, Мойсей ги изпрати от пустинята Фаран според ГОСПОДНАТА заповед. Всичките мъже бяха началници между израилевите синове.</span> <span class="verse"><a name="4">4</a>Ето имената им: от рувимовото племе: Самуй, синът на Закхур;</span> <span class="verse"><a name="5">5</a>от симеоновото племе: Сафат, синът на Хорий;</span> <span class="verse"><a name="6">6</a>от юдовото племе: Халев, синът на Ефоний;</span> <span class="verse"><a name="7">7</a>от исахаровото племе: Игал, синът на Йосиф;</span> <span class="verse"><a name="8">8</a>от ефремовото племе: Осия, синът на Навий;</span> <span class="verse"><a name="9">9</a>от вениаминовото племе: Фалтий, синът на Рефу;</span> <span class="verse"><a name="10">10</a>от завулоновото племе: Гадиил, синът на Содий;</span> <span class="verse"><a name="11">11</a>от йосифовото племе: от Манасиевото племе: Гадий, синът на Сусий;</span> <span class="verse"><a name="12">12</a>от дановото племе: Амиил, синът на Гамалий;</span> <span class="verse"><a name="13">13</a>от асировото племе: Сетур, синът на Михаил;</span> <span class="verse"><a name="14">14</a>от нефталимовото племе: Наавий, синът на Волсий;</span> <span class="verse"><a name="15">15</a>от гадовото племе: Геуил, синът на Махний.</span> <span class="verse"><a name="16">16</a>Това са имената на мъжете, които Мойсей изпрати, за да разузнаят земята. И Мойсей нарече Осия, сина на Навий, Иисус.</span> <span class="verse"><a name="17">17</a>Като ги изпрати да разузнаят ханаанската земя, Мойсей им каза: Изкачете се на южната страна и се качете на хълмовете,</span> <span class="verse"><a name="18">18</a>и огледайте земята каква е и народът, който живее в нея, силен ли е, или слаб, малоброен ли е, или многоброен;</span> <span class="verse"><a name="19">19</a>и каква е земята, в която живее, добра ли е, или лоша; и какви са градовете, в които те живеят, от шатри ли са, или са укрепени;</span> <span class="verse"><a name="20">20</a>и каква е земята, плодородна ли е, или слаба, има ли по нея дървета, или не. И бъдете смели и донесете от плодовете на земята. А тогава беше времето на първозрялото грозде.</span> <span class="verse"><a name="21">21</a>И така, те се качиха и разузнаха земята от пустинята Цин до Реов при прохода на Емат.</span> <span class="verse"><a name="22">22</a>После се изкачиха на южната страна и дойдоха до Хеврон, където живееха Ахиман, Сесай и Талмай, синовете на Енак. А Хеврон беше построен седем години преди египетския Цоан.</span> <span class="verse"><a name="23">23</a>И когато дойдоха до долината Есхол, отрязаха от там една лозова пръчка с един грозд, който двама носеха на прът; взеха и нарове и смокини.</span> <span class="verse"><a name="24">24</a>Онова място се нарече долина Есхол поради грозда, който израилевите синове отрязаха от там.</span> <span class="verse"><a name="25">25</a>И след четиридесет дни те се върнаха от разузнаването на земята.</span> <span class="verse"><a name="26">26</a>И дойдоха при Мойсей, при Аарон и при цялото общество израилеви синове в пустинята Фаран, в Кадис, и дадоха отчет пред тях и пред цялото общество, и им показаха плода на земята.</span> <span class="verse"><a name="27">27</a>И им разказаха, като говориха: Ходихме в земята, в която ни изпрати. Наистина там текат мляко и мед — ето и плода й.</span> <span class="verse"><a name="28">28</a>Но народът, който живее в земята, е силен и градовете — укрепени и много големи; там видяхме и синовете на Енак.</span> <span class="verse"><a name="29">29</a>Амаличаните живеят в южната земя, хетейците, евусейците и аморейците живеят по хълмовете, а ханаанците живеят при морето и край бреговете на Йордан.</span> <span class="verse"><a name="30">30</a>А Халев успокояваше народа пред Мойсей, като казваше: Да вървим напред и да я завладеем, защото със сигурност ще я превземем!</span> <span class="verse"><a name="31">31</a>А мъжете, които бяха отишли заедно с него, казаха: Не можем да излезем против онзи народ, защото е по-силен от нас.</span> <span class="verse"><a name="32">32</a>И пуснаха лош слух сред израилевите синове за земята, която бяха разузнали, и казваха: Земята, която обходихме, за да я разузнаем, е земя, която изпояжда жителите си; и всичките хора, които видяхме в нея, са много високи мъже.</span> <span class="verse"><a name="33">33</a>Там видяхме великаните, синовете на Енак, от великанския род; и пред тях ни се виждаше, че сме като скакалци, а такива бяхме и в техните очи.</span> </p></div</div></div></body></html>