<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/num/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/num">Numbers</a> &gt <strong>Chapter 12</strong></div><p><span class="verse"><a name="1">1</a>А Мариам и Аарон говориха против Мойсей заради етиопката, която беше взел за жена — защото беше взел една етиопка за жена — и казаха:</span> <span class="verse"><a name="2">2</a>Само чрез Мойсей ли говори ГОСПОД? Не говори ли и чрез нас? И ГОСПОД чу това.</span> <span class="verse"><a name="3">3</a>А Мойсей беше много кротък човек, повече от всички хора, които бяха на земята.</span> <span class="verse"><a name="4">4</a>И ГОСПОД веднага каза на Мойсей, на Аарон и на Мариам: Излезте вие тримата при шатъра за срещане! И те излязоха и тримата.</span> <span class="verse"><a name="5">5</a>Тогава ГОСПОД слезе в облачен стълб, застана пред входа на шатъра и повика Аарон и Мариам и те двамата излязоха.</span> <span class="verse"><a name="6">6</a>И каза: Слушайте сега думите Ми! Ако има пророк между вас, Аз, ГОСПОД, ще му стана познат чрез видение, насън ще му говоря.</span> <span class="verse"><a name="7">7</a>Но слугата Ми Мойсей не е така. Той е верен в целия Ми дом;</span> <span class="verse"><a name="8">8</a>с него говоря лице в лице, ясно, а не със загадки; и той гледа образа на ГОСПОДА. Как не се убояхте вие да говорите против слугата Ми Мойсей?</span> <span class="verse"><a name="9">9</a>И гневът на ГОСПОДА пламна против тях и Той си отиде.</span> <span class="verse"><a name="10">10</a>И като облакът се оттегли от шатъра, ето, Мариам беше прокажена, бяла като сняг; и Аарон погледна Мариам и ето, тя беше прокажена.</span> <span class="verse"><a name="11">11</a>Тогава Аарон каза на Мойсей: Моля те, господарю мой, не ни възлагай този грях, с който извършихме безумие и съгрешихме!</span> <span class="verse"><a name="12">12</a>Нека тя не бъде като мъртво дете, на което половината от тялото се е разложило, когато излиза от утробата на майка си!</span> <span class="verse"><a name="13">13</a>И Мойсей извика към ГОСПОДА и каза: О Боже, моля Ти се, изцели я!</span> <span class="verse"><a name="14">14</a>А ГОСПОД каза на Мойсей: Ако баща й я беше заплюл в лицето, нямаше ли да бъде посрамена седем дни? Нека бъде затворена извън стана седем дни и след това може да се прибере.</span> <span class="verse"><a name="15">15</a>И така, Мариам беше затворена седем дни извън стана и народът не се вдигна, докато Мариам не се прибра.</span> <span class="verse"><a name="16">16</a>След това народът се вдигна от Асирот и разположи стан в пустинята Фаран.</span> </p></div</div></div></body></html>