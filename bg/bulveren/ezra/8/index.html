<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/ezra/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/ezra">Ezra</a> &gt <strong>Chapter 8</strong></div><p><span class="verse"><a name="1">1</a>А ето главите на бащините им домове и родословието на онези, които се изкачиха с мен от Вавилон при царуването на цар Артаксеркс:</span> <span class="verse"><a name="2">2</a>От синовете на Финеес: Гирсон; от синовете на Итамар: Даниил; от синовете на Давид: Хатус;</span> <span class="verse"><a name="3">3</a>от синовете на Сехания, от синовете на Фарос: Захария, и с него бяха записани от мъжки пол сто и петдесет души;</span> <span class="verse"><a name="4">4</a>от синовете на Фаат-Моав: Елиоинай, синът на Зарая, и с него двеста от мъжки пол;</span> <span class="verse"><a name="5">5</a>от синовете на Сехания: синът на Яазил и с него триста от мъжки пол;</span> <span class="verse"><a name="6">6</a>и от синовете на Адин: Евед, синът на Йонатан, и с него петдесет от мъжки пол;</span> <span class="verse"><a name="7">7</a>и от синовете на Елам: Исая, синът на Готолия, и с него седемдесет от мъжки пол;</span> <span class="verse"><a name="8">8</a>и от синовете на Сефатия: Зевадия, синът на Михаил, и с него осемдесет от мъжки пол;</span> <span class="verse"><a name="9">9</a>и от синовете на Йоав: Авдия, синът на Ехиил, и с него двеста и осемнадесет от мъжки пол;</span> <span class="verse"><a name="10">10</a>и от синовете на Селомит: синът на Йосиф и с него сто и шестдесет мъже;</span> <span class="verse"><a name="11">11</a>и от синовете на Вивай: Захария, синът на Вивай, и с него двадесет и осем от мъжки пол;</span> <span class="verse"><a name="12">12</a>и от синовете на Азгад: Йоанан, синът на Акатан, и с него сто и десет от мъжки пол;</span> <span class="verse"><a name="13">13</a>и от синовете на Адоникам, последните, и ето имената им: Елифалет, Еиил и Семая и с тях шестдесет от мъжки пол;</span> <span class="verse"><a name="14">14</a>и от синовете на Вагуй: Утай и Завуд, и с тях седемдесет от мъжки пол.</span> <span class="verse"><a name="15">15</a>И ги събрах при реката, която тече към Аава, и се разположихме там на стан три дни. И като прегледах народа и свещениците, не намерих нито един от потомците на Леви.</span> <span class="verse"><a name="16">16</a>Тогава изпратих за Елиезер, Ариил, Семая и Елнатан, и Ярив, и Елнатан, и Натан, и Захария, и Месулам, главни мъже, и за Йоярив и Елнатан, учители,</span> <span class="verse"><a name="17">17</a>и ги изпратих до Идо, главата на мястото Касифия. И им казах какви думи да говорят на Идо и на братята му, и на нетинимите в мястото Касифия, за да ни изпратят служители за дома на нашия Бог.</span> <span class="verse"><a name="18">18</a>И понеже добрата ръка на нашия Бог беше над нас, те ни изпратиха един разумен човек от синовете на Маалий, син на Леви, син на Израил — Серевия и синовете му, и братята му, осемнадесет души;</span> <span class="verse"><a name="19">19</a>и Асавия, и с него Исая от синовете на Мерарий и братята му, и синовете им, двадесет души;</span> <span class="verse"><a name="20">20</a>и от нетинимите, които Давид и първенците бяха определили за прислуга на левитите, двеста и двадесет нетиними. Всички те бяха изредени по име.</span> <span class="verse"><a name="21">21</a>И аз прогласих пост там, при реката Аава, за да се смирим пред нашия Бог и да измолим от Него изравнен път за себе си и за децата си, и за целия си имот —</span> <span class="verse"><a name="22">22</a>защото ме беше срам да поискам от царя войска и конници, за да ни помагат против врагове по пътя, понеже бяхме говорили на царя и бяхме казали: Ръката на нашия Бог е за добро над всички, които Го търсят, а силата Му и гневът Му са против всички, които Го оставят.</span> <span class="verse"><a name="23">23</a>И така, постихме и измолихме това от нашия Бог, и Той ни послуша.</span> <span class="verse"><a name="24">24</a>И аз отделих дванадесет от началниците на свещениците: Серевия, Асавия и с тях десет от братята им,</span> <span class="verse"><a name="25">25</a>и им претеглих среброто и златото, и вещите, които царят и съветниците му, и началниците му, и целият Израил, който се намираше там, бяха принесли като възвишаем принос за дома на нашия Бог.</span> <span class="verse"><a name="26">26</a>И аз претеглих в ръката им шестстотин и петдесет таланта сребро и сто таланта сребърни вещи, сто таланта злато</span> <span class="verse"><a name="27">27</a>и двадесет златни чаши, по хиляда драхми, и два съда от полиран до блясък бронз, скъпоценни като злато.</span> <span class="verse"><a name="28">28</a>И им казах: Вие сте свети на ГОСПОДА и вещите са свети; и среброто и златото са доброволен принос на ГОСПОДА, Бога на бащите ви.</span> <span class="verse"><a name="29">29</a>Бдете и ги пазете, докато ги претеглите пред началниците на свещениците и левитите и началниците на израилевите бащини домове в Ерусалим, в стаите на ГОСПОДНИЯ дом.</span> <span class="verse"><a name="30">30</a>И свещениците и левитите приеха претегленото сребро и злато, и вещите, за да ги занесат в Ерусалим, в дома на нашия Бог.</span> <span class="verse"><a name="31">31</a>И на дванадесетия ден от първия месец тръгнахме от реката Аава, за да отидем в Ерусалим; и ръката на нашия Бог беше над нас и Той ни избави от ръката на врага и от засади по пътя.</span> <span class="verse"><a name="32">32</a>И стигнахме в Ерусалим и останахме там три дни.</span> <span class="verse"><a name="33">33</a>А на четвъртия ден среброто и златото, и вещите бяха претеглени в дома на нашия Бог в ръката на Меримот, сина на свещеник Урия, с когото беше Елеазар, синът на Финеес, и с тях — левитите Йозавад, синът на Иисус, и Ноадия, синът на Венуй.</span> <span class="verse"><a name="34">34</a>Всичко се предаде под брой и по тегло; и в същото време цялото тегло беше записано.</span> <span class="verse"><a name="35">35</a>И дошлите от плена, завърналите се от плен, принесоха всеизгаряния на Израилевия Бог: дванадесет юнеца за целия Израил, деветдесет и шест овена, седемдесет и седем агнета и дванадесет козела в принос за грях — всичко във всеизгаряне на ГОСПОДА.</span> <span class="verse"><a name="36">36</a>И предадоха заповедите на царя на царските сатрапи и на областните управители отсам реката; и те подкрепяха народа и Божия дом.</span> </p></div</div></div></body></html>