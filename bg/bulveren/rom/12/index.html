<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rom/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rom">Romans</a> &gt <strong>Chapter 12</strong></div><p><span class="verse"><a name="1">1</a>И така, братя, аз ви умолявам, чрез Божиите милости, да представите телата си за жертва жива, свята, благоугодна на Бога, което е вашето разумно служение.</span> <span class="verse"><a name="2">2</a>И не бъдете съобразни с този свят, а се преобразявайте чрез обновяването на ума си, за да познаете от опит каква е Божията воля – това, което е добро, благоугодно и съвършено.</span> <span class="verse"><a name="3">3</a>Защото чрез дадената ми благодат казвам на всеки един измежду вас да не мисли по-високо, отколкото трябва да мисли, а да внимава да е разумен, според мярката на вярата, която Бог е разпределил на всеки.</span> <span class="verse"><a name="4">4</a>Защото, както имаме много части в едно тяло, но не всички части имат една и съща служба,</span> <span class="verse"><a name="5">5</a>така и ние, мнозината, сме едно тяло в Христос и поотделно – части един на друг.</span> <span class="verse"><a name="6">6</a>И като имаме дарби, които се различават според дадената ни благодат, нека си служим с тях: ако е пророчество, нека пророкуваме според мярката на вярата;</span> <span class="verse"><a name="7">7</a>ако е служение – да постоянстваме в служението; ако някой поучава – в учението;</span> <span class="verse"><a name="8">8</a>ако увещава – в увещаването; ако раздава, да раздава с простосърдечие; ако ръководи, да ръководи с усърдие; ако показва милост, да я показва с радост.</span> <span class="verse"><a name="9">9</a>Любовта да бъде без лицемерие; отвращавайте се от злото и се дръжте здраво за доброто;</span> <span class="verse"><a name="10">10</a>горещо се обичайте един друг с братска обич; изпреварвайте се да си отдавате почит един на друг.</span> <span class="verse"><a name="11">11</a>В усърдието не бъдете лениви; бъдете пламенни по дух, като служите на Господа;</span> <span class="verse"><a name="12">12</a>радвайте се в надеждата; бъдете твърди в скръбта; постоянствайте в молитвата;</span> <span class="verse"><a name="13">13</a>помагайте на светиите в нуждите им; стремете се към гостолюбие.</span> <span class="verse"><a name="14">14</a>Благославяйте онези, които ви гонят; благославяйте и не кълнете.</span> <span class="verse"><a name="15">15</a>Радвайте се с онези, които се радват, и плачете с онези, които плачат.</span> <span class="verse"><a name="16">16</a>Бъдете единомислени; не високоумствайте, а се предавайте на скромни неща; не считайте себе си за мъдри.</span> <span class="verse"><a name="17">17</a>На никого не връщайте зло за зло. Мислете за това, което е добро пред всичките хора.</span> <span class="verse"><a name="18">18</a>Ако е възможно, доколкото зависи от вас, живейте в мир с всичките хора.</span> <span class="verse"><a name="19">19</a>Възлюбени, не си отмъщавайте, а дайте място на Божия гняв; защото е писано: ?На Мен принадлежи отмъщението, Аз ще отплатя, казва Господ.“</span> <span class="verse"><a name="20">20</a>И така, ?ако неприятелят ти е гладен, нахрани го; ако е жаден, дай му да пие; защото, това като правиш, ще натрупаш жар на главата му.“</span> <span class="verse"><a name="21">21</a>Не се оставяй да те побеждава злото; а ти побеждавай злото чрез доброто.</span> </p></div</div></div></body></html>