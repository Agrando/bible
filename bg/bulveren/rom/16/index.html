<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rom/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rom">Romans</a> &gt <strong>Chapter 16</strong></div><p><span class="verse"><a name="1">1</a>Препоръчвам ви нашата сестра Фива, която е служителка на църквата в Кенхрея,</span> <span class="verse"><a name="2">2</a>за да я приемете в Господа, както подобава на светии, и да й помогнете в това, което би имала нужда от вас; защото и тя е помагала на мнозина, както и на самия мен.</span> <span class="verse"><a name="3">3</a>Поздравете Прискила и Акила, моите съработници в Христос Иисус,</span> <span class="verse"><a name="4">4</a>които за моя живот си подложиха вратовете под нож, на които не само аз благодаря, но и всичките църкви между езичниците.</span> <span class="verse"><a name="5">5</a>Поздравете и църквата в техния дом и поздравете възлюбения ми Епенет, който е първият плод от Азия за Христос.</span> <span class="verse"><a name="6">6</a>Поздравете Мария, която се е трудила много за вас.</span> <span class="verse"><a name="7">7</a>Поздравете Андроник и Юния, моите сродници и някога заедно с мен затворници, които са бележити между апостолите и които бяха в Христос още преди мен.</span> <span class="verse"><a name="8">8</a>Поздравете възлюбения ми в Господа Амплият.</span> <span class="verse"><a name="9">9</a>Поздравете нашия съработник в Христос Урван и възлюбения ми Стахис.</span> <span class="verse"><a name="10">10</a>Поздравете одобрения в Христос Апелий. Поздравете онези, които са от семейството на Аристовул.</span> <span class="verse"><a name="11">11</a>Поздравете Иродион, моя роднина. Поздравете тези от семейството на Наркис, които са в Господа.</span> <span class="verse"><a name="12">12</a>Поздравете Трифена и Трифоса, които работят в Господа. Поздравете възлюбената Персида, която е работила много в Господа.</span> <span class="verse"><a name="13">13</a>Поздравете избрания в Господа Руф и неговата и моята майка.</span> <span class="verse"><a name="14">14</a>Поздравете Асинкрит, Флегонт, Ерма, Патрова, Ермия и братята, които са с тях.</span> <span class="verse"><a name="15">15</a>Поздравете Филолог и Юлия, Нирей и сестра му, и Олимпан, и всичките светии, които са с тях.</span> <span class="verse"><a name="16">16</a>Поздравете се един друг със свята целувка. Поздравяват ви всичките Христови църкви.</span> <span class="verse"><a name="17">17</a>И аз ви умолявам, братя, да внимавате на тези, които причиняват разцепления и препънки противно на учението, което сте научили, и се отвръщайте от тях.</span> <span class="verse"><a name="18">18</a>Защото такива хора не служат на нашия Господ Иисус Христос, а на корема си и със сладки думи и красиви речи прилъгват сърцата на простодушните.</span> <span class="verse"><a name="19">19</a>Защото вашата послушност е известна на всички, затова се радвам за вас. Но аз искам да бъдете наистина мъдри относно доброто, а прости относно злото.</span> <span class="verse"><a name="20">20</a>А Бог на мира скоро ще смаже Сатана под краката ви. Благодатта на нашия Господ Иисус Христос да бъде с вас.</span> <span class="verse"><a name="21">21</a>Поздравяват ви моят съработник Тимотей и моите сродници Лукий, Ясон и Сосипатър.</span> <span class="verse"><a name="22">22</a>Аз, Тертий, който написах това писмо, ви поздравявам в Господа.</span> <span class="verse"><a name="23">23</a>Поздравява ви Гай, гостоприемник на мен и на цялата църква. Поздравява ви градският ковчежник Ераст и брат Кварт.</span> <span class="verse"><a name="24">24</a>(Благодатта на нашия Господ Иисус Христос да бъде с всички вас. Амин.)</span> <span class="verse"><a name="25">25</a>А на Този, който може да ви утвърди според моето благовестие и проповядването за Иисус Христос, според откриването на тайната, която е била премълчавана от вечни времена,</span> <span class="verse"><a name="26">26</a>а сега се е явила и чрез пророческите Писания според заповедта на вечния Бог е била известена на всичките народи за покоряването им на вярата,</span> <span class="verse"><a name="27">27</a>на единия премъдър Бог да бъде слава чрез Иисус Христос за вечни векове. Амин.</span> </p></div</div></div></body></html>