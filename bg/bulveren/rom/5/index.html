<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rom/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rom">Romans</a> &gt <strong>Chapter 5</strong></div><p><span class="verse"><a name="1">1</a>И така, като сме оправдани чрез вяра, имаме мир с Бога чрез нашия Господ Иисус Христос,</span> <span class="verse"><a name="2">2</a>чрез когото ние посредством вяра сме придобили достъп до тази благодат, в която стоим, и се хвалим с надеждата за Божията слава.</span> <span class="verse"><a name="3">3</a>И не само това, но се и хвалим със скърбите си, като знаем, че скръбта произвежда твърдост,</span> <span class="verse"><a name="4">4</a>а твърдостта – опитност, а опитността – надежда,</span> <span class="verse"><a name="5">5</a>а надеждата не посрамя, защото Божията любов е изляна в сърцата ни чрез Светия Дух, който ни е даден.</span> <span class="verse"><a name="6">6</a>Понеже, когато ние бяхме още немощни, на определеното време Христос умря за безбожните.</span> <span class="verse"><a name="7">7</a>Защото едва ли някой ще умре даже за праведен човек; макар че може би някой би дръзнал да умре за добрия.</span> <span class="verse"><a name="8">8</a>Но Бог доказа Своята любов към нас в това, че когато бяхме още грешници, Христос умря за нас.</span> <span class="verse"><a name="9">9</a>Затова много повече сега, като сме оправдани чрез Неговата кръв, ще се спасим от гняв чрез Него.</span> <span class="verse"><a name="10">10</a>Защото, ако бяхме примирени с Бога чрез смъртта на Неговия Син, когато бяхме неприятели, колко повече сега, като сме примирени, ще се избавим чрез Неговия живот!</span> <span class="verse"><a name="11">11</a>И не само това, но се и хвалим в Бога чрез нашия Господ Иисус Христос, чрез когото получихме сега това примирение.</span> <span class="verse"><a name="12">12</a>Затова, както чрез един човек грехът влезе в света и чрез греха – смъртта, и така смъртта премина във всичките хора, понеже всички съгрешиха;</span> <span class="verse"><a name="13">13</a>защото грехът беше в света и преди закона, но когато няма закон, грях не се счита;</span> <span class="verse"><a name="14">14</a>въпреки това смъртта царува от Адам до Мойсей дори над онези, които не бяха съгрешили според престъплението на Адам, който е образ на Бъдещия.</span> <span class="verse"><a name="15">15</a>Но дарът не е такъв, каквото беше прегрешението; защото, ако поради прегрешението на един измряха мнозина, то много повече Божията благодат и дарът чрез благодатта на един Човек, Иисус Христос, се изля изобилно за мнозина.</span> <span class="verse"><a name="16">16</a>И дарът не е такъв, какъвто беше съдът чрез прегрешението на един; защото съдът доведе от едно престъпление до осъждане, а дарът доведе от много прегрешения до оправдание.</span> <span class="verse"><a name="17">17</a>Защото, ако чрез прегрешението на един смъртта царува чрез този един, то много повече тези, които получават изобилието на благодатта и на дара на правдата, ще царуват в живот чрез Единия, Иисус Христос.</span> <span class="verse"><a name="18">18</a>И така, както чрез едно прегрешение дойде осъждането на всички хора, така и чрез едно праведно дело дойде на всички хора оправданието, което докарва живот.</span> <span class="verse"><a name="19">19</a>Защото, както чрез непослушанието на един човек станаха грешни мнозината, така и чрез послушанието на Един ще станат праведни мнозината.</span> <span class="verse"><a name="20">20</a>А освен това дойде и законът, за да се умножи прегрешението. Но там, където се умножи грехът, много повече се умножи благодатта;</span> <span class="verse"><a name="21">21</a>така че, както грехът беше царувал в смъртта, така благодатта да царува чрез правда за вечен живот чрез Иисус Христос, нашия Господ.</span> </p></div</div></div></body></html>