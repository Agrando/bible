<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rom/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rom">Romans</a> &gt <strong>Chapter 6</strong></div><p><span class="verse"><a name="1">1</a>Тогава какво да кажем? Да останем ли в греха, за да се умножи благодатта?</span> <span class="verse"><a name="2">2</a>Да не бъде! Как ние, които сме умрели за греха, ще живеем вече в него?</span> <span class="verse"><a name="3">3</a>Или не знаете, че ние всички, които бяхме кръстени в Христос Иисус, бяхме кръстени в Неговата смърт?</span> <span class="verse"><a name="4">4</a>И така, ние бяхме погребани с Него чрез кръщение в смъртта, така че, както Христос беше възкресен от мъртвите чрез славата на Отца, така и ние да ходим в нов живот.</span> <span class="verse"><a name="5">5</a>Защото, ако сме съединени заедно чрез смърт, подобна на Неговата, ще се съединим и чрез възкресение, (подобно на Неговото);</span> <span class="verse"><a name="6">6</a>като знаем това, че нашият стар човек беше разпънат с Него, за да се унищожи тялото на греха, за да не робуваме вече на греха.</span> <span class="verse"><a name="7">7</a>Защото този, който е умрял, той е оправдан от греха.</span> <span class="verse"><a name="8">8</a>Но ако сме умрели с Христос, вярваме, че и ще живеем с Него;</span> <span class="verse"><a name="9">9</a>като знаем, че Христос, като беше възкресен от мъртвите, вече не умира; смъртта няма вече власт над Него.</span> <span class="verse"><a name="10">10</a>Колкото до това, че Той умря – умря веднъж завинаги за греха, а колкото до това, че живее – живее за Бога.</span> <span class="verse"><a name="11">11</a>Така и вие считайте себе си мъртви за греха, а живи за Бога в Христос Иисус, нашия Господ.</span> <span class="verse"><a name="12">12</a>И така, да не царува грехът във вашето смъртно тяло, та да не се покорявате на неговите страсти.</span> <span class="verse"><a name="13">13</a>И не предоставяйте частите на тялото си на греха като оръдия на неправдата, а предоставяйте себе си на Бога като оживели от мъртвите и частите на тялото си на Бога като оръдия на правдата.</span> <span class="verse"><a name="14">14</a>Защото грехът няма да ви владее, понеже не сте под закон, а под благодат.</span> <span class="verse"><a name="15">15</a>Тогава какво? Да грешим ли, защото не сме под закон, а под благодат? Да не бъде!</span> <span class="verse"><a name="16">16</a>Не знаете ли, че на когото предавате себе си като послушни слуги, слуги сте на онзи, на когото се покорявате – било на греха, който докарва смърт, или на послушанието, което докарва правда?</span> <span class="verse"><a name="17">17</a>Но да благодарим на Бога, че когато бяхте слуги на греха, вие се покорихте от сърце на онзи образец на учение, на което бяхте обучени,</span> <span class="verse"><a name="18">18</a>и като бяхте освободени от греха, станахте слуги на правдата.</span> <span class="verse"><a name="19">19</a>По човешки говоря поради слабостта на вашата плът. Защото, както предавахте частите на тялото си за слуги на нечистотата и на беззаконието за беззаконие, така сега предайте частите си за слуги на правдата за святост.</span> <span class="verse"><a name="20">20</a>Защото, когато бяхте слуги на греха, не бяхте подчинени на правдата.</span> <span class="verse"><a name="21">21</a>Какъв плод имахте тогава? Неща, за които сега се срамувате, защото краят им е смърт.</span> <span class="verse"><a name="22">22</a>Но сега, освободени от греха и станали слуги на Бога, имате плода си за святост, а за край – вечен живот.</span> <span class="verse"><a name="23">23</a>Защото заплатата на греха е смърт, а Божият дар е вечен живот в Христос Иисус, нашия Господ.</span> </p></div</div></div></body></html>