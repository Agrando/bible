<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 15</strong></div><p><span class="verse"><a name="1">1</a>Тогава при Иисус дойдоха фарисеи и книжници от Ерусалим и казаха:</span> <span class="verse"><a name="2">2</a>Защо Твоите ученици престъпват преданието на старейшините, понеже не си мият ръцете, когато ядат хляб?</span> <span class="verse"><a name="3">3</a>А Той в отговор им каза: Защо и вие заради вашето предание престъпвате Божията заповед?</span> <span class="verse"><a name="4">4</a>Защото Бог заповяда: ?Почитай баща си и майка си“; и: ?Който злослови баща или майка, непременно да се умъртви.“</span> <span class="verse"><a name="5">5</a>Но вие казвате: Който каже на баща си или майка си: Това моето, с което би могъл да си помогнеш, е подарено на Бога, –</span> <span class="verse"><a name="6">6</a>той да не дава на баща си (или майка си). Така, заради вашето предание, вие осуетихте Божията заповед.</span> <span class="verse"><a name="7">7</a>Лицемери! Добре е пророкувал Исая за вас, като е казал:</span> <span class="verse"><a name="8">8</a>?Този народ (се приближава при Мен с устата си и) Ме почита с устните си, но сърцето им се намира далеч от Мен.</span> <span class="verse"><a name="9">9</a>Но напразно Ме почитат, като преподават за поучение човешки заповеди.“</span> <span class="verse"><a name="10">10</a>И като повика множеството, им каза: Слушайте и разбирайте!</span> <span class="verse"><a name="11">11</a>Не това, което влиза в устата, осквернява човека; а това, което излиза от устата, то осквернява човека.</span> <span class="verse"><a name="12">12</a>Тогава учениците се приближиха и Му казаха: Знаеш ли, че фарисеите се възмутиха, като чуха това слово?</span> <span class="verse"><a name="13">13</a>А Той в отговор каза: Всяко растение, което не е насадил Моят небесен Отец, ще се изкорени.</span> <span class="verse"><a name="14">14</a>Оставете ги, те са слепи водачи на слепци; а ако слепец води слепеца, и двамата ще паднат в ямата.</span> <span class="verse"><a name="15">15</a>Петър в отговор Му каза: Обясни ни тази притча!</span> <span class="verse"><a name="16">16</a>А Той каза: И вие ли още не проумявате?</span> <span class="verse"><a name="17">17</a>Не разбирате ли, че всичко, което влиза в устата, минава през корема и се изхожда навън?</span> <span class="verse"><a name="18">18</a>А онова, което излиза от устата, произхожда от сърцето и то осквернява човека.</span> <span class="verse"><a name="19">19</a>Защото от сърцето произхождат зли помисли, убийства, прелюбодеяния, блудства, кражби, лъжесвидетелства, хули.</span> <span class="verse"><a name="20">20</a>Тези са нещата, които оскверняват човека; а да яде с неизмити ръце, това не го осквернява.</span> <span class="verse"><a name="21">21</a>И като излезе оттам, Иисус се оттегли в областта на Тир и Сидон.</span> <span class="verse"><a name="22">22</a>И ето, една ханаанка излезе от онези места и извика, като казваше: Смили се за мен, Господи, Сине Давидов! Дъщеря ми е лошо обсебена от демон.</span> <span class="verse"><a name="23">23</a>Но Той не й отговори нито дума. Учениците дойдоха и Му се молеха, като казаха: Отпрати я, защото вика след нас.</span> <span class="verse"><a name="24">24</a>А Той в отговор каза: Аз не съм изпратен при други, освен при загубените овце от израилевия дом.</span> <span class="verse"><a name="25">25</a>А тя дойде, кланяше Му се и казваше: Господи, помогни ми!</span> <span class="verse"><a name="26">26</a>Той в отговор каза: Не е хубаво да се вземе хлябът на децата и да се хвърли на кученцата.</span> <span class="verse"><a name="27">27</a>А тя каза: Да, Господи, но и кученцата ядат от трохите, които падат от трапезата на господарите им!</span> <span class="verse"><a name="28">28</a>Тогава Иисус в отговор й каза: О, жено, голяма е твоята вяра; нека ти бъде, както искаш. И от онзи час дъщеря й оздравя.</span> <span class="verse"><a name="29">29</a>И като замина оттам, Иисус дойде при Галилейското езеро и се качи на хълма, и седеше там.</span> <span class="verse"><a name="30">30</a>И дойдоха при Него големи множества, които имаха със себе си куци, слепи, неми, недъгави и много други, и ги сложиха пред краката Му, и Той ги изцели.</span> <span class="verse"><a name="31">31</a>А множеството се чудеше, като гледаше неми да говорят, недъгави оздравели, куци да ходят и слепи да гледат. И прославиха Израилевия Бог.</span> <span class="verse"><a name="32">32</a>А Иисус повика учениците Си и каза: Жал Ми е за множеството, защото три дни вече останаха с Мен и нямат какво да ядат; а не искам да ги разпусна гладни, да не би да им прималее по пътя.</span> <span class="verse"><a name="33">33</a>Учениците Му казаха: Откъде в тази пустош толкова хляб, че да нахраним такова голямо множество?</span> <span class="verse"><a name="34">34</a>Иисус им каза: Колко хляба имате? А те казаха: Седем, и малко рибки.</span> <span class="verse"><a name="35">35</a>Тогава заповяда на множествата да насядат на земята.</span> <span class="verse"><a name="36">36</a>И като взе седемте хляба и рибите, благодари и разчупи, и даде на учениците, а учениците – на множествата.</span> <span class="verse"><a name="37">37</a>И ядоха всички и се наситиха; и вдигнаха останалите къшеи – седем пълни кошници.</span> <span class="verse"><a name="38">38</a>А онези, които ядоха, бяха четири хиляди мъже, освен жени и деца.</span> <span class="verse"><a name="39">39</a>И като разпусна множествата, влезе в кораба и дойде в областта на Магадан.</span> </p></div</div></div></body></html>