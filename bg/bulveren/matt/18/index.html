<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 18</strong></div><p><span class="verse"><a name="1">1</a>В същото време учениците дойдоха при Иисус и казаха: Кой е най-голям в небесното царство?</span> <span class="verse"><a name="2">2</a>А Иисус повика едно детенце, постави го сред тях и каза:</span> <span class="verse"><a name="3">3</a>Истина ви казвам: ако не се обърнете и не станете като дечицата, никак няма да влезете в небесното царство.</span> <span class="verse"><a name="4">4</a>И така, който смири себе си като това детенце, той е най-голям в небесното царство.</span> <span class="verse"><a name="5">5</a>И който приеме едно такова детенце в Мое Име, Мен приема.</span> <span class="verse"><a name="6">6</a>А който съблазни един от тези малките, които вярват в Мен, за него би било по-добре да се окачеше на врата му един воденичен камък и да потънеше в морските дълбочини.</span> <span class="verse"><a name="7">7</a>Горко на света поради съблазните, защото съблазните трябва да дойдат; но горко на онзи човек, чрез когото идва съблазънта!</span> <span class="verse"><a name="8">8</a>Ако те съблазнява ръката ти или кракът ти, отсечи го и го хвърли от себе си: по-добре е за теб да влезеш в живота куц или недъгав, отколкото с две ръце или с два крака да бъдеш хвърлен във вечния огън.</span> <span class="verse"><a name="9">9</a>И ако те съблазнява окото ти, извади го и го хвърли от себе си: по-добре е за теб да влезеш в живота с едно око, отколкото да имаш две очи и да бъдеш хвърлен в огнения пъкъл.</span> <span class="verse"><a name="10">10</a>Внимавайте да не презирате нито едно от тези малките, защото ви казвам, че техните ангели на небесата винаги гледат лицето на Моя Отец, който е на небесата.</span> <span class="verse"><a name="11">11</a>(Защото Човешкият Син дойде да спаси погиналото.)</span> <span class="verse"><a name="12">12</a>Как ви се вижда? Ако някой човек има сто овце и едната от тях се заблуди, не оставя ли деветдесет и деветте и не отива ли по хълмовете да търси заблудилата се?</span> <span class="verse"><a name="13">13</a>И като я намери, истина ви казвам: той се радва за нея повече, отколкото за деветдесет и деветте незаблудили се.</span> <span class="verse"><a name="14">14</a>Също така не е по волята на Отца ви, който е на небесата, да загине нито един от тези малките.</span> <span class="verse"><a name="15">15</a>И ако съгреши брат ти, иди, покажи вината му между теб и него насаме. Ако те послуша, спечелил си брат си.</span> <span class="verse"><a name="16">16</a>Но ако не послуша, вземи със себе си още един или двама, и от устата на двама или трима свидетели да се потвърди всяко нещо.</span> <span class="verse"><a name="17">17</a>И ако не послуша тях, кажи това на църквата, а ако не послуша и църквата, нека ти бъде като езичник и бирник.</span> <span class="verse"><a name="18">18</a>Истина ви казвам: каквото вържете на земята, ще бъде вързано на небесата; и каквото развържете на земята, ще бъде развързано на небесата.</span> <span class="verse"><a name="19">19</a>Пак ви казвам, че ако двама от вас се съгласят на земята за каквото и да било нещо, което да поискат, ще им бъде от Моя Отец, който е на небесата.</span> <span class="verse"><a name="20">20</a>Защото, където двама или трима са събрани в Мое Име, там съм и Аз посред тях.</span> <span class="verse"><a name="21">21</a>Тогава Петър се приближи и Му каза: Господи, до колко пъти, като ми съгреши брат ми, да му прощавам? До седем пъти ли?</span> <span class="verse"><a name="22">22</a>Иисус му каза: Не ти казвам до седем пъти, а до седемдесет пъти по седем.</span> <span class="verse"><a name="23">23</a>Затова небесното царство прилича на един цар, който поиска да прегледа сметките на слугите си.</span> <span class="verse"><a name="24">24</a>И когато започна да ги преглежда, докараха при Него един, който му дължеше десет хиляди таланта.</span> <span class="verse"><a name="25">25</a>Но понеже нямаше с какво да заплати, господарят му заповяда да продадат него, жена му и децата му, и всичко, което имаше, и да се плати дългът.</span> <span class="verse"><a name="26">26</a>Затова слугата падна, кланяше му се и каза: Имай търпение към мен и ще ти платя всичко!</span> <span class="verse"><a name="27">27</a>И господарят на този слуга, понеже го жалеше, го пусна и му прости заема.</span> <span class="verse"><a name="28">28</a>Но този слуга, като излезе, намери един от съслужителите си, който му дължеше сто динария; хвана го и го душеше, и каза: Плати това, което ми дължиш!</span> <span class="verse"><a name="29">29</a>Затова съслужителят му падна и му се молеше, като каза: Имай търпение към мен, и ще ти платя!</span> <span class="verse"><a name="30">30</a>Но той не искаше, а отиде и го хвърли в тъмница, докато изплати дълга.</span> <span class="verse"><a name="31">31</a>А съслужителите му, като видяха станалото, твърде много се наскърбиха; дойдоха и казаха на господаря си всичко, което беше станало.</span> <span class="verse"><a name="32">32</a>Тогава господарят му го повика и му каза: Зли слуго, аз ти простих целия онзи дълг, понеже ми се примоли.</span> <span class="verse"><a name="33">33</a>Не трябваше ли и ти да се смилиш над съслужителя си, както и аз се смилих над теб?</span> <span class="verse"><a name="34">34</a>И господарят му се разгневи и го предаде на мъчителите, докато изплати целия дълг.</span> <span class="verse"><a name="35">35</a>Така и Моят небесен Отец ще постъпи с вас, ако не простите от сърце всеки на брат си.</span> </p></div</div></div></body></html>