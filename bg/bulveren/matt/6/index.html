<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 6</strong></div><p><span class="verse"><a name="1">1</a>Внимавайте да не вършите правдата си пред хората, за да ви виждат; иначе нямате награда при вашия Отец, който е на небесата.</span> <span class="verse"><a name="2">2</a>И така, когато правиш милостиня, не тръби пред себе си, както правят лицемерите по синагогите и по улиците, за да ги хвалят хората. Истина ви казвам: те са получили своята награда.</span> <span class="verse"><a name="3">3</a>А когато ти правиш милостиня, нека лявата ти ръка да не знае какво прави дясната,</span> <span class="verse"><a name="4">4</a>за да бъде твоята милостиня в тайно; и твоят Отец, който вижда в тайно, ще те възнагради.</span> <span class="verse"><a name="5">5</a>И когато се молиш, не бъди като лицемерите; защото те обичат да се молят стоящи по синагогите и по ъглите на улиците, за да ги виждат хората. Истина ви казвам: те са получили своята награда.</span> <span class="verse"><a name="6">6</a>А ти, когато се молиш, влез във вътрешната си стаичка и като си затвориш вратата, се помоли на своя Отец, който е в тайно; и твоят Отец, който вижда в тайно, ще те възнагради.</span> <span class="verse"><a name="7">7</a>А когато се молите, не говорете излишни думи както езичниците; защото те мислят, че ще бъдат послушани заради многословието си.</span> <span class="verse"><a name="8">8</a>И така, не бъдете като тях; защото вашият Отец знае от какво се нуждаете, преди вие да Му искате.</span> <span class="verse"><a name="9">9</a>А вие се молете така: Отче наш, който си на небесата, да се свети Твоето Име;</span> <span class="verse"><a name="10">10</a>да дойде Твоето царство; да бъде Твоята воля, както на небето, така и на земята!</span> <span class="verse"><a name="11">11</a>Дай ни днес всекидневния хляб,</span> <span class="verse"><a name="12">12</a>и прости ни дълговете, както и ние прощаваме на нашите длъжници.</span> <span class="verse"><a name="13">13</a>И не ни въвеждай в изкушение, а ни избави от лукавия, (защото царството е Твое, и силата, и славата, до вековете. Амин).</span> <span class="verse"><a name="14">14</a>Защото, ако вие простите на хората прегрешенията им, то и небесният ви Отец ще прости на вас.</span> <span class="verse"><a name="15">15</a>Но ако вие не простите на хората прегрешенията им, то и вашият Отец няма да прости вашите прегрешения.</span> <span class="verse"><a name="16">16</a>А когато постите, не бъдете унили като лицемерите; защото те помрачават лицата си, за да се показват пред хората, че постят. Истина ви казвам: те са получили своята награда.</span> <span class="verse"><a name="17">17</a>А ти, когато постиш, помажи главата си и умий лицето си,</span> <span class="verse"><a name="18">18</a>за да не се показваш пред хората, че постиш, а пред твоя Отец, който е в тайно; и твоят Отец, който вижда в тайно, ще те възнагради.</span> <span class="verse"><a name="19">19</a>Не си събирайте съкровища на земята, където молец и ръжда ги разяждат и където крадци подкопават и крадат;</span> <span class="verse"><a name="20">20</a>а си събирайте съкровища на небето, където нито молец, нито ръжда ги разяждат и където крадци нито подкопават, нито крадат;</span> <span class="verse"><a name="21">21</a>защото, където е съкровището ти, там ще бъде и сърцето ти.</span> <span class="verse"><a name="22">22</a>Окото е светило на тялото. И така, ако окото ти е чисто, цялото ти тяло ще бъде осветено.</span> <span class="verse"><a name="23">23</a>Но ако окото ти е зло, цялото ти тяло ще бъде помрачено. И така, ако светлината в теб е тъмнина, то колко голяма ще е тъмнината!</span> <span class="verse"><a name="24">24</a>Никой не може да служи на двама господари, защото или ще намрази единия, а ще обикне другия, или към единия ще се привърже, а другия ще презира. Не можете да служите на Бога и на мамона.</span> <span class="verse"><a name="25">25</a>Затова ви казвам: Не се безпокойте за живота си – какво ще ядете или какво ще пиете; нито за тялото си – какво ще облечете. Не е ли животът повече от храната, и тялото – от облеклото?</span> <span class="verse"><a name="26">26</a>Погледнете на небесните птици, че не сеят, нито жънат, нито в житници събират; и пак небесният ви Отец ги храни. Вие не сте ли много по-ценни от тях?</span> <span class="verse"><a name="27">27</a>И кой от вас може с безпокойство да прибави един лакът на ръста си?</span> <span class="verse"><a name="28">28</a>И за облекло защо се безпокоите? Разгледайте полските кремове как растат – не се трудят, нито предат;</span> <span class="verse"><a name="29">29</a>но ви казвам, че дори Соломон в цялата си слава не се е обличал като един от тях.</span> <span class="verse"><a name="30">30</a>Но ако Бог така облича полската трева, която днес я има, а утре я хвърлят в пещта, няма ли много повече да облича вас, маловерци?</span> <span class="verse"><a name="31">31</a>И така, не се безпокойте и не казвайте: Какво ще ядем?; или: Какво ще пием?; или: Какво ще облечем?</span> <span class="verse"><a name="32">32</a>Защото към всичко това се стремят езичниците; понеже небесният ви Отец знае, че се нуждаете от всичко това.</span> <span class="verse"><a name="33">33</a>Но първо търсете Божието царство и Неговата правда; и всичко това ще ви се прибави.</span> <span class="verse"><a name="34">34</a>Затова, не се безпокойте за утре, защото утрешният ден ще се безпокои за себе си. Достатъчно е на деня собственото му зло.</span> </p></div</div></div></body></html>