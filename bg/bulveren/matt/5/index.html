<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 5</strong></div><p><span class="verse"><a name="1">1</a>А като видя множествата, Иисус се изкачи на планината; и когато седна, учениците Му дойдоха при Него.</span> <span class="verse"><a name="2">2</a>И като отвори устата Си, ги поучаваше, като казваше:</span> <span class="verse"><a name="3">3</a>Блажени бедните по дух, защото е тяхно небесното царство.</span> <span class="verse"><a name="4">4</a>Блажени скърбящите, защото те ще се утешат.</span> <span class="verse"><a name="5">5</a>Блажени кротките, защото те ще наследят земята.</span> <span class="verse"><a name="6">6</a>Блажени, които гладуват и жадуват за правдата, защото те ще се наситят.</span> <span class="verse"><a name="7">7</a>Блажени милостивите, защото на тях ще се покаже милост.</span> <span class="verse"><a name="8">8</a>Блажени чистите по сърце, защото те ще видят Бога.</span> <span class="verse"><a name="9">9</a>Блажени миротворците, защото те ще се нарекат Божии синове.</span> <span class="verse"><a name="10">10</a>Блажени гонените заради правдата, защото е тяхно небесното царство.</span> <span class="verse"><a name="11">11</a>Блажени сте, когато ви хулят и ви гонят, и говорят против вас лъжливо всякакво зло заради Мен.</span> <span class="verse"><a name="12">12</a>Радвайте се и се веселете, защото е голяма наградата ви на небесата, понеже така гониха пророците, които бяха преди вас.</span> <span class="verse"><a name="13">13</a>Вие сте солта на земята. Но ако солта обезсолее, с какво ще се осоли? Тя вече за нищо не става, освен да се изхвърли навън и да се тъпче от хората.</span> <span class="verse"><a name="14">14</a>Вие сте светлината на света. Град, поставен на хълм, не може да се укрие.</span> <span class="verse"><a name="15">15</a>И когато запалят светило, не го слагат под шиника, а на светилника, и то свети на всички, които са вкъщи.</span> <span class="verse"><a name="16">16</a>Също така нека свети вашата светлина пред хората, за да виждат добрите ви дела и да прославят вашия Отец, който е на небесата.</span> <span class="verse"><a name="17">17</a>Да не мислите, че съм дошъл да отменя закона или пророците? Не съм дошъл да отменя, а да изпълня.</span> <span class="verse"><a name="18">18</a>Защото, истина ви казвам: докато премине небето и земята, нито една йота, нито една точка от закона няма да премине, докато всичко не се сбъдне.</span> <span class="verse"><a name="19">19</a>И така, който отмени една от тези най-малки заповеди и научи така хората, най-малък ще се нарече в небесното царство; а който ги изпълни и научи така хората, той ще се нарече велик в небесното царство.</span> <span class="verse"><a name="20">20</a>Защото, казвам ви, че ако вашата праведност не надмине тази на книжниците и фарисеите, никак няма да влезете в небесното царство.</span> <span class="verse"><a name="21">21</a>Чули сте, че е било казано на древните: ?Не убивай“; и: ?Който убие, ще бъде виновен пред съда.“</span> <span class="verse"><a name="22">22</a>А пък Аз ви казвам, че всеки, който се гневи на брат си (без причина), ще бъде виновен пред съда; и който каже на брат си: Рака, ще бъде виновен пред Синедриона; а който му каже: Бунтовни безумецо, ще бъде виновен за огнения пъкъл.</span> <span class="verse"><a name="23">23</a>И така, като принасяш дара си на олтара, ако там си спомниш, че брат ти има нещо против теб,</span> <span class="verse"><a name="24">24</a>остави дара си там, пред олтара, и първо иди и се помири с брат си, и тогава ела и принеси дара си.</span> <span class="verse"><a name="25">25</a>Разбери се с противника си по-скоро, докато си на пътя с него, да не би противникът ти да те предаде на съдията, а съдията да те предаде на служителя и да бъдеш хвърлен в тъмница.</span> <span class="verse"><a name="26">26</a>Истина ти казвам: никак няма да излезеш оттам, докато не изплатиш и последния кодрант.</span> <span class="verse"><a name="27">27</a>Чули сте, че е било казано: ?Не прелюбодействай.“</span> <span class="verse"><a name="28">28</a>Но Аз ви казвам, че всеки, който гледа жена, за да я пожелае, вече е прелюбодействал с нея в сърцето си.</span> <span class="verse"><a name="29">29</a>Ако дясното ти око те съблазнява, извади го и го хвърли от себе си; защото е по-добре за теб да погине една от частите ти, а не цялото ти тяло да бъде хвърлено в пъкъла.</span> <span class="verse"><a name="30">30</a>И ако дясната ти ръка те съблазнява, отсечи я и я хвърли от себе си; защото по-добре е за теб да погине една от частите ти, а не цялото ти тяло да бъде хвърлено в пъкъла.</span> <span class="verse"><a name="31">31</a>Още е било казано: ?Който напусне жена си, нека й даде разводно писмо.“</span> <span class="verse"><a name="32">32</a>А пък Аз ви казвам, че всеки, който напусне жена си, освен поради блудство, я прави да прелюбодейства; и който се ожени за нея, когато бъде напусната, той прелюбодейства.</span> <span class="verse"><a name="33">33</a>Още сте чули, че е било казано на древните: ?Не се кълни лъжливо, а изпълнявай клетвите си пред Господа.“</span> <span class="verse"><a name="34">34</a>Но Аз ви казвам: никак да не се кълнете – нито в небето, защото то е престол на Бога;</span> <span class="verse"><a name="35">35</a>нито в земята, защото е Негово подножие; нито в Ерусалим, защото е град на великия Цар.</span> <span class="verse"><a name="36">36</a>И в главата си да не се кълнеш, защото не можеш да направиш нито един косъм бял или черен.</span> <span class="verse"><a name="37">37</a>Но говорът ви да бъде: да, да; не, не; а каквото е повече от това, е от лукавия.</span> <span class="verse"><a name="38">38</a>Чули сте, че е било казано: ?Око за око, зъб за зъб.“</span> <span class="verse"><a name="39">39</a>А пък Аз ви казвам: Не се противете на злия; но ако те плесне някой по дясната буза, обърни му и другата.</span> <span class="verse"><a name="40">40</a>На този, който би поискал да се съди с теб и да ти вземе ризата, остави му и горната дреха.</span> <span class="verse"><a name="41">41</a>Който те принуди да вървиш с него една миля, иди с него две.</span> <span class="verse"><a name="42">42</a>Дай на този, който проси от теб, и не се отвръщай от онзи, който ти иска назаем.</span> <span class="verse"><a name="43">43</a>Чули сте, че е било казано: ?Обичай ближния си, а мрази неприятеля си.“</span> <span class="verse"><a name="44">44</a>Но Аз ви казвам: обичайте неприятелите си и се молете за онези, които ви гонят,</span> <span class="verse"><a name="45">45</a>за да бъдете синове на вашия Отец, който е на небесата; защото Той прави слънцето Си да изгрява и над злите, и над добрите; и дава дъжд и на праведните, и на неправедните.</span> <span class="verse"><a name="46">46</a>Защото, ако любите онези, които любят вас, каква награда имате? Не правят ли това и бирниците?</span> <span class="verse"><a name="47">47</a>И ако поздравявате само братята си, какво особено правите? Не правят ли това и езичниците?</span> <span class="verse"><a name="48">48</a>И така, бъдете съвършени и вие, както е съвършен вашият небесен Отец.</span> </p></div</div></div></body></html>