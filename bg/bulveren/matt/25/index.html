<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 25</strong></div><p><span class="verse"><a name="1">1</a>Тогава небесното царство ще се сравни с десет девици, които взеха светилниците си и излязоха да посрещнат младоженеца.</span> <span class="verse"><a name="2">2</a>А от тях пет бяха разумни и пет – неразумни.</span> <span class="verse"><a name="3">3</a>Защото неразумните, като взеха светилниците, не взеха масло със себе си.</span> <span class="verse"><a name="4">4</a>Но разумните заедно със светилниците си взеха и масло в съдовете си.</span> <span class="verse"><a name="5">5</a>И докато се бавеше младоженецът, се додряма на всичките и заспаха.</span> <span class="verse"><a name="6">6</a>А посред нощ се нададе вик: Ето, младоженецът (идва)! Излизайте да го посрещнете!</span> <span class="verse"><a name="7">7</a>Тогава всички онези девици станаха и приготвиха светилниците си.</span> <span class="verse"><a name="8">8</a>А неразумните казаха на разумните: Дайте ни от вашето масло, защото нашите светилници угасват.</span> <span class="verse"><a name="9">9</a>А разумните в отговор казаха: Да не би да не стигне и за нас, и за вас. По-добре идете при продавачите и си купете.</span> <span class="verse"><a name="10">10</a>А когато те отидоха да си купят, младоженецът пристигна; и готовите влязоха с него на сватбата и вратата се затвори.</span> <span class="verse"><a name="11">11</a>После дойдоха и другите девици и казаха: Господи! Господи! Отвори ни!</span> <span class="verse"><a name="12">12</a>А Той в отговор каза: Истина ви казвам: не ви познавам.</span> <span class="verse"><a name="13">13</a>И така, бдете! Защото не знаете нито деня, нито часа, (в който Човешкият Син ще дойде).</span> <span class="verse"><a name="14">14</a>Защото е както когато един човек при тръгването си за чужбина свика своите слуги и им предаде имота си.</span> <span class="verse"><a name="15">15</a>На един даде пет таланта, на друг – два, на трети – един: на всекиго според способностите му; и тръгна.</span> <span class="verse"><a name="16">16</a>Веднага този, който получи петте таланта, отиде и търгува с тях, и спечели още пет таланта.</span> <span class="verse"><a name="17">17</a>Също и този, който получи двата, спечели още два.</span> <span class="verse"><a name="18">18</a>А този, който получи единия, отиде, разкопа в земята и скри парите на господаря си.</span> <span class="verse"><a name="19">19</a>След дълго време дойде господарят на тези слуги и прегледа сметката с тях.</span> <span class="verse"><a name="20">20</a>И когато се приближи този, който беше получил петте таланта, донесе още пет таланта и каза: Господарю, ти ми предаде пет таланта; ето, аз спечелих още пет.</span> <span class="verse"><a name="21">21</a>Господарят му каза: Хубаво, добри и верни слуго! Над малкото си бил верен, над многото ще те поставя. Влез в радостта на господаря си.</span> <span class="verse"><a name="22">22</a>Приближи се и този, който беше получил двата таланта, и каза: Господарю, ти ми даде два таланта; ето, спечелих още два таланта.</span> <span class="verse"><a name="23">23</a>Господарят му каза: Хубаво, добри и верни слуго! Над малкото си бил верен, над многото ще те поставя. Влез в радостта на господаря си.</span> <span class="verse"><a name="24">24</a>Тогава се приближи този, който беше получил един талант, и каза: Господарю, аз те знаех, че си строг човек – жънеш, където не си сял, и събираш, където не си пръскал;</span> <span class="verse"><a name="25">25</a>и като се уплаших, отидох и скрих таланта ти в земята; ето, имаш своето.</span> <span class="verse"><a name="26">26</a>А господарят му в отговор каза: Зли и лениви слуго! Знаел си, че жъна, където не съм сял и събирам, където не съм пръскал.</span> <span class="verse"><a name="27">27</a>Ти обаче трябваше да внесеш парите ми при банкерите, и когато си дойдех, щях да взема своето с лихва.</span> <span class="verse"><a name="28">28</a>Затова, вземете от него таланта и го дайте на този, който има десет таланта.</span> <span class="verse"><a name="29">29</a>Защото на всеки, който има, ще се даде, и той ще има в изобилие; а от този, който няма, от него ще се отнеме и това, което има.</span> <span class="verse"><a name="30">30</a>А този безполезен слуга хвърлете във външната тъмнина; там ще бъде плач и скърцане със зъби.</span> <span class="verse"><a name="31">31</a>А когато дойде Човешкият Син в славата Си и всичките (свети) ангели с Него, тогава ще седне на славния Си престол.</span> <span class="verse"><a name="32">32</a>И ще се съберат пред Него всичките народи; и ще ги раздели едни от други, както овчарят разделя овцете от козите;</span> <span class="verse"><a name="33">33</a>и ще постави овцете от дясната Си страна, а козите – от лявата.</span> <span class="verse"><a name="34">34</a>Тогава Царят ще каже на тези, които са от дясната Му страна: Елате вие, благословени от Отца Ми, и наследете царството, приготвено за вас от създаването на света;</span> <span class="verse"><a name="35">35</a>защото огладнях и Ме нахранихте; ожаднях и Ме напоихте; странник бях и Ме прибрахте;</span> <span class="verse"><a name="36">36</a>гол бях и Ме облякохте; болен бях и Ме посетихте; в тъмница бях и Ме споходихте.</span> <span class="verse"><a name="37">37</a>Тогава праведните в отговор ще Му кажат: Господи, кога Те видяхме гладен и Те нахранихме; или жаден и Те напоихме?</span> <span class="verse"><a name="38">38</a>И кога Те видяхме странник и Те прибрахме; или гол и Те облякохме?</span> <span class="verse"><a name="39">39</a>И кога Те видяхме болен или в тъмница и Те споходихме?</span> <span class="verse"><a name="40">40</a>А Царят в отговор ще им каже: Истина ви казвам: понеже сте направили това на един от тези Мои най-малки братя, на Мен сте го направили.</span> <span class="verse"><a name="41">41</a>Тогава ще каже и на тези, които са от лявата Му страна: Идете си от Мен, вие проклети, във вечния огън, приготвен за дявола и за неговите ангели;</span> <span class="verse"><a name="42">42</a>защото огладнях и не Ме нахранихте; ожаднях и не Ме напоихте;</span> <span class="verse"><a name="43">43</a>странник бях и не Ме прибрахте; гол бях и не Ме облякохте; болен и в тъмница бях и не Ме посетихте.</span> <span class="verse"><a name="44">44</a>Тогава и те в отговор ще кажат: Господи, кога Те видяхме гладен или жаден, или странник, или гол, или болен, или в тъмница и не Ти послужихме?</span> <span class="verse"><a name="45">45</a>Тогава Той в отговор ще им каже: Истина ви казвам: понеже не сте направили това на нито един от тези най-малките, и на Мен не сте го направили.</span> <span class="verse"><a name="46">46</a>И тези ще отидат във вечно наказание, а праведните – във вечен живот.</span> </p></div</div></div></body></html>