<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 20</strong></div><p><span class="verse"><a name="1">1</a>Защото небесното царство прилича на стопанин, който излезе при зазоряване да наеме работници за лозето си.</span> <span class="verse"><a name="2">2</a>И като се спазари с работниците за по един динарий на ден, ги прати на лозето си.</span> <span class="verse"><a name="3">3</a>И като излезе около третия час, видя други, че стояха на пазара свободни;</span> <span class="verse"><a name="4">4</a>и на тях каза: Идете и вие на лозето и каквото е право, ще ви дам. И те отидоха.</span> <span class="verse"><a name="5">5</a>Пак, като излезе около шестия и около деветия час, направи същото.</span> <span class="verse"><a name="6">6</a>А като излезе около единадесетия час, намери други, че стоят, и им каза: Защо стоите цял ден тук свободни?</span> <span class="verse"><a name="7">7</a>Те му казаха: Защото никой не ни е наел. Каза им: Идете и вие на лозето (и каквото е право, ще получите).</span> <span class="verse"><a name="8">8</a>Като се свечери, стопанинът на лозето каза на настойника си: Повикай работниците и им плати надницата, като започнеш от последните и свършиш с първите.</span> <span class="verse"><a name="9">9</a>И така, дойдоха наетите около единадесетия час и получиха по един динарий.</span> <span class="verse"><a name="10">10</a>А като дойдоха първите, си мислеха, че ще получат повече, но и те получиха по един динарий.</span> <span class="verse"><a name="11">11</a>И като го получиха, зароптаха против стопанина, като казаха:</span> <span class="verse"><a name="12">12</a>Тези последните работиха само един час и пак си ги приравнил с нас, които понесохме теготата на деня и жегата!</span> <span class="verse"><a name="13">13</a>А той в отговор каза на един от тях: Приятелю, не те онеправдавам. Не се ли спазари с мен за един динарий?</span> <span class="verse"><a name="14">14</a>Вземи си своето и си иди. Моята воля е да дам на този последния колкото и на теб.</span> <span class="verse"><a name="15">15</a>Не ми ли е позволено да сторя със своето, каквото искам? Или твоето око е завистливо, защото аз съм добър?</span> <span class="verse"><a name="16">16</a>Така последните ще бъдат първи, а първите – последни.</span> <span class="verse"><a name="17">17</a>И когато Иисус се изкачваше към Ерусалим, взе дванадесетте ученици насаме и по пътя им каза:</span> <span class="verse"><a name="18">18</a>Ето, изкачваме се към Ерусалим и Човешкият Син ще бъде предаден на главните свещеници и книжниците; и те ще Го осъдят на смърт,</span> <span class="verse"><a name="19">19</a>и ще Го предадат на езичниците, за да Му се подиграят, да Го бият и да Го разпънат; и на третия ден ще бъде възкресен.</span> <span class="verse"><a name="20">20</a>Тогава майката на Зеведеевите синове се приближи към Него заедно със синовете си, като Му се кланяше и искаше нещо от Него.</span> <span class="verse"><a name="21">21</a>А Той каза: Какво искаш? Каза Му: Кажи тези мои двама сина да седнат – единият от дясната Ти страна, а другият от лявата Ти страна в Твоето царство.</span> <span class="verse"><a name="22">22</a>А Иисус в отговор каза: Не знаете какво искате. Можете ли да пиете чашата, която Аз имам да пия, (и да се кръстите с кръщението, с което Аз се кръщавам)? Казаха Му: Можем.</span> <span class="verse"><a name="23">23</a>Той им каза: Моята чаша наистина ще пиете (и с кръщението, с което Аз се кръщавам, ще се кръстите), но да седнете от дясната Ми страна и от лявата Ми страна не е Мое да дам, а ще се даде на онези, за които е било приготвено от Моя Отец.</span> <span class="verse"><a name="24">24</a>А когато десетимата чуха това, възнегодуваха против двамата братя.</span> <span class="verse"><a name="25">25</a>Но Иисус ги повика и каза: Вие знаете, че управителите на народите господаруват над тях и големците им властват над тях.</span> <span class="verse"><a name="26">26</a>Но между вас няма да бъде така; а който иска да стане велик между вас, ще ви бъде служител;</span> <span class="verse"><a name="27">27</a>и който иска да бъде пръв между вас, ще ви бъде слуга;</span> <span class="verse"><a name="28">28</a>също както и Човешкият Син не дойде да Му служат, а да служи и да даде живота Си откуп за мнозина.</span> <span class="verse"><a name="29">29</a>И когато излизаха от Ерихон, голямо множество Го следваше.</span> <span class="verse"><a name="30">30</a>И ето, двама слепи, седящи край пътя, като чуха, че Иисус минавал, извикаха, казвайки: Смили се над нас, Господи, Сине Давидов!</span> <span class="verse"><a name="31">31</a>А множеството ги мъмреше, за да млъкнат; но те още по-силно викаха, казвайки: Смили се над нас, Господи, Сине Давидов!</span> <span class="verse"><a name="32">32</a>И така, Иисус се спря, повика ги и каза: Какво искате да ви сторя?</span> <span class="verse"><a name="33">33</a>Казват Му: Господи, да се отворят очите ни!</span> <span class="verse"><a name="34">34</a>А Иисус ги съжали, допря се до очите им и те веднага прогледнаха и Го последваха.</span> </p></div</div></div></body></html>