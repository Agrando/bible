<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 16</strong></div><p><span class="verse"><a name="1">1</a>Тогава фарисеите и садукеите дойдоха при Иисус и за да Го изпитат, поискаха от Него да им покаже знамение от небето.</span> <span class="verse"><a name="2">2</a>А Той в отговор им каза: Когато се свечери, казвате: Времето ще бъде хубаво, защото небето се червенее;</span> <span class="verse"><a name="3">3</a>а сутрин: Днес времето ще бъде лошо, защото небето се червенее намръщено. Вие знаете да прецените лицето на небето, а знаменията на времената не можете!</span> <span class="verse"><a name="4">4</a>Зъл и прелюбодеен род иска знамение, но друго знамение няма да му се даде, освен знамението на (пророк) Йона. И ги остави и си отиде.</span> <span class="verse"><a name="5">5</a>А учениците, като минаха на другата страна, забравиха да вземат хляб.</span> <span class="verse"><a name="6">6</a>И Иисус им каза: Внимавайте и се пазете от кваса на фарисеите и садукеите!</span> <span class="verse"><a name="7">7</a>А те разискваха помежду си, като говореха: Това е, защото не сме взели хляб.</span> <span class="verse"><a name="8">8</a>Иисус, като разбра това, каза: Маловерци, защо разисквате помежду си, че нямате хляб?</span> <span class="verse"><a name="9">9</a>Още ли не разбирате и не си ли спомняте петте хляба на петте хиляди души и колко коша събрахте;</span> <span class="verse"><a name="10">10</a>нито седемте хляба на четирите хиляди души и колко кошници събрахте?</span> <span class="verse"><a name="11">11</a>Как не разбирате, че не заради хляба ви казах да се пазите от кваса на фарисеите и садукеите?</span> <span class="verse"><a name="12">12</a>Тогава те разбраха, че не им заръча да се пазят от хлебния квас, а от учението на фарисеите и садукеите.</span> <span class="verse"><a name="13">13</a>А Иисус, като дойде в околностите на Кесария Филипова, попита учениците Си, като им каза: Какво казват хората, кой е Човешкият Син?</span> <span class="verse"><a name="14">14</a>А те казаха: Едни казват, че е Йоан Кръстител; други пък – Илия; а други – Еремия или един от пророците.</span> <span class="verse"><a name="15">15</a>А Той им каза: А вие какво казвате, кой съм Аз?</span> <span class="verse"><a name="16">16</a>Симон Петър в отговор каза: Ти си Христос, Синът на живия Бог.</span> <span class="verse"><a name="17">17</a>Иисус в отговор му каза: Блажен си, Симоне, сине Йонов, защото плът и кръв не са ти открили това, а Моят Отец, който е на небесата.</span> <span class="verse"><a name="18">18</a>А и Аз ти казвам, че ти си Петър и на тази канара ще съградя Своята църква; и портите на ада няма да й надделеят.</span> <span class="verse"><a name="19">19</a>Ще ти дам ключовете на небесното царство и каквото вържеш на земята, ще бъде вързано на небесата, а каквото развържеш на земята, ще бъде развързано на небесата.</span> <span class="verse"><a name="20">20</a>Тогава заръча на учениците да не казват на никого, че Той е Христос.</span> <span class="verse"><a name="21">21</a>Оттогава Иисус започна да показва на учениците Си, че трябва да отиде в Ерусалим и много да пострада от старейшините, главните свещеници и книжниците, и да бъде убит, и на третия ден да бъде възкресен.</span> <span class="verse"><a name="22">22</a>Тогава Петър Го взе настрана и започна да Го мъмри, като казваше: Бог да е милостив към Теб, Господи; това никак няма да стане с Теб!</span> <span class="verse"><a name="23">23</a>А Той се обърна и каза на Петър: Махни се и иди зад Мен, Сатана! Ти си Ми съблазън, защото не мислиш за Божиите неща, а за човешките.</span> <span class="verse"><a name="24">24</a>Тогава Иисус каза на учениците Си: Ако някой иска да дойде след Мен, нека се отрече от себе си, нека вдигне кръста си и нека Ме следва.</span> <span class="verse"><a name="25">25</a>Защото, който иска да спаси живота си, ще го изгуби; а който изгуби живота си заради Мен, ще го намери.</span> <span class="verse"><a name="26">26</a>Понеже, какво ще се ползва човек, ако спечели целия свят, а изгуби живота си? Или какво ще даде човек в замяна на живота си?</span> <span class="verse"><a name="27">27</a>Защото Човешкият Син ще дойде в славата на Своя Отец със Своите ангели; и тогава ще отплати на всекиго според делата му.</span> <span class="verse"><a name="28">28</a>Истина ви казвам: има някои от стоящите тук, които никак няма да вкусят смърт, докато не видят Човешкия Син, идещ в царството Си.</span> </p></div</div></div></body></html>