<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 23</strong></div><p><span class="verse"><a name="1">1</a>Тогава Иисус заговори на множествата и на учениците Си, казвайки:</span> <span class="verse"><a name="2">2</a>На Мойсеевото седалище седят книжниците и фарисеите.</span> <span class="verse"><a name="3">3</a>Затова всичко, което ви кажат да правите, правете и пазете, но не постъпвайте според делата им, понеже говорят, а не вършат.</span> <span class="verse"><a name="4">4</a>Защото свързват тежки и непоносими бремена и ги налагат върху плещите на хората, а самите те не искат даже с пръста си да ги помръднат,</span> <span class="verse"><a name="5">5</a>но вършат всичките си дела, за да ги виждат хората. Защото разширяват филактериите си и правят големи полите на дрехите си,</span> <span class="verse"><a name="6">6</a>и обичат първите места при угощенията и първите столове в синагогите,</span> <span class="verse"><a name="7">7</a>и поздравите по пазарите, и да се наричат от хората: ?Равви, Равви“.</span> <span class="verse"><a name="8">8</a>Но вие не се наричайте ?Равви“, защото Един е вашият Учител – (Христос), а вие всички сте братя.</span> <span class="verse"><a name="9">9</a>И никого на земята не наричайте свой отец, защото Един е вашият Отец – Небесният.</span> <span class="verse"><a name="10">10</a>Не се наричайте и наставници, защото Един е вашият Наставник – Христос.</span> <span class="verse"><a name="11">11</a>А по-големият между вас нека ви бъде служител.</span> <span class="verse"><a name="12">12</a>И всеки, който възвишава себе си, ще се смири; и който смири себе си, ще се възвиси.</span> <span class="verse"><a name="13">13</a>Но горко на вас, книжници и фарисеи, лицемери! Защото затваряте небесното царство пред хората, понеже сами вие не влизате, нито влизащите оставяте да влязат.</span> <span class="verse"><a name="14">14</a>(Горко на вас, книжници и фарисеи, лицемери! Защото изпояждате домовете на вдовиците, даже когато за показ правите дълги молитви; затова ще приемете по-голямо осъждане.)</span> <span class="verse"><a name="15">15</a>Горко на вас, книжници и фарисеи, лицемери! Защото обикаляте море и суша, за да направите един прозелит, и когато стане такъв, го правите син на пъкъла два пъти повече от вас.</span> <span class="verse"><a name="16">16</a>Горко на вас, слепи водачи, които казвате: Ако някой се закълне в храма, не е нищо, но ако някой се закълне в златото на храма, се задължава.</span> <span class="verse"><a name="17">17</a>Безумни и слепи! Че кое е по-голямо – златото ли, или храмът, който е осветил златото?</span> <span class="verse"><a name="18">18</a>Казвате още: Ако някой се закълне в олтара, не е нищо, но ако някой се закълне в дара, който е върху него, се задължава.</span> <span class="verse"><a name="19">19</a>(Безумни и) слепи! Че кое е по-голямо – дарът ли, или олтарът, който освещава дара?</span> <span class="verse"><a name="20">20</a>И така, който се кълне в олтара, се заклева в него и във всичко, което е върху него.</span> <span class="verse"><a name="21">21</a>А който се кълне в храма, се заклева в него и в Онзи, който обитава в него.</span> <span class="verse"><a name="22">22</a>И който се кълне в небето, се заклева в Божия престол и в Онзи, който седи на него.</span> <span class="verse"><a name="23">23</a>Горко на вас, книжници и фарисеи, лицемери! Защото давате десятък от джоджена, копъра и кимиона, а сте изоставили по-важните неща на закона – правосъдието, милостта и вярата; но тези трябваше да правите, а онези да не оставяте.</span> <span class="verse"><a name="24">24</a>Слепи водачи, които прецеждате комара, а камилата поглъщате!</span> <span class="verse"><a name="25">25</a>Горко на вас, книжници и фарисеи, лицемери! Защото чистите външността на чашата и блюдото, а отвътре те са пълни с грабеж и невъздържаност.</span> <span class="verse"><a name="26">26</a>Слепи фарисеино! Очисти първо вътрешността на чашата и блюдото, за да бъде и външността им чиста.</span> <span class="verse"><a name="27">27</a>Горко на вас, книжници и фарисеи, лицемери! Защото приличате на варосани гробници, които отвън изглеждат хубави, а отвътре са пълни с мъртвешки кости и с всякаква нечистота.</span> <span class="verse"><a name="28">28</a>Също така и вие отвън изглеждате на хората праведни, а отвътре сте пълни с лицемерие и беззаконие.</span> <span class="verse"><a name="29">29</a>Горко на вас, книжници и фарисеи, лицемери! Защото зидате гробниците на пророците и украсявате гробовете на праведните, и казвате:</span> <span class="verse"><a name="30">30</a>Ние ако бяхме живели в дните на бащите си, не бихме станали техни съучастници в проливането на кръвта на пророците;</span> <span class="verse"><a name="31">31</a>с което свидетелствате за себе си, че сте синове на онези, които избиха пророците.</span> <span class="verse"><a name="32">32</a>Допълнете и вие мярката на бащите си.</span> <span class="verse"><a name="33">33</a>Змии! Рожби на усойница! Как ще избегнете осъждането на пъкъла?</span> <span class="verse"><a name="34">34</a>Затова, ето, Аз изпращам до вас пророци, мъдреци и книжници: едни от тях ще убиете и ще разпънете, други от тях ще биете в синагогите си и ще гоните от град в град,</span> <span class="verse"><a name="35">35</a>за да дойде върху вас всичката праведна кръв, пролята на земята – от кръвта на праведния Авел до кръвта на Захария, Варахиевия син, когото убихте между храма и олтара.</span> <span class="verse"><a name="36">36</a>Истина ви казвам: всичко това ще дойде върху това поколение.</span> <span class="verse"><a name="37">37</a>Ерусалиме, Ерусалиме! Ти, който избиваш пророците и с камъни убиваш пратените до теб! Колко пъти съм искал да събера твоите деца, както кокошката прибира пилците си под крилата си, но не искахте!</span> <span class="verse"><a name="38">38</a>Ето, вашият дом ви се оставя пуст.</span> <span class="verse"><a name="39">39</a>Защото ви казвам, че отсега нататък няма вече да Ме видите, докогато кажете: Благословен Онзи, който идва в Господното Име!</span> </p></div</div></div></body></html>