<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 14</strong></div><p><span class="verse"><a name="1">1</a>А в онова време четверовластникът Ирод чу слуха за Иисус</span> <span class="verse"><a name="2">2</a>и каза на слугите си: Това е Йоан Кръстител – той е възкръснал от мъртвите и затова тези сили действат чрез него.</span> <span class="verse"><a name="3">3</a>Защото Ирод беше хванал Йоан и го беше вързал и хвърлил в тъмница заради Иродиада, жената на брат си Филип;</span> <span class="verse"><a name="4">4</a>понеже Йоан му казваше: Не ти е позволено да я имаш.</span> <span class="verse"><a name="5">5</a>И Ирод искаше да го убие, но се боеше от множеството, защото го считаха за пророк.</span> <span class="verse"><a name="6">6</a>А когато празнуваха рождения ден на Ирод, дъщерята на Иродиада танцува по средата и угоди на Ирод.</span> <span class="verse"><a name="7">7</a>Затова той с клетва й обеща да й даде каквото и да му поиска.</span> <span class="verse"><a name="8">8</a>А тя, подучена от майка си, каза: Дай ми тук, на блюдо, главата на Йоан Кръстител.</span> <span class="verse"><a name="9">9</a>Царят се наскърби, но заради клетвата си и заради седящите с него заповяда да й се даде;</span> <span class="verse"><a name="10">10</a>и прати да обезглавят Йоан в тъмницата.</span> <span class="verse"><a name="11">11</a>И донесоха главата му на блюдо и я дадоха на момичето, а то я занесе на майка си.</span> <span class="verse"><a name="12">12</a>А учениците му, като дойдоха, взеха тялото и го погребаха; после дойдоха и казаха на Иисус.</span> <span class="verse"><a name="13">13</a>Когато Иисус чу това, се оттегли оттам с кораб на едно уединено място настрана. А множествата, като чуха, Го последваха пеша от градовете.</span> <span class="verse"><a name="14">14</a>И Той, като излезе, видя голямо множество, смили се над тях и изцели болните им.</span> <span class="verse"><a name="15">15</a>А като се свечери, учениците дойдоха при Него и казаха: Мястото е уединено и времето е вече напреднало; разпусни множествата да отидат по селата и да си купят храна.</span> <span class="verse"><a name="16">16</a>А Иисус им каза: Няма нужда да отиват – дайте им вие да ядат.</span> <span class="verse"><a name="17">17</a>А те Му казаха: Имаме тук само пет хляба и две риби.</span> <span class="verse"><a name="18">18</a>А Той каза: Донесете ги тук при Мен.</span> <span class="verse"><a name="19">19</a>Тогава, като заповяда на множествата да насядат на тревата, взе петте хляба и двете риби, погледна към небето и благослови; и като разчупи хлябовете, ги даде на учениците, а учениците – на хората.</span> <span class="verse"><a name="20">20</a>И всички ядоха и се наситиха; и вдигнаха останалите къшеи – дванадесет пълни коша.</span> <span class="verse"><a name="21">21</a>А онези, които ядоха, бяха около пет хиляди мъже, освен жените и децата.</span> <span class="verse"><a name="22">22</a>И начаса Иисус накара учениците да влязат в кораба и да отидат преди Него на другата страна, докато разпусне множествата.</span> <span class="verse"><a name="23">23</a>И като разпусна множествата, се изкачи на хълма да се помоли насаме. И като се свечери, Той беше там сам.</span> <span class="verse"><a name="24">24</a>А корабът беше вече в средата на езерото, блъскан от вълните, защото вятърът беше насрещен.</span> <span class="verse"><a name="25">25</a>А в четвъртата стража на нощта Той дойде към тях, като вървеше по езерото.</span> <span class="verse"><a name="26">26</a>И учениците, като Го видяха да ходи по езерото, се изплашиха, мислейки, че е призрак, и извикаха от страх.</span> <span class="verse"><a name="27">27</a>А Иисус веднага им проговори, като каза: Дерзайте! Аз съм; не се бойте.</span> <span class="verse"><a name="28">28</a>А Петър в отговор Му каза: Господи, ако си Ти, заповядай ми да дойда при Теб по водата.</span> <span class="verse"><a name="29">29</a>А Той каза: Ела. И Петър слезе от кораба и вървеше по водата, за да отиде при Иисус.</span> <span class="verse"><a name="30">30</a>Но като видя (силния) вятър, се уплаши и като потъваше, извика: Господи, спаси ме!</span> <span class="verse"><a name="31">31</a>И Иисус веднага простря ръка, хвана го и му каза: Маловерецо, защо се усъмни?</span> <span class="verse"><a name="32">32</a>И като влязоха в кораба, вятърът утихна.</span> <span class="verse"><a name="33">33</a>А онези, които бяха в кораба, Му се поклониха и казаха: Наистина Ти си Божи Син!</span> <span class="verse"><a name="34">34</a>И като преминаха езерото, дойдоха в Генисаретската земя.</span> <span class="verse"><a name="35">35</a>И когато тамошните мъже Го познаха, разпратиха по цялата онази околност и доведоха при Него всичките болни;</span> <span class="verse"><a name="36">36</a>и Го молеха да се допрат само до полата на дрехата Му; и колкото се допряха, оздравяха.</span> </p></div</div></div></body></html>