<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 8</strong></div><p><span class="verse"><a name="1">1</a>А когато слезе от хълма, Го последваха големи множества.</span> <span class="verse"><a name="2">2</a>И ето, един прокажен дойде при Него и като Му се кланяше, каза: Господи, ако искаш, можеш да ме очистиш.</span> <span class="verse"><a name="3">3</a>Тогава Иисус простря ръка и се допря до него, и каза: Искам, бъди очистен. И начаса проказата се очисти от него.</span> <span class="verse"><a name="4">4</a>И Иисус му каза: Гледай да не кажеш това на никого; но за свидетелство на тях иди да се покажеш на свещеника и принеси дара, който Мойсей е заповядал.</span> <span class="verse"><a name="5">5</a>А когато влезе в Капернаум, един стотник дойде при Него и Му се молеше, като казваше:</span> <span class="verse"><a name="6">6</a>Господи, слугата ми лежи у дома парализиран и много се мъчи.</span> <span class="verse"><a name="7">7</a>Той му каза: Ще дойда и ще го изцеля.</span> <span class="verse"><a name="8">8</a>Стотникът в отговор Му каза: Господи, не съм достоен да влезеш под стряхата ми; но кажи само една дума и слугата ми ще оздравее.</span> <span class="verse"><a name="9">9</a>Защото и аз съм подвластен човек и имам подчинени на мен войници; и казвам на този: Иди! — и той отива; и на друг: Ела! — и той идва; а на слугата си: Направи това! — и той го прави.</span> <span class="verse"><a name="10">10</a>Иисус, като чу това, се почуди и каза на онези, които Го следваха: Истина ви казвам: дори в Израил не съм намерил толкова голяма вяра.</span> <span class="verse"><a name="11">11</a>Но ви казвам, че мнозина ще дойдат от изток и от запад и ще насядат с Авраам, Исаак и Яков в небесното царство,</span> <span class="verse"><a name="12">12</a>а синовете на царството ще бъдат изхвърлени във външната тъмнина; там ще бъде плач и скърцане със зъби.</span> <span class="verse"><a name="13">13</a>Тогава Иисус каза на стотника: Иди си. Както си повярвал, така нека ти бъде. И слугата оздравя в същия час.</span> <span class="verse"><a name="14">14</a>И когато Иисус дойде в къщата на Петър, видя, че тъща му лежеше болна от треска.</span> <span class="verse"><a name="15">15</a>И се допря до ръката й, и треската я остави; и тя стана и Му прислужваше.</span> <span class="verse"><a name="16">16</a>А когато се свечери, доведоха при Него мнозина обладани от демони; и Той изгони духовете с една дума и изцели всичките болни,</span> <span class="verse"><a name="17">17</a>за да се сбъдне реченото чрез пророк Исая, който казва: ?Той взе на Себе Си нашите немощи и болестите ни понесе.“</span> <span class="verse"><a name="18">18</a>И като видя Иисус около Себе Си голямо множество, заповяда да минат отвъд.</span> <span class="verse"><a name="19">19</a>И дойде един книжник и Му каза: Учителю, ще Те следвам, където и да отидеш!</span> <span class="verse"><a name="20">20</a>Иисус му каза: Лисиците си имат леговища и небесните птици – гнезда, а Човешкият Син няма къде глава да подслони.</span> <span class="verse"><a name="21">21</a>А друг от учениците Му каза: Господи, позволи ми първо да отида и да погреба баща си.</span> <span class="verse"><a name="22">22</a>Но Иисус му каза: Следвай Ме и остави мъртвите да погребат своите мъртъвци.</span> <span class="verse"><a name="23">23</a>И когато се качи на един кораб, учениците Му се качиха след Него.</span> <span class="verse"><a name="24">24</a>И ето, в езерото се надигна голяма буря, дотолкова, че вълните покриваха кораба; а Той спеше.</span> <span class="verse"><a name="25">25</a>Тогава се приближиха, събудиха Го и казаха: Господи, спаси! Загиваме!</span> <span class="verse"><a name="26">26</a>А Той им каза: Защо сте страхливи, маловерци? Тогава стана, смъмри ветровете и вълните и настана голяма тишина.</span> <span class="verse"><a name="27">27</a>А хората се чудеха и казваха: Какъв е Този, че и ветровете и вълните Му се покоряват?</span> <span class="verse"><a name="28">28</a>И когато дойде на отвъдната страна, в гадаринската страна, Го срещнаха двама обладани от демони, които излизаха от гробищата – твърде свирепи, така че никой не можеше да мине през онзи път.</span> <span class="verse"><a name="29">29</a>И ето, те изкрещяха, като казваха: Какво имаме ние с Теб, Божи Сине? Нима си дошъл тук преди време да ни мъчиш?</span> <span class="verse"><a name="30">30</a>А надалеч от тях имаше голямо стадо свине, което пасеше.</span> <span class="verse"><a name="31">31</a>И демоните Му се молеха, като казваха: Ако ни изпъдиш, изпрати ни в стадото свине!</span> <span class="verse"><a name="32">32</a>И им каза: Идете. И те, като излязоха, отидоха в свинете; и ето, цялото стадо се спусна надолу по стръмнината в езерото и загина във водата.</span> <span class="verse"><a name="33">33</a>А свинарите побягнаха и като отидоха в града, разказаха всичко – и това, което беше станало с обладаните от демони.</span> <span class="verse"><a name="34">34</a>И ето, целият град излезе да посрещне Иисус; и като Го видяха, Му се примолиха да си отиде от техните области.</span> </p></div</div></div></body></html>