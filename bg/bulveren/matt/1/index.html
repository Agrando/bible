<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 1</strong></div><p><span class="verse"><a name="1">1</a>Родословието на Иисус Христос, Син на Давид, Син на Авраам.</span> <span class="verse"><a name="2">2</a>Авраам роди Исаак; Исаак роди Яков; Яков роди Юда и братята му;</span> <span class="verse"><a name="3">3</a>Юда роди Фарес и Зара от Тамар; Фарес роди Есрон; Есрон роди Арам;</span> <span class="verse"><a name="4">4</a>Арам роди Аминадав; Аминадав роди Наасон; Наасон роди Салмон;</span> <span class="verse"><a name="5">5</a>Салмон роди Вооз от Рахав; Вооз роди Овид от Рут; Овид роди Есей;</span> <span class="verse"><a name="6">6</a>а Есей роди цар Давид. Давид роди Соломон от жената на Урия;</span> <span class="verse"><a name="7">7</a>Соломон роди Ровоам; Ровоам роди Авия; Авия роди Аса;</span> <span class="verse"><a name="8">8</a>Аса роди Йосафат; Йосафат роди Йорам; Йорам роди Озия;</span> <span class="verse"><a name="9">9</a>Озия роди Йотам; Йотам роди Ахаз; Ахаз роди Езекия;</span> <span class="verse"><a name="10">10</a>Езекия роди Манасия; Манасия роди Амон; Амон роди Йосия;</span> <span class="verse"><a name="11">11</a>а Йосия роди Ехония и братята му във времето на преселението във Вавилон.</span> <span class="verse"><a name="12">12</a>А след преселението във Вавилон Ехония роди Салатиил; Салатиил роди Зоровавел;</span> <span class="verse"><a name="13">13</a>Зоровавел роди Авиуд; Авиуд роди Елиаким; Елиаким роди Азор;</span> <span class="verse"><a name="14">14</a>Азор роди Садок; Садок роди Ахим; Ахим роди Елиуд;</span> <span class="verse"><a name="15">15</a>Елиуд роди Елеазар; Елеазар роди Матан; Матан роди Яков;</span> <span class="verse"><a name="16">16</a>а Яков роди Йосиф, мъжа на Мария, от която се роди Иисус, който се нарича Христос.</span> <span class="verse"><a name="17">17</a>И така, всичките родове от Авраам до Давид са четиринадесет; от Давид до преселението във Вавилон – четиринадесет рода; и от преселението във Вавилон до Христос – четиринадесет рода.</span> <span class="verse"><a name="18">18</a>А рождението на Иисус Христос беше така: след като майка Му Мария беше сгодена за Йосиф, преди да се бяха съединили, тя се намери бременна от Светия Дух.</span> <span class="verse"><a name="19">19</a>А мъжът й Йосиф, понеже беше праведен, а пък не искаше да я изложи, намисли да я напусне тайно.</span> <span class="verse"><a name="20">20</a>Но когато мислеше това, ето, Господен ангел му се яви насън и каза: Йосифе, сине Давидов, не се бой да вземеш жена си Мария, защото заченатото в нея е от Светия Дух.</span> <span class="verse"><a name="21">21</a>Тя ще роди син, когото ще наречеш Иисус, защото Той е, който ще спаси народа Си от греховете му.</span> <span class="verse"><a name="22">22</a>А всичко това стана, за да се сбъдне реченото от Господа чрез пророка, който казва:</span> <span class="verse"><a name="23">23</a>?Ето, девицата ще зачене и ще роди син; и ще Го нарекат Емануил“, което се превежда: Бог с нас.</span> <span class="verse"><a name="24">24</a>И така, Йосиф, като стана от сън, направи, както му заповяда Господният ангел, и взе жена си;</span> <span class="verse"><a name="25">25</a>но не я позна, докато тя роди първородния си син; и Го нарече Иисус.</span> </p></div</div></div></body></html>