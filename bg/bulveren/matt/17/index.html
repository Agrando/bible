<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 17</strong></div><p><span class="verse"><a name="1">1</a>И след шест дни Иисус взе със Себе Си Петър, Яков и брат му Йоан и ги заведе на една висока планина.</span> <span class="verse"><a name="2">2</a>И се преобрази пред тях: лицето Му светна като слънцето, а дрехите Му станаха бели като светлината.</span> <span class="verse"><a name="3">3</a>И ето, явиха им се Мойсей и Илия, които разговаряха с Него.</span> <span class="verse"><a name="4">4</a>И Петър заговори и каза на Иисус: Господи, добре е да сме тук. Ако искаш, аз ще направя тук три шатри – една за Теб, една за Мойсей и една за Илия.</span> <span class="verse"><a name="5">5</a>А докато той още говореше, ето, светъл облак ги засени; и от облака се чу глас, който каза: Този е Моят възлюбен Син, в когото благоволих; Него слушайте!</span> <span class="verse"><a name="6">6</a>И учениците, като чуха това, паднаха на лицата си и много се уплашиха.</span> <span class="verse"><a name="7">7</a>А Иисус се приближи до тях, допря се до тях и каза: Станете, не се бойте.</span> <span class="verse"><a name="8">8</a>И те, като повдигнаха очи, не видяха никого освен Иисус сам.</span> <span class="verse"><a name="9">9</a>И като слизаха от планината, Иисус им заповяда, като каза: Не съобщавайте на никого за това видение, докато Човешкият Син не възкръсне от мъртвите!</span> <span class="verse"><a name="10">10</a>Учениците Му Го попитаха, като казаха: Защо тогава казват книжниците, че първо Илия трябва да дойде?</span> <span class="verse"><a name="11">11</a>А Той в отговор каза: Наистина Илия идва и ще възстанови всичко.</span> <span class="verse"><a name="12">12</a>Но казвам ви, че Илия вече е дошъл и не го познаха, а постъпиха с него, както си искаха. Също така и Човешкият Син ще пострада от тях.</span> <span class="verse"><a name="13">13</a>Тогава учениците разбраха, че им говореше за Йоан Кръстител.</span> <span class="verse"><a name="14">14</a>И когато дойдоха при множеството, до Него се приближи един човек, който коленичи пред Него и каза:</span> <span class="verse"><a name="15">15</a>Господи, смили се над сина ми, защото е обладан от демон и страда лошо; понеже често пада в огъня и често във водата.</span> <span class="verse"><a name="16">16</a>И го доведох при Твоите ученици, но те не можаха да го изцелят.</span> <span class="verse"><a name="17">17</a>Иисус в отговор каза: О, роде невярващ и извратен, докога ще бъда с вас? Докога ще ви търпя? Доведете го тук при Мен!</span> <span class="verse"><a name="18">18</a>И Иисус го смъмри и демонът излезе от него; и момчето оздравя в същия час.</span> <span class="verse"><a name="19">19</a>Тогава учениците дойдоха при Иисус насаме и казаха: Защо ние не можахме да го изгоним?</span> <span class="verse"><a name="20">20</a>Той им каза: Поради вашето маловерие. Защото истина ви казвам: ако имате вяра колкото синапено зърно, ще кажете на тази планина: Премести се оттук там! -- и тя ще се премести; и нищо няма да ви бъде невъзможно.</span> <span class="verse"><a name="21">21</a>(А този род не излиза освен с молитва и пост.)</span> <span class="verse"><a name="22">22</a>И когато седяха в Галилея, Иисус им каза: Човешкият Син ще бъде предаден в човешки ръце;</span> <span class="verse"><a name="23">23</a>и ще Го убият; и на третия ден ще бъде възкресен. И те много се наскърбиха.</span> <span class="verse"><a name="24">24</a>А когато дойдоха в Капернаум, събирачите на двете драхми се приближиха до Петър и казаха: Вашият Учител не плаща ли двете драхми?</span> <span class="verse"><a name="25">25</a>Той каза: Плаща. И когато влезе вкъщи, Иисус го изпревари и му каза: Какво мислиш, Симоне? Земните царе от кои събират данък или налог – от своите ли синове, или от чужденците?</span> <span class="verse"><a name="26">26</a>А когато Петър каза: От чужденците, Иисус му каза: Като е така, своите им са свободни.</span> <span class="verse"><a name="27">27</a>Но за да не ги подведем към грях, иди на езерото, хвърли въдица и измъкни рибата, която първо се закачи, и като разтвориш устата й, ще намериш един статир; вземи го и им го дай за Мен и за теб.</span> </p></div</div></div></body></html>