<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/matt">Matthew</a> &gt <strong>Chapter 27</strong></div><p><span class="verse"><a name="1">1</a>А на сутринта всичките главни свещеници и народни старейшини се съвещаваха против Иисус, за да Го убият.</span> <span class="verse"><a name="2">2</a>И като Го вързаха, Го заведоха и Го предадоха на управителя Пилат Понтийски.</span> <span class="verse"><a name="3">3</a>Тогава Юда, който Го беше предал, като видя, че беше осъден, се разкая и върна тридесетте сребърника на главните свещеници и старейшините и каза:</span> <span class="verse"><a name="4">4</a>Съгреших, че предадох невинна кръв. А те казаха: На нас какво ни е от това? Ти гледай.</span> <span class="verse"><a name="5">5</a>И като хвърли сребърниците в храма, излезе и отиде, и се обеси.</span> <span class="verse"><a name="6">6</a>А главните свещеници взеха сребърниците и казаха: Не е позволено да ги слагаме в касата на храма, понеже са цена на кръв.</span> <span class="verse"><a name="7">7</a>И като се съветваха, купиха с тях грънчаревата нива, в която да се погребват чужденци.</span> <span class="verse"><a name="8">8</a>Затова онази нива е наречена и до днес Кръвна нива.</span> <span class="verse"><a name="9">9</a>Тогава се изпълни говореното чрез пророк Еремия, който казва: ?И взеха тридесетте сребърника, цената на Оценения, когото оцениха израилевите синове,</span> <span class="verse"><a name="10">10</a>и ги дадоха за грънчаревата нива, както ми заповяда Господ.“</span> <span class="verse"><a name="11">11</a>А Иисус застана пред управителя. И управителят Го попита, като каза: Ти юдейският Цар ли си? А Иисус му каза: Ти казваш.</span> <span class="verse"><a name="12">12</a>И когато Го обвиняваха главните свещеници и старейшините, нищо не отговаряше.</span> <span class="verse"><a name="13">13</a>Тогава Пилат Му каза: Не чуваш ли за колко неща свидетелстват против Теб?</span> <span class="verse"><a name="14">14</a>Но Той не му отговори на нито едно нещо, така че управителят се чудеше много.</span> <span class="verse"><a name="15">15</a>А на всеки празник управителят имаше обичай да пуска на множеството един от затворниците, когото биха поискали.</span> <span class="verse"><a name="16">16</a>А тогава имаха един прочут затворник на име Варава.</span> <span class="verse"><a name="17">17</a>И така, когато се бяха събрали, Пилат им каза: Кого искате да ви пусна: Варава ли, или Иисус, наричан Христос?</span> <span class="verse"><a name="18">18</a>Понеже знаеше, че от завист Го предаваха.</span> <span class="verse"><a name="19">19</a>При това, като седеше на съдийския престол, жена му изпрати до него да кажат: Нямай нищо с този Праведник, защото днес много пострадах насън поради Него.</span> <span class="verse"><a name="20">20</a>А главните свещеници и старейшините убедиха множествата да изпросят Варава, а Иисус да убият.</span> <span class="verse"><a name="21">21</a>Управителят в отговор им каза: Кого от двамата искате да ви пусна? И те казаха: Варава.</span> <span class="verse"><a name="22">22</a>Пилат им каза: Тогава какво да правя с Иисус, наричан Христос? Те всички казаха: Разпъни Го!</span> <span class="verse"><a name="23">23</a>А той каза: Че какво зло е сторил? А те още повече закрещяха, казвайки: Разпъни Го!</span> <span class="verse"><a name="24">24</a>И така, Пилат, като видя, че никак не помага, а напротив, че се повдига размирие, взе вода, уми си ръцете пред множеството и каза: Аз съм невинен за кръвта на този Праведник. Вие гледайте.</span> <span class="verse"><a name="25">25</a>А целият народ в отговор каза: Кръвта Му да бъде на нас и на децата ни!</span> <span class="verse"><a name="26">26</a>Тогава той им пусна Варава, а Иисус би и Го предаде да бъде разпънат.</span> <span class="verse"><a name="27">27</a>После войниците на управителя заведоха Иисус в преторията и събраха около Него цялата дружина.</span> <span class="verse"><a name="28">28</a>И като Го съблякоха, Го облякоха в пурпурна мантия.</span> <span class="verse"><a name="29">29</a>И сплетоха венец от тръни, който наложиха на главата Му, и сложиха тръстика в дясната Му ръка; и като коленичиха пред Него, Му се подиграваха и викаха: Привет, Царю юдейски!</span> <span class="verse"><a name="30">30</a>И като Го заплюваха, взеха тръстиката и Го удряха по главата.</span> <span class="verse"><a name="31">31</a>И след като Му се подиграха, Му съблякоха мантията и Го облякоха с Неговите дрехи, и Го заведоха да Го разпънат.</span> <span class="verse"><a name="32">32</a>А на излизане намериха един киринеец на име Симон; него заставиха да носи кръста Му.</span> <span class="verse"><a name="33">33</a>И като стигнаха на едно място, наречено Голгота, което значи Лобно място,</span> <span class="verse"><a name="34">34</a>Му дадоха да пие оцет, примесен с жлъчка; но Той, като вкуси, не прие да пие.</span> <span class="verse"><a name="35">35</a>И след като Го разпънаха, си разделиха дрехите Му, като хвърлиха жребий.</span> <span class="verse"><a name="36">36</a>И седнаха там да Го пазят.</span> <span class="verse"><a name="37">37</a>И поставиха над главата Му обвинението Му, написано така: Този е Иисус, юдейският Цар.</span> <span class="verse"><a name="38">38</a>Заедно с Него бяха разпънати и двама разбойници – един отдясно и един отляво.</span> <span class="verse"><a name="39">39</a>А минаващите оттам Го хулеха, като клатеха глави и говореха:</span> <span class="verse"><a name="40">40</a>Ти, който разоряваш храма и за три дни пак го съграждаш, спаси Себе Си. Ако си Божи Син, слез от кръста.</span> <span class="verse"><a name="41">41</a>Подобно и главните свещеници с книжниците и старейшините Му се подиграваха, казвайки:</span> <span class="verse"><a name="42">42</a>Други е избавил, а пък Себе Си не може да избави! Той е израилевият Цар! Нека слезе сега от кръста и ще повярваме в Него.</span> <span class="verse"><a name="43">43</a>Упова се на Бога; нека Го избави сега, ако Му е угоден; понеже каза: Божи Син съм.</span> <span class="verse"><a name="44">44</a>Със същия укор Го ругаеха и разпънатите с Него разбойници.</span> <span class="verse"><a name="45">45</a>А от шестия час тъмнина покриваше цялата земя до деветия час.</span> <span class="verse"><a name="46">46</a>А около деветия час Иисус извика със силен глас и каза: Или, Или, лама савахтани? — тоест: Боже Мой, Боже Мой, защо си Ме оставил?</span> <span class="verse"><a name="47">47</a>Някои от стоящите там, като чуха това, казаха: Той вика Илия.</span> <span class="verse"><a name="48">48</a>И веднага един от тях се затича, взе гъба, натопи я в оцет и като я надяна на тръстика, Му даде да пие.</span> <span class="verse"><a name="49">49</a>А другите казваха: Остави! Да видим дали ще дойде Илия да Го избави.</span> <span class="verse"><a name="50">50</a>А Иисус, като извика пак със силен глас, предаде дух.</span> <span class="verse"><a name="51">51</a>И ето, завесата на храма се раздра на две от горе до долу, земята се разтресе, скалите се разпукаха,</span> <span class="verse"><a name="52">52</a>гробовете се разтвориха и много тела на починали светии бяха възкресени,</span> <span class="verse"><a name="53">53</a>които, като излязоха от гробовете след Неговото възкресение, влязоха в светия град и се явиха на мнозина.</span> <span class="verse"><a name="54">54</a>А стотникът и онези, които заедно с него пазеха Иисус, като видяха земетресението и това, което стана, много се уплашиха и казаха: Наистина Този беше Син на Бога!</span> <span class="verse"><a name="55">55</a>Там бяха още и гледаха отдалеч много жени, които бяха следвали Иисус от Галилея и Му служеха;</span> <span class="verse"><a name="56">56</a>сред тях бяха Мария Магдалена и Мария, майката на Яков и на Йосия, и майката на Зеведеевите синове.</span> <span class="verse"><a name="57">57</a>А когато се свечери, дойде един богаташ от Ариматея на име Йосиф, който също беше ученик на Иисус.</span> <span class="verse"><a name="58">58</a>Той дойде при Пилат и поиска тялото на Иисус. Тогава Пилат заповяда да му се даде.</span> <span class="verse"><a name="59">59</a>Йосиф, като взе тялото, Го обви с чиста плащаница</span> <span class="verse"><a name="60">60</a>и Го положи в своя нов гроб, който беше изсякъл в скалата; и търколи голям камък на входа на гроба и си отиде.</span> <span class="verse"><a name="61">61</a>А там бяха Мария Магдалена и другата Мария, които седяха срещу гроба.</span> <span class="verse"><a name="62">62</a>И на следващия ден, който беше след деня на приготовлението, главните свещеници и фарисеите се събраха при Пилат и казаха:</span> <span class="verse"><a name="63">63</a>Господарю, спомнихме си, че онзи измамник приживе каза: След три дни ще възкръсна.</span> <span class="verse"><a name="64">64</a>Затова заповядай гробът да се пази здраво до третия ден, да не би учениците Му да дойдат и да Го откраднат, и да кажат на народа: Възкръсна от мъртвите. Така последната измама ще бъде по-лоша от първата.</span> <span class="verse"><a name="65">65</a>Пилат им каза: Вземете стража. Идете и го пазете, както знаете.</span> <span class="verse"><a name="66">66</a>И те отидоха и завардиха гроба, като запечатаха камъка и поставиха стражата.</span> </p></div</div></div></body></html>