<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 29</strong></div><p><span class="verse"><a name="1">1</a>Езекия беше на двадесет и пет години, когато се възцари, и царува двадесет и девет години в Ерусалим. Името на майка му беше Авия, дъщеря на Захария.</span> <span class="verse"><a name="2">2</a>Той върши това, което беше право пред ГОСПОДА, точно както беше правил баща му Давид.</span> <span class="verse"><a name="3">3</a>В първия месец от първата година на царуването си той отвори вратите на ГОСПОДНИЯ дом и ги поправи.</span> <span class="verse"><a name="4">4</a>И доведе свещениците и левитите и ги събра на източния площад и им каза:</span> <span class="verse"><a name="5">5</a>Слушайте ме, левити! Осветете се сега и осветете и дома на ГОСПОДА, Бога на бащите си, и изнесете нечистотата от святото място.</span> <span class="verse"><a name="6">6</a>Защото бащите ни са постъпили невярно, вършили са зло пред ГОСПОДА, нашия Бог, и са Го оставили; и са отвърнали лицата си от ГОСПОДНОТО обиталище, обърнали са му гръб;</span> <span class="verse"><a name="7">7</a>и са затворили вратите на предверната зала, и са изгасили светилниците, не са кадили тамян на Израилевия Бог и не са принасяли всеизгаряния в светилището.</span> <span class="verse"><a name="8">8</a>Затова гневът на ГОСПОДА беше върху Юда и Ерусалим и Той ги предаде на ужас, удивление и подсвиркване, както виждате с очите си.</span> <span class="verse"><a name="9">9</a>И ето, поради това бащите ни паднаха от меч, а синовете ни, дъщерите ни и жените ни са в плен.</span> <span class="verse"><a name="10">10</a>И сега имам на сърце да направим завет с ГОСПОДА, Израилевия Бог, за да се отвърне от нас яростният Му гняв.</span> <span class="verse"><a name="11">11</a>И сега, синове мои, не бъдете небрежни, защото вас е избрал ГОСПОД да стоите пред Него, да Му служите, да сте Му служители и да Му кадите.</span> <span class="verse"><a name="12">12</a>Тогава станаха левитите: Маат, синът на Амасай, и Йоил, синът на Азария, от синовете на Каатците; а от синовете на Мерарий: Кис, синът на Авдий, и Азария, синът на Ялелеил; от Гирсоновците: Йоах, синът на Зема, и Еден, синът на Йоах;</span> <span class="verse"><a name="13">13</a>а от синовете на Елисафан: Симрий и Еиил; а от синовете на Асаф: Захария и Матания;</span> <span class="verse"><a name="14">14</a>а от синовете на Еман: Ехиил и Семей; а от синовете на Едутун: Семая и Озиил.</span> <span class="verse"><a name="15">15</a>Те събраха братята си и се осветиха, и влязоха според заповедта на царя, съгласно ГОСПОДНОТО слово, да очистят ГОСПОДНИЯ дом.</span> <span class="verse"><a name="16">16</a>И свещениците влязоха във вътрешната част на ГОСПОДНИЯ дом, за да я очистят, и изнесоха в двора на ГОСПОДНИЯ дом цялата нечистота, която намериха в ГОСПОДНИЯ храм, а левитите я взеха и я изнесоха вън при потока Кедрон.</span> <span class="verse"><a name="17">17</a>На първия ден от първия месец започнаха да освещават, а на осмия ден от месеца стигнаха до предверната зала на ГОСПОДА и освещаваха ГОСПОДНИЯ дом осем дни; а на шестнадесетия ден от първия месец свършиха.</span> <span class="verse"><a name="18">18</a>После влязоха при цар Езекия и казаха: Очистихме целия ГОСПОДЕН дом и олтара за всеизгарянето с всичките му принадлежности и масата за присъствените хлябове с всичките й принадлежности.</span> <span class="verse"><a name="19">19</a>Приготвихме и осветихме и всичките вещи, които цар Ахаз при царуването си оскверни, когато постъпи невярно — и ето ги пред ГОСПОДНИЯ олтар.</span> <span class="verse"><a name="20">20</a>Тогава цар Езекия стана рано, събра началниците на града и се изкачи в ГОСПОДНИЯ дом.</span> <span class="verse"><a name="21">21</a>И докараха седем юнеца и седем овена, и седем агнета и седем козела в принос за грях за царството и за светилището, и за Юда. И той заповяда на свещениците, синовете на Аарон, да ги принесат на ГОСПОДНИЯ олтар.</span> <span class="verse"><a name="22">22</a>И те заклаха говедата и свещениците взеха кръвта и я поръсиха по олтара; заклаха и овните и поръсиха кръвта им по олтара; заклаха и агнетата и поръсиха кръвта им по олтара.</span> <span class="verse"><a name="23">23</a>После доведоха козлите за приноса за грях пред царя и събранието и те положиха ръцете си на тях.</span> <span class="verse"><a name="24">24</a>И свещениците ги заклаха и принесоха кръвта им в принос за грях на олтара, за да направят умилостивение за целия Израил, защото царят заповяда всеизгарянето и приноса за грях да бъдат за целия Израил.</span> <span class="verse"><a name="25">25</a>И той постави левитите в ГОСПОДНИЯ дом с кимвали, с лири и с арфи, според заповедта на Давид и на царския гледач Гад и на пророк Натан; защото заповедта беше от ГОСПОДА чрез Неговите пророци.</span> <span class="verse"><a name="26">26</a>И левитите стояха с музикалните инструменти на Давид, а свещениците — с тръбите.</span> <span class="verse"><a name="27">27</a>Тогава Езекия заповяда да принесат всеизгарянето на олтара. И когато започна всеизгарянето, започна и ГОСПОДНОТО пеене с тръбите и с инструментите на израилевия цар Давид.</span> <span class="verse"><a name="28">28</a>А цялото събрание се кланяше и певците пееха, и тръбите свиреха, и всичко продължи, докато се извърши всеизгарянето.</span> <span class="verse"><a name="29">29</a>И когато свършиха принасянето на всеизгарянето, царят и всички, които бяха при него, коленичиха и се поклониха.</span> <span class="verse"><a name="30">30</a>И цар Езекия и началниците заповядаха на левитите да славят ГОСПОДА с думите на Давид и на гледача Асаф. И те Го славиха с радост и се наведоха, и се поклониха.</span> <span class="verse"><a name="31">31</a>И Езекия заговори и каза: Сега вие се посветихте на ГОСПОДА; пристъпете и принесете жертви и благодарствени приноси в ГОСПОДНИЯ дом. И събранието принесе жертви и благодарствени приноси, и всеки, който имаше усърдно сърце, принесе всеизгаряне.</span> <span class="verse"><a name="32">32</a>И броят на всеизгарянията, които събранието принесе, беше седемдесет говеда, сто овена и двеста агнета; всички тези бяха за всеизгаряния на ГОСПОДА.</span> <span class="verse"><a name="33">33</a>А посветените дарове бяха шестстотин говеда и три хиляди овце.</span> <span class="verse"><a name="34">34</a>Но свещениците бяха малцина и не можеха да одерат всичките всеизгаряния, затова братята им, левитите, им помогнаха, докато се свърши работата и докато свещениците се осветиха. Защото левитите бяха искрени да се осветят, повече отколкото свещениците.</span> <span class="verse"><a name="35">35</a>Но и всеизгарянията бяха много, заедно с тлъстината на примирителните жертви и с възлиянията на всяко всеизгаряне. Така се възстанови службата на ГОСПОДНИЯ дом.</span> <span class="verse"><a name="36">36</a>И Езекия и целият народ се радваха на това, което Бог беше приготвил за народа, понеже това нещо стана ненадейно.</span> </p></div</div></div></body></html>