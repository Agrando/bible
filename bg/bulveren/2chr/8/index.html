<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 8</strong></div><p><span class="verse"><a name="1">1</a>А в края на двадесетте години, през които Соломон беше построил ГОСПОДНИЯ дом и своята къща,</span> <span class="verse"><a name="2">2</a>Соломон построи градовете, които Хирам му беше дал, и засели в тях израилевите синове.</span> <span class="verse"><a name="3">3</a>И Соломон отиде в Емат-Сова и му надви.</span> <span class="verse"><a name="4">4</a>И построи Тадмор в пустинята и всичките градове за житниците, които построи в Емат.</span> <span class="verse"><a name="5">5</a>Построи и горния Веторон, и долния Веторон, укрепени градове със стени, порти и лостове,</span> <span class="verse"><a name="6">6</a>и Ваалат и всичките градове за житниците, които Соломон имаше, и всичките градове за колесниците, и градовете за конниците, и всяко желание на Соломон, което пожела да построи в Ерусалим, в Ливан и в цялата земя на царството си.</span> <span class="verse"><a name="7">7</a>А целият народ, който беше останал от хетейците и аморейците, и ферезейците, и евейците, и евусейците, които не бяха от Израил,</span> <span class="verse"><a name="8">8</a>от техните синове, които бяха останали след тях в земята, които израилевите синове не бяха изтребили, от тях Соломон направи принудителни работници, както е и до днес.</span> <span class="verse"><a name="9">9</a>Но от израилевите синове Соломон не направи слуги за работата си. Те бяха военните мъже, и негови главни военачалници, и началници на колесниците му и на конниците му.</span> <span class="verse"><a name="10">10</a>А главните надзиратели, които имаше цар Соломон, бяха двеста и петдесет души, които управляваха народа.</span> <span class="verse"><a name="11">11</a>И Соломон изведе дъщерята на фараона от Давидовия град в къщата, която беше построил за нея; защото каза: Да не живее жена ми в къщата на израилевия цар Давид, понеже местата, в които е влизал ГОСПОДНИЯТ ковчег, са свети.</span> <span class="verse"><a name="12">12</a>Тогава Соломон принасяше всеизгаряния на ГОСПОДА на ГОСПОДНИЯ олтар, който беше построил пред предверната зала,</span> <span class="verse"><a name="13">13</a>според определеното за всеки ден, като жертваше според заповедта на Мойсей в съботите, на новолунията и на празниците три пъти в годината — на празника на безквасните хлябове, на празника на седмиците и на празника на колибите.</span> <span class="verse"><a name="14">14</a>И според правилото на баща си Давид той постави отредите на свещениците на службата им, и левитите на длъжностите им, да славят ГОСПОДА и да служат пред свещениците, според определеното за всеки ден; и вратарите според отредите им на всяка порта; защото такава беше заповедта на Божия човек Давид.</span> <span class="verse"><a name="15">15</a>И в нищо не се отклониха от заповедта на царя за свещениците и левитите, и за всяко нещо, и за съкровищата.</span> <span class="verse"><a name="16">16</a>Така се утвърди цялата работа на Соломон, от деня, когато се положи основата на ГОСПОДНИЯ дом, и до завършването му. ГОСПОДНИЯТ дом беше готов.</span> <span class="verse"><a name="17">17</a>Тогава Соломон отиде в Есион-Гавер и в Елот, на брега на морето в земята Едом.</span> <span class="verse"><a name="18">18</a>И Хирам му изпрати по слугите си кораби и слуги, които бяха опитни в морето. И те отидоха със слугите на Соломон в Офир и взеха оттам четиристотин и петдесет таланта злато, и го донесоха на цар Соломон.</span> </p></div</div></div></body></html>