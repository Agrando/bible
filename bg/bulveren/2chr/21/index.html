<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 21</strong></div><p><span class="verse"><a name="1">1</a>И Йосафат легна при бащите си и беше погребан с бащите си в Давидовия град, а вместо него се възцари синът му Йорам.</span> <span class="verse"><a name="2">2</a>Той имаше братя, синове на Йосафат — Азария и Ехиил, и Захария, и Азария, и Михаил, и Сафатия. Всички тези бяха синове на Йосафат, цар на Израил.</span> <span class="verse"><a name="3">3</a>И баща им им даде много подаръци, сребро и злато, и скъпоценности, заедно с укрепени градове в Юда; но царството даде на Йорам, понеже той беше първородният.</span> <span class="verse"><a name="4">4</a>А когато Йорам се издигна над царството на баща си и се закрепи, изби всичките си братя с меч, а също и няколко от началниците на Израил.</span> <span class="verse"><a name="5">5</a>Йорам беше на тридесет и две години, когато се възцари, и царува осем години в Ерусалим.</span> <span class="verse"><a name="6">6</a>И той ходи в пътя на израилевите царе, както постъпваше домът на Ахав, защото жена му беше дъщеря на Ахав. И той върши зло пред ГОСПОДА.</span> <span class="verse"><a name="7">7</a>Но ГОСПОД не поиска да погуби Давидовия дом заради завета, който беше направил с Давид, и както беше обещал, че ще даде светилник на него и на синовете му завинаги.</span> <span class="verse"><a name="8">8</a>В неговите дни Едом отстъпи изпод ръката на Юда и си постави свой цар.</span> <span class="verse"><a name="9">9</a>И Йорам отиде с началниците си и с него всичките колесници. И като стана през нощта, разби едомците, които бяха обкръжили него и началниците на колесниците.</span> <span class="verse"><a name="10">10</a>Така Едом отстъпи изпод ръката на Юда и е независим и до днес. Тогава, по същото време, и Ливна отстъпи изпод ръката му, понеже беше оставил ГОСПОДА, Бога на бащите си.</span> <span class="verse"><a name="11">11</a>Той направи и високи места по юдовите планини и подбуди ерусалимските жители да блудстват, и поквари Юда.</span> <span class="verse"><a name="12">12</a>Тогава дойде до него писмо от пророк Илия, което гласеше: Така говори ГОСПОД, Бог на баща ти Давид: Понеже ти не ходи в пътищата на баща си Йосафат и в пътищата на юдовия цар Аса,</span> <span class="verse"><a name="13">13</a>а ходи в пътя на израилевите царе и подбуди Юда и ерусалимските жители да блудстват, според блудствата на дома на Ахав, и освен това изби и братята си, дома на баща си, които бяха по-добри от теб,</span> <span class="verse"><a name="14">14</a>ето, ГОСПОД порази с тежка язва народа ти, синовете ти, жените ти и целия ти имот.</span> <span class="verse"><a name="15">15</a>А ти ще страдаш от тежки болести, от разстройство на червата си, докато от болестта червата ти започнат да изтичат от ден на ден.</span> <span class="verse"><a name="16">16</a>И ГОСПОД подбуди против Йорам духа на филистимците и на арабите, които са близо до етиопците,</span> <span class="verse"><a name="17">17</a>и те се изкачиха против Юда, нахлуха и заграбиха целия имот, който се намери в царската къща, и синовете му и жените му; и не му остана друг син освен Йоахаз, най-младият от синовете му.</span> <span class="verse"><a name="18">18</a>И след всичко това ГОСПОД го порази с нелечима болест в червата.</span> <span class="verse"><a name="19">19</a>И след известно време, накрая, след две години, червата му изтекоха поради болестта му и той умря в страшни болки. А народът му не гори благоухания за него, както бяха горили за бащите му.</span> <span class="verse"><a name="20">20</a>Той беше на тридесет и две години, когато се възцари, и царува в Ерусалим осем години. И си отиде без да им липсва; и го погребаха в Давидовия град, но не в царските гробища.</span> </p></div</div></div></body></html>