<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 14</strong></div><p><span class="verse"><a name="1">1</a>И Авия легна при бащите си и го погребаха в Давидовия град. А вместо него се възцари синът му Аса. В неговите дни земята се успокои за десет години.</span> <span class="verse"><a name="2">2</a>И Аса върши това, което беше добро и право пред ГОСПОДА, своя Бог.</span> <span class="verse"><a name="3">3</a>Той премахна жертвениците на чуждите богове и високите места, разби стълбовете и изсече ашерите.</span> <span class="verse"><a name="4">4</a>И заповяда на Юда да търсят ГОСПОДА, Бога на бащите си, и да изпълняват закона и заповедта Му.</span> <span class="verse"><a name="5">5</a>И той премахна високите места и стълбовете на слънцето от всичките юдови градове. И царството се успокои под него.</span> <span class="verse"><a name="6">6</a>И той построи укрепени градове в Юда; и земята се успокои и нямаше война срещу него в онези години, понеже ГОСПОД му даде покой.</span> <span class="verse"><a name="7">7</a>И той каза на Юда: Нека да построим тези градове и да направим около тях стени и кули, порти и лостове, докато земята е още свободна пред нас, понеже потърсихме ГОСПОДА, своя Бог. Потърсихме Го и Той ни даде покой отвсякъде. И така, строиха и успяха.</span> <span class="verse"><a name="8">8</a>А Аса имаше войска: от Юда триста хиляди щитоносци и копиеносци и от Вениамин двеста и осемдесет хиляди стрелци с лък, които носеха щитчета. Всички бяха силни и храбри.</span> <span class="verse"><a name="9">9</a>И етиопецът Зара излезе против тях с войска от хиляда пъти по хиляда мъже и триста колесници и стигна до Мариса.</span> <span class="verse"><a name="10">10</a>И Аса излезе срещу него и се строиха за бой в долината Сефата, при Мариса.</span> <span class="verse"><a name="11">11</a>И Аса извика към ГОСПОДА, своя Бог и каза: ГОСПОДИ, никой освен теб не може да помогне в битката между многочисления и безсилния. Помогни ни, ГОСПОДИ, Боже наш, защото на Теб се уповаваме и в Твоето Име сме излезли срещу това множество. ГОСПОДИ, Ти си нашият Бог — не може човек да надделее против Теб!</span> <span class="verse"><a name="12">12</a>И ГОСПОД разби етиопците пред Аса и пред Юда и етиопците побягнаха.</span> <span class="verse"><a name="13">13</a>А Аса и народът, който беше с него, ги преследваха до Герар. И от етиопците паднаха толкова много, че вече не можаха да се съвземат, защото бяха смазани пред ГОСПОДА и пред Неговото войнство. И юдовите мъже отнесоха много голяма плячка.</span> <span class="verse"><a name="14">14</a>Разбиха и всичките градове около Герар, защото страх от ГОСПОДА ги беше обзел, и ограбиха всичките градове, защото в тях имаше голяма плячка.</span> <span class="verse"><a name="15">15</a>Нападнаха и шатрите при стадата и взеха много дребен добитък и камили. И се върнаха в Ерусалим.</span> </p></div</div></div></body></html>