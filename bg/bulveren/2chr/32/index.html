<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 32</strong></div><p><span class="verse"><a name="1">1</a>След тези дела и тази вярност дойде асирийският цар Сенахирим. Той нахлу в Юда и разположи стана си против укрепените градове, като намисли да ги покори за себе си.</span> <span class="verse"><a name="2">2</a>И когато Езекия видя, че Сенахирим дойде с намерение да воюва против Ерусалим,</span> <span class="verse"><a name="3">3</a>той се съветва с началниците си и силните си мъже да запуши водните извори, които бяха извън града. И те го подкрепиха.</span> <span class="verse"><a name="4">4</a>И се събра много народ и запушиха всичките извори и потока, който тече сред земята, защото казаха: Защо, като дойдат асирийските царе, да намерят много вода?</span> <span class="verse"><a name="5">5</a>И Езекия се насърчи и построи цялата стена, където беше съборена, направи кулите й по-високи, построи и другата стена отвън, и укрепи Мило на Давидовия град; направи и много копия и щитове.</span> <span class="verse"><a name="6">6</a>И постави военачалници над народа, и като ги събра при себе си на площада при градската порта, им говори на сърцата им и каза:</span> <span class="verse"><a name="7">7</a>Бъдете силни и храбри, не се бойте и не се плашете от асирийския цар и пред голямото множество, което е с него, защото с нас е Един по-велик отколкото с него.</span> <span class="verse"><a name="8">8</a>С него е ръка от плът, а с нас е ГОСПОД, нашият Бог, за да ни помага и да воюва в боевете ни. И народът се довери на думите на юдовия цар Езекия.</span> <span class="verse"><a name="9">9</a>След това асирийският цар Сенахирим изпрати слугите си в Ерусалим — а той беше пред Лахис и цялата му сила с него — до юдовия цар Езекия и до целия Юда, който беше в Ерусалим, да кажат:</span> <span class="verse"><a name="10">10</a>Така казва асирийският цар Сенахирим: На какво се надявате, че стоите в обсада в Ерусалим?</span> <span class="verse"><a name="11">11</a>Не ви ли мами Езекия, за да ви предаде на смърт от глад и жажда, като казва: ГОСПОД, нашият Бог, ще ни избави от ръката на асирийския цар?</span> <span class="verse"><a name="12">12</a>Не е ли Езекия, който премахна Неговите високи места и Неговите жертвеници и заповяда на Юда и на Ерусалим, като каза: Само пред един олтар да се покланяте и върху него да кадите?</span> <span class="verse"><a name="13">13</a>Не знаете ли какво направихме аз и бащите ми на всичките народи на страните? Можаха ли боговете на народите на страните да избавят някак страните си от ръката ми?</span> <span class="verse"><a name="14">14</a>Кой от всичките богове на онези народи, които бащите ми изтребиха, можа да избави народа си от ръката ми, че да може вашият Бог да ви избави от ръката ми?</span> <span class="verse"><a name="15">15</a>И сега, да не ви мами Езекия и да не ви подвежда по този начин! Не му вярвайте, защото никой бог на който и да било народ или царство не е могъл да избави народа си от ръката ми и от ръката на бащите ми — колко по-малко вашият Бог ще ви избави от ръката ми!</span> <span class="verse"><a name="16">16</a>И слугите му говориха още повече против ГОСПОДА, Бога, и против слугата Му Езекия.</span> <span class="verse"><a name="17">17</a>Той писа и писма да хвърля позор върху ГОСПОДА, Израилевия Бог, и да говори против Него, като казваше: Както боговете на народите на страните не избавиха народа си от ръката ми, така и Богът на Езекия няма да избави Своя народ от ръката ми.</span> <span class="verse"><a name="18">18</a>И викаха със силен глас на юдейски на народа от Ерусалим, който беше на стената, за да го уплашат и да го смутят, за да превземат града.</span> <span class="verse"><a name="19">19</a>И говориха за Бога на Ерусалим както за боговете на народите на земята, които са дело на човешки ръце.</span> <span class="verse"><a name="20">20</a>Затова цар Езекия и пророк Исая, синът на Амос, се молиха и викаха към небето.</span> <span class="verse"><a name="21">21</a>Тогава ГОСПОД изпрати ангел, който погуби всичките силни и храбри мъже и първенците, и началниците в стана на асирийския цар. Така той се върна в земята си с посрамено лице. И когато влезе в дома на бога си, тези, които бяха излезли от тялото му, го повалиха там с меч.</span> <span class="verse"><a name="22">22</a>Така ГОСПОД избави Езекия и жителите на Ерусалим от ръката на асирийския цар Сенахирим и от ръката на всички други, и ги пазеше отвсякъде.</span> <span class="verse"><a name="23">23</a>И мнозина донесоха дарове на ГОСПОДА в Ерусалим и скъпоценности на юдовия цар Езекия. И оттогава нататък той се възвеличи пред всичките народи.</span> <span class="verse"><a name="24">24</a>В това време Езекия се разболя до смърт и се помоли на ГОСПОДА, и Той му говори и му даде знамение.</span> <span class="verse"><a name="25">25</a>Но Езекия не отдаде слава според благодеянието, което му беше сторено, защото сърцето му се надигна; и гняв беше върху него и Юда, и Ерусалим.</span> <span class="verse"><a name="26">26</a>Но Езекия се смири за надигането на сърцето си, той и жителите на Ерусалим, и гневът на ГОСПОДА не дойде върху тях в дните на Езекия.</span> <span class="verse"><a name="27">27</a>Езекия имаше много голямо богатство и слава и направи съкровищници за сребро и злато, и скъпоценни камъни, и за аромати, и за щитове, и за всякакви избрани вещи,</span> <span class="verse"><a name="28">28</a>а също и житници за добива от жито, от вино и от маслинено масло, и обори за всякакъв добитък и стада в кошари.</span> <span class="verse"><a name="29">29</a>Той си направи градове и придоби много стада от дребен добитък и говеда, защото Бог му даде много голям имот.</span> <span class="verse"><a name="30">30</a>Същият този Езекия запуши горния извор на водата на Гион, и я отведе долу на запад към Давидовия град. И Езекия имаше успех във всичките си дела.</span> <span class="verse"><a name="31">31</a>И в случая с посланиците, които вавилонските началници изпратиха до него да разпитат за чудото, което беше станало в страната, Бог го остави, за да го изпита, за да познае всичко, което беше в сърцето му.</span> <span class="verse"><a name="32">32</a>А останалите дела на Езекия и добрините му, ето, записани са във видението на пророк Исая, сина на Амос, в Книгата на юдовите и израилевите царе.</span> <span class="verse"><a name="33">33</a>И Езекия легна при бащите си и го погребаха в най-горния от гробовете на Давидовите синове. И целият Юда и жителите на Ерусалим му отдадоха почест при смъртта му. А вместо него се възцари синът му Манасия.</span> </p></div</div></div></body></html>