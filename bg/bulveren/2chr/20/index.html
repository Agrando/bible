<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 20</strong></div><p><span class="verse"><a name="1">1</a>След това синовете на Моав и синовете на Амон, и с тях някои от маонците дойдоха да воюват срещу Йосафат.</span> <span class="verse"><a name="2">2</a>И дойдоха и съобщиха на Йосафат и казаха: Голямо множество идва срещу теб оттатък морето, от Арам. И ето, вече са в Асасон-Тамар, който е Енгади.</span> <span class="verse"><a name="3">3</a>Тогава Йосафат се уплаши и се предаде да търси ГОСПОДА, и прогласи пост по целия Юда.</span> <span class="verse"><a name="4">4</a>И Юда се събра, за да търсят помощ от ГОСПОДА; дори от всичките юдови градове дойдоха да търсят ГОСПОДА.</span> <span class="verse"><a name="5">5</a>И Йосафат застана в събранието на Юда и Ерусалим в ГОСПОДНИЯ дом, пред новия двор, и каза:</span> <span class="verse"><a name="6">6</a>ГОСПОДИ, Боже на бащите ни, не си ли Ти Бог на небето и владетел над всичките царства на народите? В Твоята ръка е сила и мощ и никой не може да устои против Теб.</span> <span class="verse"><a name="7">7</a>Не изгони ли Ти, Боже наш, жителите на тази земя пред народа Си Израил и не я ли даде на потомството на приятеля Си Авраам до века?</span> <span class="verse"><a name="8">8</a>И те се заселиха в нея и Ти построиха в нея светилище за Името Ти, и казаха:</span> <span class="verse"><a name="9">9</a>Когато ни връхлети зло — меч, наказание или мор, или глад — и ние застанем пред този дом и пред Теб — защото Твоето Име е в този дом — и извикаме към Теб в бедствието си, тогава Ти ще ни чуеш и спасиш.</span> <span class="verse"><a name="10">10</a>И сега, ето, синовете на Амон и Моав и онези от планината Сиир, към които Ти не остави Израил да отиде, когато идваше от египетската земя, а се отклони от тях и не ги изтреби,</span> <span class="verse"><a name="11">11</a>ето как ни отплащат — като идват да ни изгонят от Твоето притежание, което си ни дал да притежаваме!</span> <span class="verse"><a name="12">12</a>Боже наш, няма ли да ги съдиш? Защото в нас няма сила пред това голямо множество, което идва против нас. И ние не знаем какво да правим, а към Теб са обърнати очите ни.</span> <span class="verse"><a name="13">13</a>А целият Юда стоеше пред ГОСПОДА с челядите си, жените си и синовете си.</span> <span class="verse"><a name="14">14</a>Тогава ГОСПОДНИЯТ дух беше сред събранието на левита Яазиил, сина на Захария, син на Ваная, син на Ехиил, син на Матания, от синовете на Асаф, и той каза:</span> <span class="verse"><a name="15">15</a>Слушайте, всички от Юда и вие ерусалимски жители, и ти царю Йосафат! Така ви говори ГОСПОД: Не се бойте и не се плашете от това голямо множество, защото боят не е ваш, а Божи.</span> <span class="verse"><a name="16">16</a>Слезте утре против тях. Ето те се изкачват по възвишението Асис и ще ги намерите при края на долината, пред пустинята Еруил.</span> <span class="verse"><a name="17">17</a>Няма вие да се биете в този бой. Пристъпете, застанете и вижте избавлението, което ГОСПОД ще извърши за вас, Юда и Ерусалим! Не се бойте и не се плашете! Утре излезте срещу тях и ГОСПОД ще бъде с вас.</span> <span class="verse"><a name="18">18</a>Тогава Йосафат се наведе с лице до земята, и целият Юда и ерусалимските жители паднаха пред ГОСПОДА, и се поклониха на ГОСПОДА.</span> <span class="verse"><a name="19">19</a>И левитите, от синовете на каатците и от синовете на корейците, станаха да хвалят с много силен глас ГОСПОДА, Израилевия Бог.</span> <span class="verse"><a name="20">20</a>И на сутринта станаха рано и излязоха към пустинята Текое. А когато излизаха, Йосафат застана и каза: Слушайте ме, Юда и вие, ерусалимски жители! Вярвайте в ГОСПОДА, своя Бог, и ще се утвърдите. Вярвайте на пророците Му, и ще успеете.</span> <span class="verse"><a name="21">21</a>И той се посъветва с народа и постави певци за ГОСПОДА, които да прославят в свято великолепие, като излязат пред войската и говорят: Славословете ГОСПОДА, защото милостта Му е вечна!</span> <span class="verse"><a name="22">22</a>И когато започнаха да пеят и да славят, ГОСПОД постави засади срещу синовете на Амон и Моав, и онези от планината Сиир, които бяха дошли против Юда. И те бяха разбити.</span> <span class="verse"><a name="23">23</a>И синовете на Амон и Моав станаха срещу жителите на планината Сиир, за да изпълнят над тях проклятието и да ги изтребят. А когато довършиха жителите на Сиир, те си помогнаха да се погубят взаимно.</span> <span class="verse"><a name="24">24</a>А Юда дойде до стражарската кула към пустинята; и погледнаха към множеството и ето, бяха трупове, паднали на земята, и никой не се беше избавил.</span> <span class="verse"><a name="25">25</a>И Йосафат и народът му дойдоха да оберат плячката им и намериха много богатства между труповете им и скъпи вещи, и си взеха толкова много, че не можеха да ги отнесат. Три дни обираха плячката, защото беше много.</span> <span class="verse"><a name="26">26</a>А на четвъртия ден се събраха в долината Вераха, защото там благословиха ГОСПОДА. Затова онова място се нарече Долината Вераха и до днес.</span> <span class="verse"><a name="27">27</a>Тогава всичките юдови и ерусалимски мъже начело с Йосафат тръгнаха да се върнат в Ерусалим с радост, понеже ГОСПОД им беше дал радост от поражението на враговете им.</span> <span class="verse"><a name="28">28</a>И дойдоха в Ерусалим до ГОСПОДНИЯ дом с лири и арфи, и тръби.</span> <span class="verse"><a name="29">29</a>И страх от Бога обзе всичките царства на околните страни, когато чуха, че ГОСПОД е воювал против враговете на Израил.</span> <span class="verse"><a name="30">30</a>И царството на Йосафат се успокои и неговият Бог му даде покой отвсякъде.</span> <span class="verse"><a name="31">31</a>Така Йосафат царуваше над Юда. Той беше на тридесет и пет години, когато се възцари, и царува двадесет и пет години в Ерусалим. Името на майка му беше Азува, дъщеря на Силей.</span> <span class="verse"><a name="32">32</a>Той ходи в пътя на баща си Аса; не се отклони от него, като вършеше това, което бе право пред ГОСПОДА.</span> <span class="verse"><a name="33">33</a>Само високите места не се премахнаха и народът още не беше насочил сърцето си към Бога на бащите си.</span> <span class="verse"><a name="34">34</a>А останалите дела на Йосафат, първите и последните, ето, записани са в делата на Ииуй, сина на Ананий, които са включени в Книгата на израилевите царе.</span> <span class="verse"><a name="35">35</a>А след това юдовият цар Йосафат се свърза с израилевия цар Охозия, който постъпваше безбожно.</span> <span class="verse"><a name="36">36</a>Свърза се с него, за да направят кораби, които да отидат в Тарсис. И направиха корабите в Есион-Гавер.</span> <span class="verse"><a name="37">37</a>И Елиезер, синът на Додо, от Мариса, пророкува против Йосафат и каза: Понеже си се свързал с Охозия, ГОСПОД съсипа твоите дела. И корабите се разбиха и не можаха да отидат в Тарсис.</span> </p></div</div></div></body></html>