<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 26</strong></div><p><span class="verse"><a name="1">1</a>Тогава целият народ на Юда взе Озия, който беше на шестнадесет години, и го направи цар вместо баща му Амасия.</span> <span class="verse"><a name="2">2</a>Той построи Елат и го възвърна на Юда след като царят легна при бащите си.</span> <span class="verse"><a name="3">3</a>Озия беше на шестнадесет години, когато се възцари, и царува петдесет и две години в Ерусалим. Името на майка му беше Ехолия, от Ерусалим.</span> <span class="verse"><a name="4">4</a>Той върши това, което беше право пред ГОСПОДА, точно както беше вършил баща му Амасия.</span> <span class="verse"><a name="5">5</a>И търс��ше Бога в дните на Захария, който разбираше Божиите видения. И през времето, когато търсеше ГОСПОДА, Бог му даваше успех.</span> <span class="verse"><a name="6">6</a>Той излезе и воюва срещу филистимците, и събори стената на Гет, стената на Явне и стената на Азот, и построи градове в Азот и в земята на филистимците.</span> <span class="verse"><a name="7">7</a>И Бог му помогна против филистимците и против арабите, които живееха в Гур-Ваал, и против маонците.</span> <span class="verse"><a name="8">8</a>И амонците плащаха данък на Озия. И името му се прочу чак до прохода на Египет, защото стана изключително силен.</span> <span class="verse"><a name="9">9</a>Озия построи и кули в Ерусалим, на Портата на ъгъла, на Портата на долината и на външния ъгъл и ги укрепи.</span> <span class="verse"><a name="10">10</a>Построи и кули в пустинята и изкопа много кладенци, защото имаше много добитък и в низината, и в равнината, и земеделци и лозари в планините и на Кармил, защото обичаше земеделието.</span> <span class="verse"><a name="11">11</a>Озия имаше и боеспособна войска, която излизаше на бой по полкове, според броя им, както бяха преброени от писаря Еиил и управителя Маасия под ръководството на Анания, един от царските началници.</span> <span class="verse"><a name="12">12</a>Целият брой на главите на бащините домове, на силните и храбри мъже, беше две хиляди и шестстотин.</span> <span class="verse"><a name="13">13</a>Под тяхно командване беше военна сила от триста и седем хиляди и петстотин мъже, които се биеха с голяма сила, за да помагат на царя против врага.</span> <span class="verse"><a name="14">14</a>Озия приготви за тях, за цялата войска, щитове и копия, и шлемове, и брони, и лъкове, и камъни за прашки.</span> <span class="verse"><a name="15">15</a>И в Ерусалим направи умело изобретени машини, да бъдат поставени на кулите и на ъглите на стената, за стреляне със стрели и с големи камъни. И името му се прочу надалеч, защото му се помагаше чудно, докато стана силен.</span> <span class="verse"><a name="16">16</a>Но когато стана силен, сърцето му се възгордя и той се поквари. И извърши престъпление спрямо ГОСПОДА, своя Бог, като влезе в ГОСПОДНИЯ храм, за да покади върху кадилния олтар.</span> <span class="verse"><a name="17">17</a>А свещеник Азария влезе след него, и с него осемдесет ГОСПОДНИ свещеници, храбри мъже.</span> <span class="verse"><a name="18">18</a>Те се възпротивиха на цар Озия и му казаха: Не на теб, Озия, принадлежи да кадиш на ГОСПОДА, а на свещениците, синовете на Аарон, които са осветени, за да кадят. Излез от светилището, защото си извършил престъпление, и това няма да ти бъде за почит от ГОСПОДА, Бога.</span> <span class="verse"><a name="19">19</a>А Озия се разгневи; и той държеше в ръката си кадилницата, за да кади. И като се разгневи на свещениците, проказата му излезе на челото му пред свещениците в ГОСПОДНИЯ дом, близо до кадилния олтар.</span> <span class="verse"><a name="20">20</a>И главният свещеник Азария и всичките свещеници се обърнаха към него и ето, беше прокажен на челото си; и побързаха да го извадят оттам. А и сам той побърза да излезе, защото ГОСПОД го беше поразил.</span> <span class="verse"><a name="21">21</a>И цар Озия беше прокажен до деня на смъртта си и живееше в отделна къща като прокажен, понеже беше отлъчен от ГОСПОДНИЯ дом. А синът му Йотам беше поставен над дома на царя и съдеше народа на земята.</span> <span class="verse"><a name="22">22</a>А останалите дела на Озия, първите и последните, написа пророк Исая, синът на Амос.</span> <span class="verse"><a name="23">23</a>И Озия легна при бащите си и го погребаха при бащите му на полето на царските гробища, понеже казаха: Прокажен е. А вместо него се възцари синът му Йотам.</span> </p></div</div></div></body></html>