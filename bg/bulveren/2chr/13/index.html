<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 13</strong></div><p><span class="verse"><a name="1">1</a>В осемнадесетата година на цар Еровоам Авия се възцари над Юда.</span> <span class="verse"><a name="2">2</a>Той царува три години в Ерусалим. Името на майка му бе Михая, дъщерята на Уриил от Гавая. И между Авия и Еровоам имаше война.</span> <span class="verse"><a name="3">3</a>И Авия започна войната с войска от силни воини, четиристотин хиляди избрани мъже; а Еровоам се строи за бой против него с осемстотин хиляди избрани мъже, силни и храбри.</span> <span class="verse"><a name="4">4</a>Тогава Авия застана на хълма Семараим, който е в хълмистата земя на Ефрем, и каза: Чуйте ме, Еровоаме и целият Израил!</span> <span class="verse"><a name="5">5</a>Не трябва ли да знаете, че ГОСПОД, Израилевият Бог, даде израилевото царство на Давид до века, на него и синовете му, със завет на сол?</span> <span class="verse"><a name="6">6</a>Но Еровоам, синът на Нават, слуга на Давидовия син Соломон, стана и се надигна против господаря си.</span> <span class="verse"><a name="7">7</a>И при него се събраха безчестни и негодни мъже и се засилиха против Ровоам, сина на Соломон, когато Ровоам беше млад и с меко сърце и не можеше да им противостои.</span> <span class="verse"><a name="8">8</a>А сега вие мислите да противостоите на царството на ГОСПОДА, което е в ръката на Давидовите синове, защото сте голямо множество и при вас са златните телета, които Еровоам ви е направил за богове.</span> <span class="verse"><a name="9">9</a>Не отхвърлихте ли вие ГОСПОДНИТЕ свещеници, синовете на Аарон, и левитите и не си ли направихте свещеници като народите на другите страни? Всеки, който дойде с юнец и седем овена да се посвети за свещеник, става свещеник на онези, които не са богове.</span> <span class="verse"><a name="10">10</a>А за нас, ГОСПОД е наш Бог и ние не сме Го оставили. И свещениците, които служат на ГОСПОДА, са синовете на Аарон, и левитите са в службата.</span> <span class="verse"><a name="11">11</a>И те всяка сутрин и всяка вечер изгарят на ГОСПОДА всеизгаряния и благоуханен тамян, и нареждат присъствените хлябове върху чистата маса, и златния светилник и светилата му, за да ги палят всяка вечер — защото ние пазим заповяданото от ГОСПОДА, нашия Бог, а вие Го оставихте.</span> <span class="verse"><a name="12">12</a>Ето, Бог е с нас начело, и свещениците Му с гръмогласни тръби, за да свирят против вас. Синове на Израил, не воювайте против ГОСПОДА, Бога на бащите си, защото няма да успеете!</span> <span class="verse"><a name="13">13</a>Но Еровоам накара една засада да заобиколи и да отиде зад тях, така че те бяха пред Юда, а засадата — зад тях.</span> <span class="verse"><a name="14">14</a>И когато Юда се огледа, ето, боят беше и пред тях, и зад тях. Тогава извикаха към ГОСПОДА и свещениците засвириха с тръбите,</span> <span class="verse"><a name="15">15</a>и юдовите мъже нададоха боен вик. И когато юдовите мъже нададоха боен вик, Бог разби Еровоам и целия Израил пред Авия и Юда.</span> <span class="verse"><a name="16">16</a>И израилевите синове побягнаха пред Юда и Бог ги предаде в ръката им.</span> <span class="verse"><a name="17">17</a>И Авия и народът му им нанесоха голямо поражение и от Израил паднаха убити петстотин хиляди избрани мъже.</span> <span class="verse"><a name="18">18</a>Така израилевите синове бяха смирени в онова време, а юдовите синове се засилиха, понеже се уповаха на ГОСПОДА, Бога на бащите си.</span> <span class="verse"><a name="19">19</a>И Авия преследва Еровоам и му отне градовете: Ветил и селата му и Есана и селата му, и Ефрон и селата му.</span> <span class="verse"><a name="20">20</a>И в дните на Авия Еровоам не си възвърна вече силата. И ГОСПОД го порази и той умря.</span> <span class="verse"><a name="21">21</a>А Авия се засили. И той взе четиринадесет жени и роди двадесет и двама сина и шестнадесет дъщери.</span> <span class="verse"><a name="22">22</a>А останалите дела на Авия и пътищата му, и словата му са записани в писанията на пророк Идо.</span> </p></div</div></div></body></html>