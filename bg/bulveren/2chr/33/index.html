<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 33</strong></div><p><span class="verse"><a name="1">1</a>Манасия беше на дванадесет години, когато се възцари, и царува петдесет и пет години в Ерусалим.</span> <span class="verse"><a name="2">2</a>Той върши зло пред ГОСПОДА според мерзостите на народите, които ГОСПОД беше изгонил пред израилевите синове.</span> <span class="verse"><a name="3">3</a>Той устрои наново високите места, които баща му Езекия беше съборил, издигна жертвеници на ваалимите и направи ашери, и се кланяше на цялото небесно войнство и им служеше.</span> <span class="verse"><a name="4">4</a>Построи и жертвеници в ГОСПОДНИЯ дом, за който ГОСПОД беше казал: В Ерусалим ще бъде Името Ми до века.</span> <span class="verse"><a name="5">5</a>Построи жертвеници и на цялото небесно войнство в двата двора на ГОСПОДНИЯ дом.</span> <span class="verse"><a name="6">6</a>И преведе синовете си през огъня в долината на Еномовия син и се занимаваше с окултизъм и гадания, и магии и се допитваше до запитвачи на духове и врачове. Той извърши много зло пред ГОСПОДА и Го разгневи.</span> <span class="verse"><a name="7">7</a>И изваяния образ на идола, който направи, постави в Божия дом, за който Бог беше казал на Давид и на сина му Соломон: В този дом и в Ерусалим, който избрах от всичките израилеви племена, ще поставя Името Си завинаги.</span> <span class="verse"><a name="8">8</a>И вече няма да поместя крака на Израил от земята, която определих за бащите ви, ако само внимават да вършат всичко, което им заповядах, според целия закон и наредбите, и правилата, дадени чрез Мойсей.</span> <span class="verse"><a name="9">9</a>Но Манасия подмами Юда и жителите на Ерусалим да вършат повече зло от народите, които ГОСПОД беше изтребил пред израилевите синове.</span> <span class="verse"><a name="10">10</a>И ГОСПОД говори на Манасия и на народа му, но те не послушаха.</span> <span class="verse"><a name="11">11</a>Затова ГОСПОД доведе против тях военачалниците на асирийския цар и те хванаха Манасия, и го вързаха с бронзови окови, и го отведоха във Вавилон.</span> <span class="verse"><a name="12">12</a>И като беше в притеснение, той се помоли на ГОСПОДА, своя Бог, и се смири много пред Бога на бащите си.</span> <span class="verse"><a name="13">13</a>И Му се помоли и Бог се смили над него и послуша молбата му, и пак го върна в Ерусалим в царството му. Тогава Манасия позна, че ГОСПОД е Бог.</span> <span class="verse"><a name="14">14</a>След това той построи външна стена на Давидовия град, на запад към Гион, в долината и до входа на Рибната порта, обиколи Офил и я издигна много високо. И постави военачалници във всичките укрепени юдови градове.</span> <span class="verse"><a name="15">15</a>И отмахна чуждите богове и образа от ГОСПОДНИЯ дом, и всичките жертвеници, които беше построил на планината на ГОСПОДНИЯ дом и в Ерусалим, и ги изхвърли вън от града.</span> <span class="verse"><a name="16">16</a>И построи отново ГОСПОДНИЯ олтар и пожертва на него примирителни и благодарствени жертви, и заповяда на Юда да служи на ГОСПОДА, Израилевия Бог.</span> <span class="verse"><a name="17">17</a>Но народът още жертваше по високите места, но само на ГОСПОДА, своя Бог.</span> <span class="verse"><a name="18">18</a>А останалите дела на Манасия и молитвата му към неговия Бог, и думите на гледачите, които му говориха в Името на ГОСПОДА, Израилевия Бог, ето, те са записани между делата на израилевите царе.</span> <span class="verse"><a name="19">19</a>А молитвата му и как Бог се смили над него, и целия му грях, и отстъплението му, и местностите, на които построи високи места и постави ашерите и изваяните идоли, преди да се смири, ето, записани са в историята на Хозай.</span> <span class="verse"><a name="20">20</a>И Манасия легна при бащите си и го погребаха в къщата му. А вместо него се възцари синът му Амон.</span> <span class="verse"><a name="21">21</a>Амон беше на двадесет и две години, когато се възцари, и царува две години в Ерусалим.</span> <span class="verse"><a name="22">22</a>Той върши зло пред ГОСПОДА, както беше правил баща му Манасия. И Амон жертваше на всичките изваяни идоли, които баща му Манасия беше направил, и им служеше.</span> <span class="verse"><a name="23">23</a>Но той не се смири пред ГОСПОДА, както се беше смирил баща му Манасия, а той, Амон, умножи престъпленията.</span> <span class="verse"><a name="24">24</a>А слугите му направиха заговор против него и го убиха в къщата му.</span> <span class="verse"><a name="25">25</a>Тогава народът на страната изби всички, които бяха направили заговора против цар Амон, и народът на страната направи сина му Йосия цар вместо него.</span> </p></div</div></div></body></html>