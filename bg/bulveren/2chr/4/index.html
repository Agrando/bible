<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2chr/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2chr">2 Chronicles</a> &gt <strong>Chapter 4</strong></div><p><span class="verse"><a name="1">1</a>Направи и бронзов олтар; дължината му беше двадесет лакътя и ширината му — двадесет лакътя, и височината му — десет лакътя.</span> <span class="verse"><a name="2">2</a>Направи и леяното море, десет лакътя от единия му ръб до другия му ръб, с кръгла форма. Височината му беше пет лакътя и връв от тридесет лакътя измерваше обиколката му.</span> <span class="verse"><a name="3">3</a>И под него имаше подобие на говеда, които го обикаляха отвсякъде, по десет на лакът, и обхващаха морето отвсякъде. Говедата бяха на два реда, изляни заедно с него.</span> <span class="verse"><a name="4">4</a>То стоеше на дванадесет говеда: три обърнати на север, три обърнати на запад, три обърнати на юг и три обърнати на изток. Морето беше отгоре върху тях и всичките им задни части бяха обърнати навътре.</span> <span class="verse"><a name="5">5</a>Дебелината му беше една длан, а ръбът му беше изработен като ръб на чаша, като цвят на крем. Когато беше пълно, събираше три хиляди вати.</span> <span class="verse"><a name="6">6</a>Направи и десет умивалника и постави пет отдясно и пет отляво, за да мият в тях. Там миеха това, което беше за всеизгаряне, а морето беше, за да се мият в него свещениците.</span> <span class="verse"><a name="7">7</a>Направи и десетте златни светилника според правилото за тях и ги сложи в храма — пет отдясно и пет отляво.</span> <span class="verse"><a name="8">8</a>Направи и десет маси и ги сложи в храма — пет отдясно и пет отляво. Направи и сто златни легена.</span> <span class="verse"><a name="9">9</a>Направи и двора за свещениците, и големия двор, и врати за двора, и покри вратите им с бронз.</span> <span class="verse"><a name="10">10</a>И постави морето от дясната страна на дома, на изток, към юг.</span> <span class="verse"><a name="11">11</a>Хирам направи котлите, лопатите и легените. Така Хирам свърши работата по нещата, които направи на цар Соломон за Божия дом:</span> <span class="verse"><a name="12">12</a>двата стълба, кръглите капители, които бяха на върха на двата стълба, двете мрежи, за да покриват двата кръгли капитела, които бяха на върха на стълбовете;</span> <span class="verse"><a name="13">13</a>и четиристотинте нара за двете мрежи — по два реда нарове за всяка мрежа, за да покриват двата кръгли капитела, които бяха на върховете на стълбовете.</span> <span class="verse"><a name="14">14</a>Направи и стойките, направи и умивалниците върху стойките,</span> <span class="verse"><a name="15">15</a>едното море и дванадесетте говеда под него,</span> <span class="verse"><a name="16">16</a>и котлите, и лопатите, и вилиците. Всичките им вещи Хирам-Авив направи на цар Соломон за ГОСПОДНИЯ дом от полиран бронз.</span> <span class="verse"><a name="17">17</a>Царят ги изля на Йорданското поле в глинената земя между Сокхот и Середата.</span> <span class="verse"><a name="18">18</a>И Соломон направи всички тези вещи — толкова много, че теглото на бронза не можеше да се установи.</span> <span class="verse"><a name="19">19</a>Така Соломон направи всичките вещи, които бяха за Божия дом: и златния олтар, и масите, на които се полагаха присъствените хлябове,</span> <span class="verse"><a name="20">20</a>и светилниците със светилата им от чисто злато, за да горят пред вътрешната зала според правилото;</span> <span class="verse"><a name="21">21</a>и цветята, светилата и щипците от злато, от най-чисто злато;</span> <span class="verse"><a name="22">22</a>и ножовете, легените, тамянниците и кадилниците от чисто злато; и входа на дома, вътрешните му врати към пресвятото място, и вратите на дома, на храма, от злато.</span> </p></div</div></div></body></html>