<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2sam/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2sam">2 Samuel</a> &gt <strong>Chapter 11</strong></div><p><span class="verse"><a name="1">1</a>И при завръщането на годината, по времето, когато царете излизат на война, Давид изпрати Йоав и слугите си с него, и целия Израил; и те разбиха синовете на Амон и обсадиха Рава. А Давид остана в Ерусалим.</span> <span class="verse"><a name="2">2</a>И привечер, когато Давид стана от леглото си и се разхождаше по покрива на царската къща, той видя от покрива една жена, която се къпеше. А жената беше много красива на вид.</span> <span class="verse"><a name="3">3</a>И Давид изпрати и разпита за жената. И казаха: Не е ли това Витсавее, дъщерята на Елиам, жената на хетееца Урия?</span> <span class="verse"><a name="4">4</a>И Давид изпрати пратеници и я взе, и когато тя дойде при него, лежа с нея — защото се беше очистила от нечистотата си — и тя се върна у дома си.</span> <span class="verse"><a name="5">5</a>И жената забременя и изпрати, и съобщи на Давид, и каза: Бременна съм.</span> <span class="verse"><a name="6">6</a>Тогава Давид изпрати до Йоав и каза: Изпрати ми хетееца Урия. И Йоав изпрати Урия при Давид.</span> <span class="verse"><a name="7">7</a>И когато Урия дойде при него, Давид разпита как е Йоав и как е народът, и как върви войната.</span> <span class="verse"><a name="8">8</a>После Давид каза на Урия: Слез у дома си и си умий краката. И Урия излезе от царската къща и след него беше изпратен подарък от царя.</span> <span class="verse"><a name="9">9</a>Но Урия легна при вратата на царската къща при всичките слуги на господаря си и не слезе у дома си.</span> <span class="verse"><a name="10">10</a>И съобщиха на Давид и казаха: Урия не слезе у дома си. И Давид каза на Урия: Не си ли дошъл от път? Защо не слезе у дома си?</span> <span class="verse"><a name="11">11</a>И Урия каза на Давид: Ковчегът и Израил, и Юда живеят в шатри; и господарят ми Йоав и слугите на господаря ми са разположени на стан на открито поле. Да отида ли аз у дома си, за да ям и да пия, и да лежа с жена си? Жив си и жива душата ти — няма да направя такова нещо!</span> <span class="verse"><a name="12">12</a>Тогава Давид каза на Урия: Остани тук и днес, а утре ще те изпратя. И Урия остана в Ерусалим в онзи ден и следващия.</span> <span class="verse"><a name="13">13</a>И Давид го повика и той яде и пи пред него, и той го напи. И вечерта той излезе да легне на леглото си със слугите на господаря си, но не слезе у дома си.</span> <span class="verse"><a name="14">14</a>А на сутринта Давид написа на Йоав писмо и го прати чрез ръката на Урия.</span> <span class="verse"><a name="15">15</a>А в писмото написа и каза: Поставете Урия напред, където боят е най-силен, и се оттеглете от него, за да бъде убит и да умре.</span> <span class="verse"><a name="16">16</a>И когато Йоав обсаждаше града, той постави Урия на едно място, където знаеше, че има храбри мъже.</span> <span class="verse"><a name="17">17</a>И мъжете от града излязоха и се биха с Йоав, и някои от народа, от слугите на Давид, паднаха; и хетеецът Урия също умря.</span> <span class="verse"><a name="18">18</a>Тогава Йоав изпрати и съобщи на Давид всичките събития на битката.</span> <span class="verse"><a name="19">19</a>И заповяда на пратеника и каза: Когато свършиш да разказваш на царя всички събития на битката,</span> <span class="verse"><a name="20">20</a>ако гневът на царя пламне и той ти каже: Защо се доближихте до града да се биете? Не знаехте ли, че ще стрелят от стената?</span> <span class="verse"><a name="21">21</a>Кой уби Авимелех, сина на Ерувесет? Не хвърли ли една жена горен воденичен камък върху него от стената, така че умря в Тевес? Защо се доближихте до стената? — тогава ти да кажеш: И слугата ти, хетеецът Урия, умря.</span> <span class="verse"><a name="22">22</a>И пратеникът отиде и дойде, и съобщи на Давид всичко, за което Йоав го беше изпратил.</span> <span class="verse"><a name="23">23</a>И пратеникът каза на Давид: Мъжете надделяха над нас и излязоха срещу нас на полето, но ние ги притиснахме чак до входа на портата.</span> <span class="verse"><a name="24">24</a>Но стрелците стреляха по слугите ти от стената и няколко от слугите на царя умряха; и слугата ти, хетеецът Урия, също умря.</span> <span class="verse"><a name="25">25</a>Тогава Давид каза на пратеника: Така да кажеш на Йоав: Нека това нещо не ти се вижда зло, защото мечът поглъща един или друг. Засили атаката си срещу града и го превземи. Така го насърчи.</span> <span class="verse"><a name="26">26</a>А когато жената на Урия чу, че мъжът й Урия умрял, тя оплака мъжа си.</span> <span class="verse"><a name="27">27</a>И когато жалейката й премина, Давид изпрати и я взе в дома си, и тя му стана жена и му роди син. Но делото, което Давид беше извършил, беше зло пред ГОСПОДА.</span> </p></div</div></div></body></html>