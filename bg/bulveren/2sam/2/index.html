<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2sam/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2sam">2 Samuel</a> &gt <strong>Chapter 2</strong></div><p><span class="verse"><a name="1">1</a>После Давид се допита до ГОСПОДА и каза: Да се изкача ли в някой от юдовите градове? И ГОСПОД му каза: Изкачи се. А Давид каза: Къде да се изкача? И Той му каза: в Хеврон.</span> <span class="verse"><a name="2">2</a>И Давид се изкачи там, а също и двете му жени, езраелката Ахиноама и Авигея, жената на кармилеца Навал.</span> <span class="verse"><a name="3">3</a>Давид заведе там и мъжете, които бяха с него, всеки с дома му; и те живееха в градовете на Хеврон.</span> <span class="verse"><a name="4">4</a>И юдовите мъже дойдоха и помазаха там Давид за цар над юдовия дом. И съобщиха на Давид и казаха: Явис-галаадските мъже бяха, които погребаха Саул.</span> <span class="verse"><a name="5">5</a>И Давид изпрати пратеници до явис-галаадските мъже и им каза: Благословени да сте от ГОСПОДА, понеже сте оказали тази милост на господаря си, на Саул, и сте го погребали!</span> <span class="verse"><a name="6">6</a>И сега, нека ГОСПОД да ви окаже милост и вярност. И аз също ще ви отплатя за тази добрина, понеже сте извършили това нещо.</span> <span class="verse"><a name="7">7</a>Затова сега нека се укрепят ръцете ви и бъдете храбри; защото господарят ви Саул е мъртъв, а и юдовият дом ме помаза за цар над себе си.</span> <span class="verse"><a name="8">8</a>Но Авенир, синът на Нир, военачалникът на Саул, взе Исвостей, сина на Саул, и го заведе в Маханаим,</span> <span class="verse"><a name="9">9</a>и го направи цар над Галаад и над асурците, и над Езраел, и над Ефрем, и над Вениамин, и над целия Израил.</span> <span class="verse"><a name="10">10</a>Исвостей, синът на Саул, беше на четиридесет години, когато се възцари над Израил, и царува две години. Но юдовият дом последва Давид.</span> <span class="verse"><a name="11">11</a>А времето, през което Давид царува в Хеврон над юдовия дом, беше седем години и шест месеца.</span> <span class="verse"><a name="12">12</a>А Авенир, синът на Нир, и слугите на Исвостей, сина на Саул, отидоха от Маханаим в Гаваон.</span> <span class="verse"><a name="13">13</a>И Йоав, синът на Саруя, и слугите на Давид излязоха и се срещнаха с тях до гаваонския водоем. И едните седнаха от едната страна на водоема, а другите — от другата страна на водоема.</span> <span class="verse"><a name="14">14</a>Тогава Авенир каза на Йоав: Нека младежите станат и се състезават пред нас. И Йоав каза: Нека станат.</span> <span class="verse"><a name="15">15</a>И те станаха и преминаха под брой — дванадесет за Вениамин и Исвостей, сина на Саул, и дванадесет от слугите на Давид.</span> <span class="verse"><a name="16">16</a>И всеки хвана другия за главата и заби меча си в ребрата на другия и те паднаха заедно. Затова онова място се нарече Хелкат-Асурим, което е при Гаваон.</span> <span class="verse"><a name="17">17</a>И битката стана много жестока в онзи ден и Авенир и израилевите мъже бяха разбити пред слугите на Давид.</span> <span class="verse"><a name="18">18</a>И там бяха тримата сина на Саруя: Йоав и Ависей, и Асаил; а Асаил беше лек в краката си като полска газела.</span> <span class="verse"><a name="19">19</a>И Асаил подгони Авенир и не се отклоняваше нито надясно, нито наляво от преследването на Авенир.</span> <span class="verse"><a name="20">20</a>А Авенир погледна назад и каза: Ти ли си, Асаиле? А той отговори: Аз.</span> <span class="verse"><a name="21">21</a>Тогава Авенир му каза: Отклони се надясно или наляво и хвани един от младежите, и си вземи оръжието му. Но Асаил не поиска да се отклони от преследването му.</span> <span class="verse"><a name="22">22</a>И Авенир пак каза на Асаил: Отклони се от преследването ми! Защо да те ударя на земята? Как ще погледна после брат ти Йоав в лицето?</span> <span class="verse"><a name="23">23</a>Но той отказа да се отклони. Тогава Авенир го удари в корема със задния край на копието, така че копието му излезе отзад. И той падна там и умря на място. И всеки, който идваше до мястото, където Асаил падна и умря, се спираше.</span> <span class="verse"><a name="24">24</a>А Йоав и Ависей също преследваха Авенир. И когато слънцето залязваше, те стигнаха до хълма Амма, който е пред Гия, по пътя за Гаваонската пустиня.</span> <span class="verse"><a name="25">25</a>И вениаминовите синове се събраха зад Авенир и заеха кръгова отбрана на върха на един хълм.</span> <span class="verse"><a name="26">26</a>Тогава Авенир извика към Йоав и каза: Вечно ли ще поглъща мечът? Не знаеш ли, че краят ще бъде горчив? Докога няма да казваш на народа да се върне от преследването на братята си?</span> <span class="verse"><a name="27">27</a>И Йоав каза: Жив е Бог — ако не беше говорил, народът със сигурност щеше още сутринта да си отиде, всеки от преследването на брат си!</span> <span class="verse"><a name="28">28</a>И Йоав наду тръбата и целият народ спря, и повече не преследваше Израил, и не продължиха повече да се бият.</span> <span class="verse"><a name="29">29</a>А Авенир и мъжете му вървяха през цялата онази нощ през равнината и преминаха Йордан и минаха през целия Витрон, и дойдоха в Маханаим.</span> <span class="verse"><a name="30">30</a>А Йоав се върна от преследването на Авенир и събра целия народ; и от слугите на Давид липсваха деветнадесет мъже и Асаил.</span> <span class="verse"><a name="31">31</a>Но слугите на Давид бяха избили мнозина от Вениамин и от мъжете на Авенир; триста и шестдесет мъже бяха мъртви.</span> <span class="verse"><a name="32">32</a>Тогава те вдигнаха Асаил и го погребаха в бащиния му гроб, който беше във Витлеем. И Йоав и мъжете му вървяха цяла нощ и дойдоха в Хеврон на зазоряване.</span> </p></div</div></div></body></html>