<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2sam/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2sam">2 Samuel</a> &gt <strong>Chapter 20</strong></div><p><span class="verse"><a name="1">1</a>А там се случи един зъл човек на име Савей, син на Вихрий, вениаминец. И той наду тръбата и каза: Ние нямаме дял в Давид, нито имаме наследство в Есеевия син! Всеки в шатрите си, Израилю!</span> <span class="verse"><a name="2">2</a>И всичките израилеви мъже се оттеглиха от Давид и последваха Савей, сина на Вихрий; а юдовите мъже се привързаха към царя си, от Йордан до Ерусалим.</span> <span class="verse"><a name="3">3</a>И Давид дойде в къщата си в Ерусалим. И царят взе десетте наложници, които беше оставил да пазят къщата, и ги постави в охранявана къща, и им осигуряваше прехраната, но не влизаше при тях. И те бяха затворени до деня на смъртта си и живееха като вдовици.</span> <span class="verse"><a name="4">4</a>И царят каза на Амаса: Събери ми юдовите мъже за три дни и се яви тук!</span> <span class="verse"><a name="5">5</a>И Амаса отиде да събере Юда, но се забави повече от определеното време, което царят му беше определил.</span> <span class="verse"><a name="6">6</a>Тогава Давид каза на Ависей: Сега Савей, синът на Вихрий, ще ни стори повече зло от Авесалом. Вземи слугите на господаря си и го преследвай, да не би да си намери укрепени градове и да се избави от очите ни.</span> <span class="verse"><a name="7">7</a>И мъжете на Йоав излязоха след него заедно с херетците, фелетците и всичките силни мъже; и те излязоха от Ерусалим, за да преследват Савей, сина на Вихрий.</span> <span class="verse"><a name="8">8</a>И когато бяха до голямата скала, която е в Гаваон, Амаса дойде насреща им. А Йоав беше препасан с военното си облекло като дреха и отгоре имаше колан с меч в ножницата му, вързан през слабините му; и като излезе напред, мечът изпадна.</span> <span class="verse"><a name="9">9</a>И Йоав каза на Амаса: Добре ли си, брате мой? И Йоав хвана Амаса за брадата с дясната си ръка, за да го целуне.</span> <span class="verse"><a name="10">10</a>А Амаса не се предпази от меча, който беше в другата ръка на Йоав и той го удари с него в корема, и изля вътрешностите му на земята, и не повтори; и той умря. И Йоав и брат му Ависей преследваха Савей, сина на Вихрий.</span> <span class="verse"><a name="11">11</a>А един от младежите на Йоав остана до Амаса и казваше: Който поддържа Йоав и който е за Давид, да върви след Йоав!</span> <span class="verse"><a name="12">12</a>А Амаса се валяше в кръвта си насред пътя. И когато човекът видя, че целият народ се спираше, премести Амаса от пътя в нивата и хвърли върху него една дреха, като видя, че всеки, който идваше до него, се спираше.</span> <span class="verse"><a name="13">13</a>И когато го премести от пътя, всички хора отидоха след Йоав да преследват Савей, сина на Вихрий.</span> <span class="verse"><a name="14">14</a>А той мина през всичките израилеви племена до Авел и до Вет-Мааха и всичките жители на Вир се събраха заедно и също го последваха.</span> <span class="verse"><a name="15">15</a>И дойдоха и го обсадиха в Авел-Вет-Мааха, и издигнаха могила против града и тя стигна до предната стена. И целият народ, който беше с Йоав, подкопаваше стената, за да я събори.</span> <span class="verse"><a name="16">16</a>Тогава една мъдра жена извика от града: Слушайте, слушайте! Моля ви, кажете на Йоав: Приближи се, за да говоря с теб.</span> <span class="verse"><a name="17">17</a>И когато той се приближи до нея, жената каза: Ти ли си Йоав? А той отговори: Аз. Тогава тя му каза: Чуй думите на слугинята си! А той отговори: Слушам.</span> <span class="verse"><a name="18">18</a>И тя заговори и каза: Едно време говореха и казваха: Нека се допитат в Авел и така да свършат работата!</span> <span class="verse"><a name="19">19</a>Аз съм от мирните и верните в Израил. Ти искаш да погубиш един град и майка в Израил. Защо искаш да погълнеш ГОСПОДНОТО наследство?</span> <span class="verse"><a name="20">20</a>А Йоав отговори и каза: Далеч от мен да погълна или да съсипя!</span> <span class="verse"><a name="21">21</a>Не е така работата. Но един мъж от хълмистата земя на Ефрем на име Савей, син на Вихрий, е вдигнал ръката си против царя, против Давид. Предайте само него и ще се оттегля от града. И жената каза на Йоав: Ето, главата му ще ти се хвърли през стената.</span> <span class="verse"><a name="22">22</a>Тогава жената отиде и говори с мъдростта си на целия народ. И те отсякоха главата на Савей, сина на Вихрий, и я хвърлиха на Йоав. Тогава той наду тръбата и те се оттеглиха от града, всеки в шатрата си. А Йоав се върна при царя в Ерусалим.</span> <span class="verse"><a name="23">23</a>И Йоав беше над цялата израилева войска, а Ваная, синът на Йодая, беше над херетците и над фелетците,</span> <span class="verse"><a name="24">24</a>Адорам беше над задължителния труд, Йосафат, синът на Ахилуд беше летописец,</span> <span class="verse"><a name="25">25</a>Сева беше писар, Садок и Авиатар бяха свещеници,</span> <span class="verse"><a name="26">26</a>и яирецът Ирас също беше велможа при Давид.</span> </p></div</div></div></body></html>