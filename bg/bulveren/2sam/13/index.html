<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2sam/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2sam">2 Samuel</a> &gt <strong>Chapter 13</strong></div><p><span class="verse"><a name="1">1</a>А след това стана така: Авесалом, синът на Давид, имаше красива сестра на име Тамар и Амнон, синът на Давид, я обикна.</span> <span class="verse"><a name="2">2</a>А Амнон толкова се измъчваше заради сестра си Тамар, че се разболя; защото беше девица и на Амнон се виждаше невъзможно да й стори каквото и да било.</span> <span class="verse"><a name="3">3</a>Но Амнон имаше един приятел на име Йонадав, син на Сама, брата на Давид; и Йонадав беше много хитър човек.</span> <span class="verse"><a name="4">4</a>И той му каза: Защо ти, царски сине, слабееш ден след ден? Няма ли да ми кажеш? Тогава Амнон му каза: Обичам Тамар, сестрата на брат си Авесалом.</span> <span class="verse"><a name="5">5</a>И Йонадав му каза: Легни на леглото си и се престори на болен. И когато баща ти дойде да те види, ти му кажи: Моля те, нека дойде сестра ми Тамар и да ми даде ядене да ям, и нека приготви храната пред мен, за да видя и да ям от ръката й.</span> <span class="verse"><a name="6">6</a>Тогава Амнон легна и се престори на болен, и когато царят дойде да го види, Амнон каза на царя: Моля те, нека дойде сестра ми Тамар и да направи две питки пред очите ми, за да ям от ръката й.</span> <span class="verse"><a name="7">7</a>И Давид прати у дома до Тамар да кажат: Иди сега в къщата на брат си Амнон и му приготви храна.</span> <span class="verse"><a name="8">8</a>И Тамар отиде в къщата на брат си Амнон, а той лежеше. И взе тесто и замеси, и направи питки пред очите му, и опече питките.</span> <span class="verse"><a name="9">9</a>И взе тавата и ги изсипа пред него, но той отказа да яде. И Амнон каза: Нека всички излязат вън от мен! И всички излязоха от него.</span> <span class="verse"><a name="10">10</a>Тогава Амнон каза на Тамар: Донеси яденето в спалнята, за да ям от ръката ти. И Тамар взе питките, които беше направила, и ги донесе на брат си Амнон в спалнята.</span> <span class="verse"><a name="11">11</a>А когато му подаде да яде, той я хвана и й каза: Ела, легни с мен, сестро моя!</span> <span class="verse"><a name="12">12</a>Но тя му отговори: Не, брате мой, не ме насилвай, защото такова нещо не се прави в Израил; не прави това безумие!</span> <span class="verse"><a name="13">13</a>А аз — къде да отнеса срама си? А ти — ти ще бъдеш като един от безумците в Израил. Затова сега, моля те, говори на царя, защото той няма да ме откаже на теб.</span> <span class="verse"><a name="14">14</a>Но той не поиска да послуша гласа й. И й надви и я насили, и лежа с нея.</span> <span class="verse"><a name="15">15</a>И Амнон я намрази с много голяма омраза, така че омразата, с която я намрази, беше по-силна от любовта, с която я беше обикнал. И Амнон й каза: Стани, махай се!</span> <span class="verse"><a name="16">16</a>А тя му каза: Няма причина; това зло, че ме гониш, е по-голямо от другото, което ми стори. Но той не искаше да я слуша.</span> <span class="verse"><a name="17">17</a>И той извика момчето, което му прислужваше, и каза: Изгонете сега тази вън от мен и заключи вратата след нея!</span> <span class="verse"><a name="18">18</a>А тя беше облечена в шарена дреха, защото царските дъщери девици се обличаха в такива дрехи. И прислужникът му я изведе навън и заключи вратата след нея.</span> <span class="verse"><a name="19">19</a>Тогава Тамар сложи пепел на главата си и раздра шарената си дреха, която беше на нея; и сложи ръката си на главата си и си отиде, като вървеше и викаше.</span> <span class="verse"><a name="20">20</a>А брат й Авесалом й каза: Брат ти Амнон ли беше с теб? Но сега мълчи, сестро моя. Брат ти е, не вземай това нещо присърце. Така Тамар остана самотна в дома на брат си Авесалом.</span> <span class="verse"><a name="21">21</a>А когато цар Давид чу за всички тези работи, много се разгневи.</span> <span class="verse"><a name="22">22</a>А Авесалом не говори на Амнон нито добро, нито зло; защото Авесалом мразеше Амнон, понеже беше насилил сестра му Тамар.</span> <span class="verse"><a name="23">23</a>А след две пълни години Авесалом имаше стригачи във Ваал-Асор, който е близо до Ефраим; и Авесалом покани всичките царски синове.</span> <span class="verse"><a name="24">24</a>И Авесалом дойде при царя и каза: Ето сега, слугата ти има стригачи; моля те, нека царят и слугите му дойдат със слугата ти!</span> <span class="verse"><a name="25">25</a>Но царят каза на Авесалом: Не, сине мой, нека не идваме всички, за да не ти натежим. И въпреки че настоя, той не поиска да отиде, но го благослови.</span> <span class="verse"><a name="26">26</a>Тогава Авесалом каза: Щом не искаш, моля те, нека дойде с нас брат ми Амнон. И царят му каза: Защо да идва с теб?</span> <span class="verse"><a name="27">27</a>Но Авесалом настоя и той позволи да отидат с него Амнон и всичките царски синове.</span> <span class="verse"><a name="28">28</a>А Авесалом заповяда на момчетата си и каза: Гледайте сега, когато сърцето на Амнон се развесели от виното и когато аз ви кажа: Ударете Амнон! — тогава го убийте. Не се страхувайте; не съм ли аз, който ви заповядвам? Бъдете силни и храбри!</span> <span class="verse"><a name="29">29</a>И слугите на Авесалом направиха на Амнон, както беше заповядал Авесалом. Тогава всичките царски синове станаха и всеки възседна мулето си и побягна.</span> <span class="verse"><a name="30">30</a>И докато бяха по пътя, слухът стигна до Давид и се каза: Авесалом избил всичките царски синове и не останал нито един от тях!</span> <span class="verse"><a name="31">31</a>Тогава царят стана, раздра дрехите си и легна на земята; и всичките му слуги стояха с раздрани дрехи.</span> <span class="verse"><a name="32">32</a>А Йонадав, синът на Сама, брата на Давид, заговори и каза: Нека не си казва господарят ми, че са убили всичките младежи, царските синове, защото само Амнон е мъртъв; понеже по заповедта на Авесалом това е било решено от деня, когато той насили сестра му Тамар.</span> <span class="verse"><a name="33">33</a>Затова сега нека господарят ми, царят, не взема това нещо присърце, да си казва, че всичките царски синове са мъртви; защото само Амнон е мъртъв.</span> <span class="verse"><a name="34">34</a>А Авесалом избяга. И момчето, което беше на стража, повдигна очите си и погледна, и ето, много хора идваха по пътя зад него, откъм планината.</span> <span class="verse"><a name="35">35</a>И Йонадав каза на царя: Ето, царските синове идват; както каза слугата ти, така е станало.</span> <span class="verse"><a name="36">36</a>И щом свърши да говори, ето, царските синове дойдоха и издигнаха гласовете си, и заплакаха. Също и царят и всичките му слуги плакаха много горчиво.</span> <span class="verse"><a name="37">37</a>А Авесалом избяга и отиде при гесурския цар Талмай, сина на Амиуд. И Давид скърбеше за сина си всеки ден.</span> <span class="verse"><a name="38">38</a>Така Авесалом избяга и отиде в Гесур, и беше там три години.</span> <span class="verse"><a name="39">39</a>А цар Давид копнееше да отиде при Авесалом, защото се беше утешил за смъртта на Амнон.</span> </p></div</div></div></body></html>