<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2sam/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2sam">2 Samuel</a> &gt <strong>Chapter 12</strong></div><p><span class="verse"><a name="1">1</a>И ГОСПОД изпрати Натан при Давид. И той дойде при него и му каза: В един град имаше двама души — единият богат, а другият беден.</span> <span class="verse"><a name="2">2</a>Богатият имаше голямо множество овце и говеда.</span> <span class="verse"><a name="3">3</a>А бедният нямаше нищо друго освен едно малко женско агне, което беше купил и хранеше, и то порасна заедно с него и децата му. От залъка му ядеше и от чашата му пиеше, и на пазвата му лежеше, и му беше като дъщеря.</span> <span class="verse"><a name="4">4</a>И един пътник дойде при богатия, а на него му досвидя да вземе от своите овце и от своите говеда, за да сготви за пътника, който беше дошъл при него, а взе агнето на сиромаха и го сготви за човека, който беше дошъл при него.</span> <span class="verse"><a name="5">5</a>Тогава гневът на Давид пламна силно против човека и той каза на Натан: Жив е ГОСПОД — човекът, който е сторил това, заслужава смърт!</span> <span class="verse"><a name="6">6</a>И ще плати за агнето четирикратно, понеже е направил това и не се е съжалил!</span> <span class="verse"><a name="7">7</a>Тогава Натан каза на Давид: Ти си човекът! Така казва ГОСПОД, Израилевият Бог: Аз те помазах за цар над Израил и те избавих от ръката на Саул,</span> <span class="verse"><a name="8">8</a>дадох ти дома на господаря ти и жените на господаря ти в пазвата ти и ти дадох израилевия и юдовия дом. И ако това беше малко, бих ти прибавил още много!</span> <span class="verse"><a name="9">9</a>Защо презря ти словото на ГОСПОДА, като стори зло пред Него? Ти уби с меч хетееца Урия и си взе за жена неговата жена, а него уби с меча на синовете на Амон.</span> <span class="verse"><a name="10">10</a>Затова сега мечът няма да се оттегли от дома ти до века, понеже ти Ме презря и взе жената на хетееца Урия за своя жена.</span> <span class="verse"><a name="11">11</a>Така казва ГОСПОД: Ето, Аз ще повдигна зло против теб от дома ти и ще взема жените ти пред очите ти, и ще ги дам на ближния ти и той ще лежи с жените ти явно под лъчите на слънцето;</span> <span class="verse"><a name="12">12</a>защото ти си извършил това тайно, но Аз ще го извърша пред целия Израил и пред слънцето.</span> <span class="verse"><a name="13">13</a>Тогава Давид каза на Натан: Съгреших против ГОСПОДА. А Натан каза на Давид: И ГОСПОД отмахна греха ти — няма да умреш.</span> <span class="verse"><a name="14">14</a>Но понеже чрез това дело ти си дал повод на ГОСПОДНИТЕ врагове да хулят, синът, който ти се е родил, непременно ще умре.</span> <span class="verse"><a name="15">15</a>И Натан си отиде у дома си. Тогава ГОСПОД порази детето, което жената на Урия беше родила на Давид, и то се разболя.</span> <span class="verse"><a name="16">16</a>И Давид се моли на Бога за момчето и Давид пости, и влезе, и лежа цяла нощ на земята.</span> <span class="verse"><a name="17">17</a>И старейшините на дома му станаха и отидоха при него, за да го вдигнат от земята, но той не искаше и не яде хляб с тях.</span> <span class="verse"><a name="18">18</a>А на седмия ден детето умря. И слугите на Давид се страхуваха да му кажат, че детето е мъртво, защото си казваха: Ето, докато детето беше живо, ние му говорехме, а той не слушаше гласа ни. Как тогава да му кажем, че детето е мъртво? Може да направи нещо лошо!</span> <span class="verse"><a name="19">19</a>А Давид видя, че слугите му си шепнеха, и Давид разбра, че детето беше мъртво. И Давид каза на слугите си: Умря ли детето? И те казаха: Умря.</span> <span class="verse"><a name="20">20</a>Тогава Давид стана от земята, изми се, помаза се и смени дрехите си, и влезе в ГОСПОДНИЯ дом, и се поклони. После дойде в дома си и поиска да сложат пред него храна, и яде.</span> <span class="verse"><a name="21">21</a>Тогава слугите му му казаха: Какво е това, което направи ти? Когато детето беше живо, ти пости и плака за него; а когато детето умря, ти стана и яде хляб!</span> <span class="verse"><a name="22">22</a>А той каза: Докато детето беше още живо, постих и плаках, защото си казах: Кой знае, може ГОСПОД да бъде милостив към мен и детето да остане живо.</span> <span class="verse"><a name="23">23</a>Но сега то умря. Защо да постя? Мога ли да го върна обратно? Аз ще отида при него, но то няма да се върне при мен.</span> <span class="verse"><a name="24">24</a>После Давид утеши жена си Витсавее и влезе при нея, и лежа с нея; и тя роди син и той го нарече Соломон. А ГОСПОД го възлюби.</span> <span class="verse"><a name="25">25</a>И прати слово чрез пророк Натан и го нарече Едидия, заради ГОСПОДА.</span> <span class="verse"><a name="26">26</a>А Йоав воюва против Рава на синовете на Амон и превзе царския град.</span> <span class="verse"><a name="27">27</a>И Йоав изпрати пратеници до Давид да кажат: Воювах срещу Рава и превзех и града на водите.</span> <span class="verse"><a name="28">28</a>Затова сега събери останалия народ и разположи стана си срещу града, и го превземи, за да не превзема аз града и той да се нарече на мен.</span> <span class="verse"><a name="29">29</a>Тогава Давид събра целия народ и отиде в Рава, и воюва срещу нея, и я превзе.</span> <span class="verse"><a name="30">30</a>И взе короната на техния цар от главата му — а теглото й беше един талант злато, и по нея имаше скъпоценни камъни — и тя се положи на главата на Давид. И той изнесе от града много голяма плячка.</span> <span class="verse"><a name="31">31</a>Изведе и народа, който беше в него, и ги постави да работят с триони, железни кирки и железни брадви, и ги направи роби на тухлените пещи. И така направи на всичките градове на синовете на Амон. После Давид и целият народ се върнаха в Ерусалим.</span> </p></div</div></div></body></html>