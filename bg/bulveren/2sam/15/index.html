<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2sam/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2sam">2 Samuel</a> &gt <strong>Chapter 15</strong></div><p><span class="verse"><a name="1">1</a>След това Авесалом си приготви колесници и коне, и петдесет мъже, които тичаха пред него.</span> <span class="verse"><a name="2">2</a>И Авесалом ставаше рано и заставаше отстрани на пътя за портата. И всеки, който имаше дело, за което идваше при царя за съд, Авесалом го извикваше и казваше: Ти от кой град си? А той казваше: Слугата ти е от едно от израилевите племена.</span> <span class="verse"><a name="3">3</a>Тогава Авесалом му казваше: Ето, делото ти е добро и право, но от страна на царя нямаш никого, който да те изслуша.</span> <span class="verse"><a name="4">4</a>И Авесалом казваше: О, да бях поставен аз за съдия на страната, да идва при мен всеки, който има дело или съд, и аз щях да му отдавам правото!</span> <span class="verse"><a name="5">5</a>И когато някой се приближаваше да му се поклони, той простираше ръката си и го хващаше, и го целуваше.</span> <span class="verse"><a name="6">6</a>По този начин постъпваше Авесалом с всеки израилтянин, който идваше при царя за съд. Така Авесалом крадеше сърцата на израилевите мъже.</span> <span class="verse"><a name="7">7</a>А като минаха четиридесет години, Авесалом каза на царя: Моля те, нека отида в Хеврон, за да изпълня обрека си, който направих на ГОСПОДА!</span> <span class="verse"><a name="8">8</a>Защото слугата ти направи обрек, докато живееше в Гесур в Арам, и каза: Ако ГОСПОД наистина ме върне в Ерусалим, ще служа на ГОСПОДА!</span> <span class="verse"><a name="9">9</a>И царят му каза: Иди с мир. И той стана и отиде в Хеврон.</span> <span class="verse"><a name="10">10</a>А Авесалом изпрати съгледвачи по всичките израилеви племена да кажат: Щом чуете звука на тръбата, да кажете: Авесалом се възцари в Хеврон!</span> <span class="verse"><a name="11">11</a>А с Авесалом отидоха двеста мъже от Ерусалим, които бяха поканени и отидоха в незлобие и не знаеха нищо.</span> <span class="verse"><a name="12">12</a>После Авесалом изпрати да повикат гилонеца Ахитофел, съветника на Давид, от града му Гило, докато принасяше жертви. И заговорът стана силен и народът при Авесалом непрекъснато се умножаваше.</span> <span class="verse"><a name="13">13</a>Тогава при Давид дойде пратеник и каза: Сърцата на израилевите мъже се обърнаха след Авесалом.</span> <span class="verse"><a name="14">14</a>А Давид каза на всичките си слуги, които бяха при него в Ерусалим: Станете да бягаме, защото няма да се избавим от Авесалом. Побързайте да тръгнем, за да не ни настигне внезапно и да докара беда върху нас, и да порази града с острието на меча.</span> <span class="verse"><a name="15">15</a>Тогава царските слуги казаха на царя: Както избере господарят ми, царят — ето слугите ти!</span> <span class="verse"><a name="16">16</a>Тогава царят излезе и целият му дом след него. Но царят остави десет наложници да пазят къщата.</span> <span class="verse"><a name="17">17</a>И царят излезе, и целият народ след него, и спряха при най-далечната къща.</span> <span class="verse"><a name="18">18</a>И всичките му слуги преминаха покрай него, всичките херетци, всичките фелетци и всичките гетци, шестстотин мъже, които бяха дошли след него от Гет, преминаха пред царя.</span> <span class="verse"><a name="19">19</a>Тогава царят каза на гетеца Итай: Защо идваш и ти с нас? Върни се и остани с царя, защото си чужденец и изгнаник в това място.</span> <span class="verse"><a name="20">20</a>Ти дойде вчера, и днес да те вдигна да се скиташ с нас? А аз ще отида където отивам. Върни се и заведи обратно и братята си; милост и вярност да бъдат с теб!</span> <span class="verse"><a name="21">21</a>Но Итай отговори на царя и каза: Жив е ГОСПОД и жив господарят ми, царят — където и да бъде господарят ми, царят, било за смърт, или за живот, там ще бъде и слугата ти!</span> <span class="verse"><a name="22">22</a>Тогава Давид каза на Итай: Ела и премини. И гетецът Итай премина с всичките си мъже и всичките жени и деца, които бяха с него.</span> <span class="verse"><a name="23">23</a>И цялата земя плачеше със силен глас, докато преминаваше целият народ. И царят също премина потока Кедрон и целият народ премина към пътя за пустинята.</span> <span class="verse"><a name="24">24</a>И ето, дойде и Садок, и с него всичките левити, и носеха ковчега на Божия завет. И те сложиха Божия ковчег, и Авиатар принасяше жертва, докато целият народ от града премина напълно.</span> <span class="verse"><a name="25">25</a>И царят каза на Садок: Върни Божия ковчег в града. Ако намеря благоволение пред ГОСПОДА, Той ще ме върне обратно и ще ми даде да видя и него, и обиталището Му.</span> <span class="verse"><a name="26">26</a>Но ако Той каже така: Нямам благоволение в теб! — ето ме, нека направи с мен, каквото Му се вижда добро!</span> <span class="verse"><a name="27">27</a>Царят каза още на свещеника Садок: Ти не си ли гледач? Върни се в града с мир, и двамата ви сина с вас, синът ти Ахимаас и синът на Авиатар, Йонатан.</span> <span class="verse"><a name="28">28</a>Ето, аз ще чакам в подходите на пустинята, докато дойде дума от вас да ми съобщи.</span> <span class="verse"><a name="29">29</a>И Садок и Авиатар върнаха Божия ковчег в Ерусалим и останаха там.</span> <span class="verse"><a name="30">30</a>А Давид се изкачваше по възвишението на маслините и плачеше, докато се изкачваше, и главата му беше покрита, и вървеше бос. И всичките хора, които бяха с него, бяха покрили всеки главата си и се изкачваха, и плачеха, докато се изкачваха.</span> <span class="verse"><a name="31">31</a>И съобщиха на Давид и казаха: Ахитофел е между заговорниците с Авесалом. И Давид каза: ГОСПОДИ, моля Те, осуети съвета на Ахитофел!</span> <span class="verse"><a name="32">32</a>И когато Давид се изкачи на върха, където се покланяха на Бога, ето, архиецът Хусай излезе да го посрещне с раздрана дреха и пръст на главата си.</span> <span class="verse"><a name="33">33</a>И Давид му каза: Ако продължиш с мен, ще ми бъдеш в тежест,</span> <span class="verse"><a name="34">34</a>но ако се върнеш в града и кажеш на Авесалом: Ще ти бъда слуга, царю; както преди бях слуга на баща ти, така сега ще бъда твой слуга! — тогава можеш да ми осуетиш съвета на Ахитофел.</span> <span class="verse"><a name="35">35</a>И не са ли там с теб свещениците Садок и Авиатар? Всичко, което чуеш от царския дом, да го съобщиш на свещениците Садок и Авиатар.</span> <span class="verse"><a name="36">36</a>Ето двамата им сина са там с тях, Ахимаас, синът на Садок и Йонатан, синът на Авиатар. Чрез тях ми изпращайте вест за всичко, което чуете.</span> <span class="verse"><a name="37">37</a>Тогава Хусай, приятелят на Давид, отиде в града. А Авесалом влезе в Ерусалим.</span> </p></div</div></div></body></html>