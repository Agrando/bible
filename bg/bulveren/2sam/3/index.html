<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2sam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2sam">2 Samuel</a> &gt <strong>Chapter 3</strong></div><p><span class="verse"><a name="1">1</a>И между Сауловия дом и Давидовия дом имаше дълга война. И Давид ставаше все по-силен и по-силен, а Сауловият дом ставаше все по-слаб и по-слаб.</span> <span class="verse"><a name="2">2</a>И на Давид се родиха синове в Хеврон: първородният му беше Амнон, от езраелката Ахиноама;</span> <span class="verse"><a name="3">3</a>вторият му — Хилеав, от Авигея, жената на кармилеца Навал; третият — Авесалом, син на Мааха, дъщеря на гесурския цар Талмай;</span> <span class="verse"><a name="4">4</a>четвъртият — Адония, син на Агита; петият — Сефатия, син на Авитала;</span> <span class="verse"><a name="5">5</a>и шестият — Итраам, от Давидовата жена Егла. Тези синове се родиха на Давид в Хеврон.</span> <span class="verse"><a name="6">6</a>И докато траеше войната между Сауловия дом и Давидовия дом, Авенир беше опората на Сауловия дом.</span> <span class="verse"><a name="7">7</a>А Саул имаше наложница на име Ресфа, дъщеря на Аия; и Исвостей каза на Авенир: Ти защо си влязъл при наложницата на баща ми?</span> <span class="verse"><a name="8">8</a>Тогава Авенир се разгневи много на думите на Исвостей и каза: Кучешка глава ли съм аз, която държи страната на Юда? Днес аз оказвам милост на дома на баща ти Саул, на братята му и на приятелите му и не те предадох в ръката на Давид, а днес ти ме обвиняваш в беззаконие заради тази жена!</span> <span class="verse"><a name="9">9</a>Така да направи Бог на Авенир и така да прибави, ако не сторя за Давид така, както ГОСПОД му се е заклел:</span> <span class="verse"><a name="10">10</a>да отвърна царството от Сауловия дом и да издигна Давидовия престол над Израил и над Юда, от Дан до Вирсавее!</span> <span class="verse"><a name="11">11</a>И Исвостей не можеше вече да отговори на Авенир нито дума, понеже се боеше от него.</span> <span class="verse"><a name="12">12</a>Тогава Авенир изпрати от своя страна пратеници до Давид и каза: Чия е земята? И каза още: Направи договора си с мен, и ето, ръката ми ще бъде с теб, за да обърна целия Израил към теб.</span> <span class="verse"><a name="13">13</a>И Давид каза: Добре, ще направя договор с теб, но едно нещо искам от теб: няма да видиш лицето ми, ако първо не доведеш Сауловата дъщеря Михала, когато дойдеш да видиш лицето ми.</span> <span class="verse"><a name="14">14</a>И Давид изпрати пратеници до Исвостей, сина на Саул, да кажат: Дай ми жена ми Михала, за която се сгодих срещу сто филистимски краекожия!</span> <span class="verse"><a name="15">15</a>И Исвостей изпрати и я взе от мъжа й, от Фалтиил, сина на Лаис.</span> <span class="verse"><a name="16">16</a>И мъжът й отиде с нея и плачеше, докато вървеше, и я последва до Ваурим. А Авенир му каза: Иди, върни се. И той се върна.</span> <span class="verse"><a name="17">17</a>А Авенир говори с израилевите старейшини и каза: Още отпреди вие искахте Давид за цар над вас.</span> <span class="verse"><a name="18">18</a>Затова сега, направете го! Защото ГОСПОД е говорил за Давид и е казал: Чрез ръката на слугата Си Давид ще избавя народа Си Израил от ръката на филистимците и от ръката на всичките му врагове.</span> <span class="verse"><a name="19">19</a>И Авенир говори и в ушите на Вениамин. Освен това Авенир отиде да говори и в ушите на Давид в Хеврон всичко, което се виждаше добро на Израил и на целия вениаминов дом.</span> <span class="verse"><a name="20">20</a>И така, Авенир и двадесет мъже с него дойдоха при Давид в Хеврон; и Давид сложи трапеза за Авенир и за мъжете, които бяха с него.</span> <span class="verse"><a name="21">21</a>И Авенир каза на Давид: Ще стана и ще отида, и ще събера целия Израил при господаря си царя, за да направят завет с теб и да царуваш над всичко, което душата ти желае. И Давид изпрати Авенир и той си отиде с мир.</span> <span class="verse"><a name="22">22</a>И ето, слугите на Давид и Йоав дойдоха от едно нападение и донесоха със себе си голяма плячка; а Авенир вече не беше с Давид в Хеврон, защото той го беше изпратил, и той си беше отишъл с мир.</span> <span class="verse"><a name="23">23</a>Когато Йоав дойде и цялата войска, която беше с него, съобщиха на Йоав и казаха: Авенир, синът на Нир, дойде при царя и той го изпрати, и той си отиде с мир.</span> <span class="verse"><a name="24">24</a>Тогава Йоав дойде при царя и каза: Какво си направил? Ето, Авенир е дошъл при теб — защо си го изпратил и той си е отишъл?</span> <span class="verse"><a name="25">25</a>Познаваш Авенир, сина на Нир, че е дошъл да те измами и да научи излизането ти и влизането ти, и да разбере всичко, което правиш.</span> <span class="verse"><a name="26">26</a>И Йоав излезе от присъствието на Давид и изпрати пратеници след Авенир, и те го върнаха от кладенеца Сира. А Давид не знаеше.</span> <span class="verse"><a name="27">27</a>И когато Авенир се върна в Хеврон, Йоав го отведе настрани в портата, за да му говори тайно, и там го удари в корема и той умря заради кръвта на брат му Асаил.</span> <span class="verse"><a name="28">28</a>А след това Давид чу и каза: Аз и царството ми сме невинни до века пред ГОСПОДА за кръвта на Авенир, сина на Нир!</span> <span class="verse"><a name="29">29</a>Нека тя дойде на главата на Йоав и на целия му бащин дом и нека не липсва от дома на Йоав такъв, който има семетечение или е прокажен, или се подпира на тояга, или пада от меч, или е лишен от хляб.</span> <span class="verse"><a name="30">30</a>Така Йоав и брат му Ависей убиха Авенир, защото беше убил брат им Асаил в битката при Гаваон.</span> <span class="verse"><a name="31">31</a>И Давид каза на Йоав и на целия народ, който беше с него: Раздерете дрехите си и се препашете с вретище, и плачете пред Авенир! И цар Давид вървеше след носилката.</span> <span class="verse"><a name="32">32</a>И погребаха Авенир в Хеврон и царят издигна гласа си и плака при гроба на Авенир, и целият народ плака.</span> <span class="verse"><a name="33">33</a>И царят оплака Авенир с тази оплаквателна песен и каза: Трябваше ли Авенир да умре, както умира безбожен?</span> <span class="verse"><a name="34">34</a>Ръцете ти не бяха вързани, нито краката ти — сложени в бронзови окови; както човек пада пред престъпници, така падна ти! И целият народ плака още над него.</span> <span class="verse"><a name="35">35</a>После целият народ дойде, за да накара Давид да яде хляб, докато още беше ден. Но Давид се закле и каза: Така да ми направи Бог и така да прибави, ако вкуся хляб или нещо друго, преди да залезе слънцето!</span> <span class="verse"><a name="36">36</a>И целият народ видя това и то му се видя добро, както и всичко, което правеше царят, се виждаше добро на целия народ.</span> <span class="verse"><a name="37">37</a>Така целият народ и целият Израил разбра в онзи ден, че не беше от царя да бъде убит Авенир, синът на Нир.</span> <span class="verse"><a name="38">38</a>Тогава царят каза на слугите си: Не знаете ли, че първенец и велик човек падна днес в Израил?</span> <span class="verse"><a name="39">39</a>Днес аз съм слаб, макар и да съм помазан за цар; а тези мъже, синовете на Саруя, са много жестоки за мен. ГОСПОД да отплати на злодея според злината му!</span> </p></div</div></div></body></html>