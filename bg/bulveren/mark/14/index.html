<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 14</strong></div><p><span class="verse"><a name="1">1</a>А след два дни щеше да бъде Пасхата и празникът на безквасните хлябове; и главните свещеници и книжници търсеха случай, за да Го уловят с хитрост и да Го убият.</span> <span class="verse"><a name="2">2</a>Но казваха: Да не стане на празника, за да не се надигне вълнение сред народа.</span> <span class="verse"><a name="3">3</a>И когато Той беше във Витания и седеше на трапезата в къщата на прокажения Симон, дойде една жена, която имаше алабастрен съд с миро от чист и скъпоценен нард. И като счупи съда, изля мирото на главата Му.</span> <span class="verse"><a name="4">4</a>А имаше някои, които недоволстваха и говореха помежду си: Защо така се прахоса мирото?</span> <span class="verse"><a name="5">5</a>Защото това миро можеше да се продаде за повече от триста динария и парите да се раздадат на бедните. И негодуваха против нея.</span> <span class="verse"><a name="6">6</a>Но Иисус каза: Оставете я. Защо й досаждате? Тя извърши едно добро дело за Мен.</span> <span class="verse"><a name="7">7</a>Защото бедните винаги се намират между вас и когато и да поискате, можете да им сторите добро; но Аз не винаги се намирам между вас.</span> <span class="verse"><a name="8">8</a>Тя направи това, което можеше: предварително помаза тялото Ми за погребение.</span> <span class="verse"><a name="9">9</a>Истина ви казвам: където и да се проповядва благовестието по целия свят, ще се разказва за неин спомен и за това, което тя направи.</span> <span class="verse"><a name="10">10</a>Тогава Юда Искариотски, един от дванадесетте, отиде при главните свещеници, за да им Го предаде.</span> <span class="verse"><a name="11">11</a>А те, като чуха, се зарадваха и обещаха да му дадат пари. И той търсеше сгоден случай, за да Го предаде.</span> <span class="verse"><a name="12">12</a>А на първия ден от празника на безквасните хлябове, когато колеха жертви за Пасхата, учениците Му казаха: Къде искаш да отидем и да приготвим, за да ядеш пасхата?</span> <span class="verse"><a name="13">13</a>И Той изпрати двама от учениците Си, като им каза: Идете в града и там ще ви срещне един човек, който носи стомна с вода. Последвайте го.</span> <span class="verse"><a name="14">14</a>И там, където влезе, кажете на стопанина на тази къща: Учителят казва: Къде е приготвената за Мен гостна стая, където ще ям пасхата с учениците Си?</span> <span class="verse"><a name="15">15</a>И той ще ви посочи една голяма горна стая, постлана и готова: там ни пригответе.</span> <span class="verse"><a name="16">16</a>И така, учениците излязоха и дойдоха в града; и намериха, както им беше казал, и приготвиха пасхата.</span> <span class="verse"><a name="17">17</a>А като се свечери, Той дойде с дванадесетте.</span> <span class="verse"><a name="18">18</a>И когато седяха на трапезата и ядяха, Иисус каза: Истина ви казвам: един от вас, който яде с Мен, ще Ме предаде.</span> <span class="verse"><a name="19">19</a>А те започнаха да скърбят и да Му казват един след друг: Да не съм аз?</span> <span class="verse"><a name="20">20</a>А Той им каза: Един от вас дванадесетте е, който топи заедно с Мен в блюдото.</span> <span class="verse"><a name="21">21</a>Защото Човешкият Син наистина отива, както е писано за Него; но горко на този човек, чрез когото Човешкият Син се предава! Добре би било за този човек, ако не се беше родил.</span> <span class="verse"><a name="22">22</a>И когато ядяха, Иисус взе хляб и като благослови, разчупи, даде им и каза: Вземете, (яжте;) това е Моето тяло.</span> <span class="verse"><a name="23">23</a>Взе и чашата, благодари и им даде; и те всички пиха от нея.</span> <span class="verse"><a name="24">24</a>И им каза: Това е Моята кръв на (новия) завет, която се пролива за мнозина.</span> <span class="verse"><a name="25">25</a>Истина ви казвам, че вече няма да пия от плода на лозата до онзи ден, когато ще го пия нов в Божието царство.</span> <span class="verse"><a name="26">26</a>И като изпяха химн, излязоха на Елеонския хълм.</span> <span class="verse"><a name="27">27</a>И Иисус им каза: Всички вие ще се отвърнете (от Мен тази нощ), защото е писано: "Ще поразя пастира, и овцете ще се разпръснат."</span> <span class="verse"><a name="28">28</a>А след възкресението Си ще отида преди вас в Галилея.</span> <span class="verse"><a name="29">29</a>Тогава Петър Му каза: Даже и всички да се отвърнат, аз няма!</span> <span class="verse"><a name="30">30</a>Иисус му каза: Истина ти казвам, че днес, тази нощ, преди петелът да пропее два пъти, ти три пъти ще се отречеш от Мен.</span> <span class="verse"><a name="31">31</a>А той говореше още по-разпалено: Дори да стане нужда да умра с Теб, пак няма да се отрека от Теб! Същото казаха и другите.</span> <span class="verse"><a name="32">32</a>Дойдоха до едно място, наречено Гетсимания; и Той каза на учениците Си: Седете тук, докато се помоля.</span> <span class="verse"><a name="33">33</a>И взе със Себе Си Петър, Яков и Йоан и започна да се страхува и да тъгува.</span> <span class="verse"><a name="34">34</a>И им каза: Душата Ми е наскърбена до смърт. Постойте тук и бдете.</span> <span class="verse"><a name="35">35</a>И като отиде малко напред, падна на земята и се молеше, ако е възможно, да Го отмине този час, като каза:</span> <span class="verse"><a name="36">36</a>Авва, Отче, за Теб всичко е възможно. Отмини Ме с тази чаша; не обаче както Аз искам, а както Ти.</span> <span class="verse"><a name="37">37</a>И дойде и ги намери заспали; и каза на Петър: Симоне, спиш ли? Не можа ли един час да бдиш?</span> <span class="verse"><a name="38">38</a>Бдете и се молете, за да не паднете в изкушение. Духът е бодър, но плътта – немощна.</span> <span class="verse"><a name="39">39</a>И пак отиде и се помоли, като каза същите думи.</span> <span class="verse"><a name="40">40</a>А като дойде, пак ги намери заспали, защото очите им бяха натежали; и не знаеха какво да Му отговорят.</span> <span class="verse"><a name="41">41</a>И дойде трети път и им каза: Спете и почивайте! Достатъчно е! Дойде часът! Ето, Човешкият Син се предава в ръцете на грешниците.</span> <span class="verse"><a name="42">42</a>Станете да вървим. Ето, приближи се онзи, който Ме предава.</span> <span class="verse"><a name="43">43</a>И веднага, докато Той още говореше, дойде Юда, един от дванадесетте, и с него едно множество с мечове и тояги от главните свещеници, книжниците и старейшините.</span> <span class="verse"><a name="44">44</a>А онзи, който Го предаваше, им беше дал знак, казвайки: Когото целуна – Той е. Него хванете и отведете, като Го пазите здраво.</span> <span class="verse"><a name="45">45</a>И когато дойде, веднага се приближи до Него и каза: Равви!; и Го целуваше.</span> <span class="verse"><a name="46">46</a>И те сложиха ръце на Него и Го хванаха.</span> <span class="verse"><a name="47">47</a>А един от стоящите там измъкна меча си, удари слугата на първосвещеника и му отряза ухото.</span> <span class="verse"><a name="48">48</a>Тогава Иисус заговори и им каза: Като срещу разбойник ли сте излезли с мечове и тояги да Ме уловите?</span> <span class="verse"><a name="49">49</a>Всеки ден бях при вас и поучавах в храма, и не Ме хванахте. Но това стана, за да се сбъднат Писанията.</span> <span class="verse"><a name="50">50</a>Тогава всички Го оставиха и се разбягаха.</span> <span class="verse"><a name="51">51</a>А един младеж Го следваше, обвит с ленено платно на голо; и те го хванаха.</span> <span class="verse"><a name="52">52</a>А той остави лененото платно и избяга гол.</span> <span class="verse"><a name="53">53</a>И заведоха Иисус при първосвещеника, при когото се събраха всичките главни свещеници, старейшините и книжниците.</span> <span class="verse"><a name="54">54</a>А Петър Го беше следвал отдалеч и беше влязъл вътре в двора на първосвещеника, и седеше заедно със служителите и се грееше на огъня.</span> <span class="verse"><a name="55">55</a>А главните свещеници и целият Синедрион търсеха свидетелство против Иисус, за да Го убият, но не намериха.</span> <span class="verse"><a name="56">56</a>Защото мнозина лъжесвидетелстваха против Него, но свидетелствата им не си съвпадаха.</span> <span class="verse"><a name="57">57</a>После някои станаха и лъжесвидетелстваха против Него, като казаха:</span> <span class="verse"><a name="58">58</a>Ние Го чухме да казва: Аз ще разруша този ръкотворен храм и за три дни ще съградя друг, неръкотворен.</span> <span class="verse"><a name="59">59</a>Но и така свидетелствата им не си съвпадаха.</span> <span class="verse"><a name="60">60</a>Тогава първосвещеникът се изправи на средата и попита Иисус, като каза: Нищо ли не отговаряш? Какво свидетелстват тези против Теб?</span> <span class="verse"><a name="61">61</a>А Той мълчеше и нищо не отговаряше. Първосвещеникът пак Го попита, като Му каза: Ти ли си Христос, Синът на Благословения?</span> <span class="verse"><a name="62">62</a>А Иисус каза: Аз съм. И ще видите Човешкия Син седящ отдясно на Силата и идещ с небесните облаци.</span> <span class="verse"><a name="63">63</a>Тогава първосвещеникът раздра дрехите си и каза: Каква нужда имаме вече от свидетели?</span> <span class="verse"><a name="64">64</a>Чухте богохулството. Как ви се вижда? И те всички Го осъдиха, че заслужава смъртно наказание.</span> <span class="verse"><a name="65">65</a>А някои започнаха да Го заплюват, да Му закриват лицето, да Го блъскат и да Му казват: Пророкувай! И служителите, като Го хванаха, Му удряха плесници.</span> <span class="verse"><a name="66">66</a>И когато Петър беше долу на двора, дойде една от слугините на първосвещеника.</span> <span class="verse"><a name="67">67</a>И като видя Петър, че се грее, се взря в него и каза: И ти беше с Иисус Назарянина.</span> <span class="verse"><a name="68">68</a>А той се отрече, като каза: Нито зная, нито разбирам какво говориш. И излезе вън в предверието и петелът пропя.</span> <span class="verse"><a name="69">69</a>Но слугинята го видя и пак започна да казва на стоящите там: Този е от тях.</span> <span class="verse"><a name="70">70</a>А той пак се отрече. След малко стоящите там пак казаха на Петър: Наистина си от тях, защото си галилеянин (и говорът ти те издава).</span> <span class="verse"><a name="71">71</a>А той започна да проклина и да се кълне: Не познавам този Човек, за когото говорите.</span> <span class="verse"><a name="72">72</a>И петелът пропя втори път. И Петър си спомни думата, която му бе казал Иисус: Преди петелът да пропее два пъти, ти ще се отречеш от Мен три пъти. И като размисли за това, заплака.</span> </p></div</div></div></body></html>