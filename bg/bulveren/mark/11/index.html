<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 11</strong></div><p><span class="verse"><a name="1">1</a>И когато дойдоха близо до Ерусалим, до Витфагия и Витания при Елеонския хълм, Той изпрати двама от учениците Си и им каза:</span> <span class="verse"><a name="2">2</a>Идете в селото, което е насреща ви, и щом влезете в него, ще намерите вързано магаренце, което нито един човек още не е възсядал. Отвържете го и го докарайте.</span> <span class="verse"><a name="3">3</a>И ако някой ви каже: Защо правите това?, кажете: На Господа трябва; и той веднага ще го прати тук.</span> <span class="verse"><a name="4">4</a>И така, те отидоха и намериха едно магаренце вързано до вратата, вън край пътя, и го отвързаха.</span> <span class="verse"><a name="5">5</a>А някои от стоящите там им казаха: Какво правите, че отвързвате магаренцето?</span> <span class="verse"><a name="6">6</a>А те им отговориха, както беше заръчал Иисус; и те ги оставиха.</span> <span class="verse"><a name="7">7</a>И докараха магаренцето при Иисус и метнаха дрехите си върху него, и Той го възседна.</span> <span class="verse"><a name="8">8</a>И мнозина постилаха дрехите си по пътя, а други – клони, като ги сечаха от полята.</span> <span class="verse"><a name="9">9</a>И тези, които вървяха отпред, и онези, които идваха отзад, викаха: Осанна! Благословен, който иде в Господното Име!</span> <span class="verse"><a name="10">10</a>Благословено царството на баща ни Давид, (което иде в Господното Име)! Осанна във висините!</span> <span class="verse"><a name="11">11</a>И Иисус влезе в Ерусалим, в храма; и като разгледа всичко, понеже вече се беше свечерило, отиде във Витания с дванадесетте.</span> <span class="verse"><a name="12">12</a>А на сутринта, когато излязоха от Витания, Той огладня.</span> <span class="verse"><a name="13">13</a>И като видя отдалеч една разлистена смокиня, отиде, за да намери нещо на нея; но като дойде до нея, не намери нищо, освен листа, защото не беше време за смокини.</span> <span class="verse"><a name="14">14</a>И Той й каза: Отсега нататък никой да не яде плод от теб до века! И учениците Му чуха това.</span> <span class="verse"><a name="15">15</a>И дойдоха в Ерусалим. А Иисус, като влезе в храма, започна да изпъжда онези, които продаваха, и онези, които купуваха в храма; и преобърна масите на онези, които обменяха пари, и пейките на онези, които продаваха гълъбите.</span> <span class="verse"><a name="16">16</a>И не позволяваше на никого да пренесе какъвто и да било съд през храма.</span> <span class="verse"><a name="17">17</a>И поучаваше, като им говореше: Не е ли писано: "Домът Ми ще се нарече молитвен дом на всичките народи", а вие го направихте "разбойнически вертеп"?</span> <span class="verse"><a name="18">18</a>И главните свещеници и книжниците чуха това; и търсеха начин да Го погубят, понеже се бояха от Него, защото цялото множество се чудеше на учението Му.</span> <span class="verse"><a name="19">19</a>А когато се мръкна, Той излезе вън от града.</span> <span class="verse"><a name="20">20</a>И така, като минаваха на сутринта, видяха, че смокинята е изсъхнала до корен.</span> <span class="verse"><a name="21">21</a>И Петър си спомни и Му каза: Равви, виж – смокинята, която Ти прокле, е изсъхнала.</span> <span class="verse"><a name="22">22</a>А Иисус в отговор им каза: Имайте вяра в Бога.</span> <span class="verse"><a name="23">23</a>Истина ви казвам: който каже на тази планина: Вдигни се и се хвърли в морето! — и не се усъмни в сърцето си, а повярва, че онова, което казва, се сбъдва – ще му се сбъдне, каквото и да каже.</span> <span class="verse"><a name="24">24</a>Затова ви казвам: за всичко, което поискате в молитва, вярвайте, че го получавате, и ще ви се сбъдне.</span> <span class="verse"><a name="25">25</a>И когато стоите на молитва, прощавайте, ако имате нещо против някого, за да прости и вашият Отец, който е на небесата, вашите прегрешения.</span> <span class="verse"><a name="26">26</a>(Но ако вие не прощавате, то и вашият Отец, който е на небесата, няма да прости вашите прегрешения.)</span> <span class="verse"><a name="27">27</a>И пак дойдоха в Ерусалим. И когато ходеше в храма, при Него дойдоха главните свещеници, книжниците и старейшините и Му казаха:</span> <span class="verse"><a name="28">28</a>С каква власт правиш това? И кой Ти е дал тази власт да правиш това?</span> <span class="verse"><a name="29">29</a>Иисус им каза: Ще ви задам и Аз един въпрос. Отговорете Ми, и Аз ще ви кажа с каква власт правя това.</span> <span class="verse"><a name="30">30</a>Йоановото кръщение от небето ли беше, или от хората? Отговорете Ми.</span> <span class="verse"><a name="31">31</a>А те разискваха помежду си, като казваха: Ако кажем: От небето; ще каже: Тогава защо не го повярвахте?</span> <span class="verse"><a name="32">32</a>Но да кажем ли: От хората? А се бояха от множеството, защото всички считаха, че Йоан наистина беше пророк.</span> <span class="verse"><a name="33">33</a>И така, в отговор на Иисус казаха: Не знаем. А Иисус им каза: И Аз също не ви казвам с каква власт правя това.</span> </p></div</div></div></body></html>