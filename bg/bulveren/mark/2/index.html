<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 2</strong></div><p><span class="verse"><a name="1">1</a>След няколко дни Той пак влезе в Капернаум; и се разчу, че бил в къщата.</span> <span class="verse"><a name="2">2</a>И веднага се събраха много хора, така че и около вратата не можеха да се поберат. А Той им говореше словото.</span> <span class="verse"><a name="3">3</a>И дойдоха и донесоха при Него един паралитик. Носеха го четирима.</span> <span class="verse"><a name="4">4</a>И като не можаха да се приближат до Него заради множеството, разкриха покрива на къщата, където беше Той, пробиха го и спуснаха постелката, на която лежеше паралитикът.</span> <span class="verse"><a name="5">5</a>А Иисус, като видя вярата им, каза на паралитика: Синко, прощават ти се греховете.</span> <span class="verse"><a name="6">6</a>А имаше там някои от книжниците, които седяха и размишляваха в сърцата си:</span> <span class="verse"><a name="7">7</a>Този защо говори така? Той богохулства. Кой може да прощава грехове освен Един, Бог?</span> <span class="verse"><a name="8">8</a>Иисус, като разбра веднага с духа Си, че така размишляват в себе си, им каза: Защо размишлявате това в сърцата си?</span> <span class="verse"><a name="9">9</a>Кое е по-лесно да кажа на паралитика: Прощават ти се греховете, или: Стани, вдигни постелката си и ходи?</span> <span class="verse"><a name="10">10</a>Но за да познаете, че Човешкият Син има власт на земята да прощава грехове – каза на паралитика:</span> <span class="verse"><a name="11">11</a>Казвам ти: стани, вдигни си постелката и си иди у дома.</span> <span class="verse"><a name="12">12</a>И той веднага стана, вдигна си постелката и излезе пред всичките; така че всички се зачудиха и славеха Бога, и говореха: Никога не сме виждали такова нещо.</span> <span class="verse"><a name="13">13</a>И пак излезе край езерото; и цялото множество идваше при Него и Той ги поучаваше.</span> <span class="verse"><a name="14">14</a>Като минаваше, видя Леви Алфеев, който седеше в бирничеството, и му каза: Следвай Ме. И той стана и Го последва.</span> <span class="verse"><a name="15">15</a>И когато Иисус седеше на трапезата в къщата му, заедно с Него и учениците Му насядаха и много бирници и грешници; защото бяха мнозина и Го следваха.</span> <span class="verse"><a name="16">16</a>Тогава книжниците от фарисеите, като видяха, че Той яде с грешниците и бирниците, казаха на учениците Му: Защо яде и пие с бирниците и грешниците?</span> <span class="verse"><a name="17">17</a>А Иисус, като чу това, им каза: Здравите нямат нужда от лекар, а болните. Не съм дошъл да призова праведните, а грешните (на покаяние).</span> <span class="verse"><a name="18">18</a>А учениците на Йоан и фарисеите постеха. И дойдоха и Му казаха: Защо учениците на Йоан и на фарисеите постят, а Твоите не постят?</span> <span class="verse"><a name="19">19</a>А Иисус им каза: Могат ли сватбарите да постят, докато младоженецът е с тях? Докато младоженецът е с тях, те не могат да постят.</span> <span class="verse"><a name="20">20</a>Но ще дойдат дни, когато младоженецът ще им се отнеме, и тогава, през онези дни, ще постят.</span> <span class="verse"><a name="21">21</a>Никой не пришива кръпка от нов плат на стара дреха; защото това, което трябва да я закърпи, се отдира от нея – новото от старото – и съдраното става по-лошо.</span> <span class="verse"><a name="22">22</a>И никой не налива ново вино в стари мехове; защото виното ще спука меховете, и ще се изхабят и виното, и меховете; а наливат ново вино в нови мехове.</span> <span class="verse"><a name="23">23</a>И в една събота, когато минаваше през посевите, учениците Му, като вървяха по пътя, започнаха да късат класове.</span> <span class="verse"><a name="24">24</a>А фарисеите Му казаха: Виж! Защо вършат в събота нещо, което не е позволено?</span> <span class="verse"><a name="25">25</a>Тогава Той им каза: Не сте ли чели какво направи Давид, когато беше в нужда и огладня и той, и мъжете, които бяха с него?</span> <span class="verse"><a name="26">26</a>Как влезе в Божия дом, когато Авиатар беше първосвещеник, и яде присъствените хлябове, от които не е позволено на никого да яде, освен на свещениците, като даде и на онези, които бяха с него?</span> <span class="verse"><a name="27">27</a>И им каза: Съботата е направена за човека, а не човекът за съботата;</span> <span class="verse"><a name="28">28</a>така че Човешкият Син е Господар и на съботата.</span> </p></div</div></div></body></html>