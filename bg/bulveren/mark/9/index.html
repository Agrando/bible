<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 9</strong></div><p><span class="verse"><a name="1">1</a>И им каза: Истина ви казвам: има някои от стоящите тук, които няма да вкусят смърт, докато не видят Божието царство, дошло със сила.</span> <span class="verse"><a name="2">2</a>И след шест дни Иисус взе Петър, Яков и Йоан и ги заведе на една висока планина насаме; и се преобрази пред тях.</span> <span class="verse"><a name="3">3</a>Дрехите Му станаха блестящи и изключително бели, като сняг, както никой белач на земята не може да избели.</span> <span class="verse"><a name="4">4</a>И им се яви Илия с Мойсей и те разговаряха с Иисус.</span> <span class="verse"><a name="5">5</a>Тогава Петър заговори и каза на Иисус: Равви, добре е да сме тук; и нека направим три шатри – една за Теб, една за Мойсей и една за Илия;</span> <span class="verse"><a name="6">6</a>защото не знаеше какво да каже, понеже се бяха изплашили много.</span> <span class="verse"><a name="7">7</a>И се яви облак и ги засени; и от облака дойде глас, който каза: Този е Моят възлюбен Син. Него слушайте.</span> <span class="verse"><a name="8">8</a>И внезапно, като се озърнаха, не видяха вече никого при себе си освен Иисус.</span> <span class="verse"><a name="9">9</a>И като слизаха от планината, Той им заръча да не казват на никого това, което бяха видели, освен когато Човешкият Син бъде възкресен от мъртвите.</span> <span class="verse"><a name="10">10</a>И те пазеха това слово, като се питаха помежду си какво значи да възкръсне от мъртвите.</span> <span class="verse"><a name="11">11</a>И Го попитаха, казвайки: Защо казват книжниците, че първо Илия трябва да дойде?</span> <span class="verse"><a name="12">12</a>А Той им каза: Наистина първо Илия ще дойде и ще възстанови всичко. И как е писано за Човешкия Син? Писано е, че трябва да пострада много и да бъде унизен.</span> <span class="verse"><a name="13">13</a>Но аз ви казвам, че Илия е дошъл, и те постъпиха с него както си искаха, така както е писано за него.</span> <span class="verse"><a name="14">14</a>И когато Той дойде при учениците, видя около тях едно голямо множество и книжници, които спореха с тях.</span> <span class="verse"><a name="15">15</a>И веднага, като Го видя, цялото множество се смая и се завтече към Него, и Го поздравяваха.</span> <span class="verse"><a name="16">16</a>И Той попита книжниците: За какво спорите с тях?</span> <span class="verse"><a name="17">17</a>И един от множеството Му отговори: Учителю, доведох при Теб сина си, който има ням дух.</span> <span class="verse"><a name="18">18</a>И където и да го хване, го тръшка; и той се запеня, скърца със зъби и се вцепенява. Казах на Твоите ученици да изгонят демона, но те не можаха.</span> <span class="verse"><a name="19">19</a>А Той в отговор им каза: О, роде невярващ, докога ще бъда с вас? Докога ще ви търпя? Доведете го при Мен.</span> <span class="verse"><a name="20">20</a>И го доведоха при Него. И когато Го видя, духът веднага го сгърчи; и той падна на земята и се валяше запенен.</span> <span class="verse"><a name="21">21</a>И Иисус попита баща му: От колко време му става така? А той каза: От детинство.</span> <span class="verse"><a name="22">22</a>И много пъти го е хвърлял и в огън, и във вода, за да го погуби. Но ако можеш да направиш нещо, съжали ни и ни помогни!</span> <span class="verse"><a name="23">23</a>А Иисус му каза: Ако можеш! Всичко е възможно за този, който вярва.</span> <span class="verse"><a name="24">24</a>Веднага бащата на детето извика и каза със сълзи: Вярвам (Господи)! Помогни на моето неверие!</span> <span class="verse"><a name="25">25</a>А Иисус, като видя, че се стича народ, смъмри нечистия дух, като му каза: Ням и глух душе, Аз ти заповядвам: излез от него и не влизай повече в него!</span> <span class="verse"><a name="26">26</a>И като изпищя и го сгърчи силно, излезе. И детето стана като мъртво, затова повечето казаха, че е умряло.</span> <span class="verse"><a name="27">27</a>Но Иисус го хвана за ръката и го вдигна; и то стана.</span> <span class="verse"><a name="28">28</a>И когато влезе в една къща, учениците Му Го попитаха насаме: Защо ние не можахме да го изгоним?</span> <span class="verse"><a name="29">29</a>А Той им каза: Този род с нищо не може да излезе, освен с молитва (и пост).</span> <span class="verse"><a name="30">30</a>И като излязоха оттам, минаха през Галилея; а Той искаше никой да не узнае това.</span> <span class="verse"><a name="31">31</a>Защото учеше учениците Си, като им казваше: Човешкият Син ще бъде предаден в ръцете на хора и те ще Го убият. И след като Го убият, на третия ден Той ще възкръсне.</span> <span class="verse"><a name="32">32</a>Но те не разбраха думата и се страхуваха да Го попитат.</span> <span class="verse"><a name="33">33</a>И дойдоха в Капернаум. И когато беше в къщата, Той ги попита: Какво разисквахте по пътя?</span> <span class="verse"><a name="34">34</a>А те мълчаха, защото по пътя бяха спорили помежду си кой от тях е по-голям.</span> <span class="verse"><a name="35">35</a>И като седна, повика дванадесетте и им каза: Който иска да бъде пръв, ще бъде последен от всички и служител на всички.</span> <span class="verse"><a name="36">36</a>Тогава взе едно детенце и го постави посред тях. И като го прегърна, им каза:</span> <span class="verse"><a name="37">37</a>Който приеме едно от тези дечица в Мое Име, Мен приема; и който приеме Мен, приема не Мен, а Този, който Ме е пратил.</span> <span class="verse"><a name="38">38</a>Тогава Йоан Му каза: Учителю, видяхме един човек да изгонва демони в Твое Име и му забранихме, защото не ни следва.</span> <span class="verse"><a name="39">39</a>А Иисус каза: Не му забранявайте, защото няма никой, който да извърши чудо в Мое Име и да може скоро да Ме злослови.</span> <span class="verse"><a name="40">40</a>Понеже онзи, който не е против нас, е откъм нас.</span> <span class="verse"><a name="41">41</a>Защото, който ви напои с чаша вода в Мое Име, понеже сте Христови, истина ви казвам, той никак няма да изгуби наградата си.</span> <span class="verse"><a name="42">42</a>А който съблазни едно от тези малките, които вярват в Мен, за него би било по-добре да му се окачи голям воденичен камък на врата и да бъде хвърлен в морето.</span> <span class="verse"><a name="43">43</a>И ако те съблазнява ръката ти, отсечи я. По-добре е за теб да влезеш в живота недъгав, отколкото да имаш две ръце и да отидеш в пъкъла, в неугасимия огън,</span> <span class="verse"><a name="44">44</a>(където "червеят им не умира и огънят не угасва").</span> <span class="verse"><a name="45">45</a>И ако те съблазнява кракът ти, отсечи го. По-добре е за теб да влезеш в живота куц, отколкото да имаш два крака и да бъдеш хвърлен в пъкъла, (в неугасимия огън,</span> <span class="verse"><a name="46">46</a>където "червеят им не умира и огънят не угасва").</span> <span class="verse"><a name="47">47</a>И ако те съблазнява окото ти, извади го. По-добре е за теб да влезеш в Божието царство с едно око, отколкото да имаш две очи и да бъдеш хвърлен в пъкъла,</span> <span class="verse"><a name="48">48</a>където "червеят им не умира и огънят не угасва".</span> <span class="verse"><a name="49">49</a>Защото всеки ще се осоли с огън (и всяка жертва ще се осоли със сол).</span> <span class="verse"><a name="50">50</a>Добро нещо е солта; но ако солта обезсолее, с какво ще я подправите? Имайте сол в себе си и мир имайте помежду си.</span> </p></div</div></div></body></html>