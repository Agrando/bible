<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 7</strong></div><p><span class="verse"><a name="1">1</a>И се събраха при Иисус фарисеите и някои от книжниците, които бяха дошли от Ерусалим,</span> <span class="verse"><a name="2">2</a>и бяха видели, че някои от учениците Му ядат хляб с нечисти, тоест неизмити ръце.</span> <span class="verse"><a name="3">3</a>Защото фарисеите и всички юдеи, като държат преданието на старейшините, не ядат, без да си измият ръцете до лактите;</span> <span class="verse"><a name="4">4</a>и когато се връщат от пазар, не ядат, без да се измият. Има и много други неща, които са приели да спазват – измивания на чаши, глинени и медни съдове (и легла).</span> <span class="verse"><a name="5">5</a>И така, фарисеите и книжниците Го запитаха: Защо Твоите ученици не вървят по преданието на старейшините, а ядат хляб с нечисти ръце?</span> <span class="verse"><a name="6">6</a>А Той им каза: Добре е пророкувал Исая за вас, лицемерите, както е писано: "Този народ Ме почита с устните си, но сърцето им се намира далеч от Мен.</span> <span class="verse"><a name="7">7</a>Но напразно Ме почитат, като учат за поучение човешки заповеди."</span> <span class="verse"><a name="8">8</a>Вие оставяте Божията заповед и спазвате човешкото предание: (миенето на стомни и на чаши; и правите много други неща).</span> <span class="verse"><a name="9">9</a>И им каза: Вие успешно осуетявате Божията заповед, за да спазите своето предание!</span> <span class="verse"><a name="10">10</a>Защото Мойсей каза: "Почитай баща си и майка си", и: "Който злослови баща или майка, непременно да се умъртви."</span> <span class="verse"><a name="11">11</a>Но вие казвате: Ако каже човек на баща си или на майка си: Това моето, с което би могъл да си помогнеш, е курбан, това значи, подарено е на Бога – това го освобождава;</span> <span class="verse"><a name="12">12</a>и вие не го оставяте вече да направи нищо за баща си или за майка си.</span> <span class="verse"><a name="13">13</a>И така осуетявате Божието слово заради вашето предание, което сте предали; и вършите много такива неща, подобни на това.</span> <span class="verse"><a name="14">14</a>И пак повика множеството и им каза: Слушайте Ме всички и разбирайте.</span> <span class="verse"><a name="15">15</a>Няма нищо извън човека, което, като влиза в него, може да го оскверни; но тези неща, които излизат от него, те оскверняват човека.</span> <span class="verse"><a name="16">16</a>(Ако има някой уши да слуша, нека слуша.)</span> <span class="verse"><a name="17">17</a>И като остави множеството и влезе вкъщи, учениците Му Го попитаха за притчата.</span> <span class="verse"><a name="18">18</a>И Той им каза: И вие ли още не проумявате? Не разбирате ли, че нищо, което влиза в човека отвън, не може да го оскверни?</span> <span class="verse"><a name="19">19</a>Защото не влиза в сърцето му, а в корема и се изхожда. С това Той обяви всички ястия за чисти.</span> <span class="verse"><a name="20">20</a>Каза още: Това, което излиза от човека, то осквернява човека.</span> <span class="verse"><a name="21">21</a>Защото отвътре, от сърцето на хората, излизат лоши мисли, блудства, кражби, убийства,</span> <span class="verse"><a name="22">22</a>прелюбодейства, користолюбие, злина, коварство, сладострастие, лукавство, богохулство, гордост, безумство.</span> <span class="verse"><a name="23">23</a>Всички тези зли неща излизат отвътре и оскверняват човека.</span> <span class="verse"><a name="24">24</a>И като стана оттам, отиде в Тирската и Сидонската страни; и влезе в една къща и не искаше никой да Го знае, но не можа да се укрие.</span> <span class="verse"><a name="25">25</a>А веднага чу за Него една жена, чиято малка дъщеря имаше нечист дух; и тя дойде и падна пред краката Му.</span> <span class="verse"><a name="26">26</a>(Жената беше гъркиня, по рождение сирофиникийка.) И Му се молеше да изгони демона от дъщеря й.</span> <span class="verse"><a name="27">27</a>А Иисус й каза: Остави децата да се наситят, защото не е прилично да се вземе хлябът от децата и да се даде на кученцата.</span> <span class="verse"><a name="28">28</a>А тя в отговор Му каза: Така е, Господи, но и кученцата под масата ядат от трохите, които падат от децата!</span> <span class="verse"><a name="29">29</a>А Той й каза: За тази дума – иди си; демонът излезе от дъщеря ти.</span> <span class="verse"><a name="30">30</a>И като си отиде у дома, намери, че детето лежеше на постелката, а демонът беше излязъл.</span> <span class="verse"><a name="31">31</a>И като излезе пак от тирската и сидонската страни, дойде към Галилейското езеро през средата на декаполските области.</span> <span class="verse"><a name="32">32</a>И доведоха при Него един глух и заекващ човек и Му се молеха да положи ръка на него.</span> <span class="verse"><a name="33">33</a>Иисус го отведе настрани от множеството, сложи пръстите Си в ушите му и като плюна, се докосна до езика му;</span> <span class="verse"><a name="34">34</a>и като погледна към небето, въздъхна и му каза: Еффата, тоест: Отворй се.</span> <span class="verse"><a name="35">35</a>И ушите му се отвориха и връзката на езика му се развърза, и той говореше ясно.</span> <span class="verse"><a name="36">36</a>И им заръча на никого да не казват за това; но колкото повече им заръчваше, толкова повече те Го разгласяваха;</span> <span class="verse"><a name="37">37</a>и се чудеха твърде много и говореха: Всичко върши добре: и глухите прави да чуват, и немите да говорят!</span> </p></div</div></div></body></html>