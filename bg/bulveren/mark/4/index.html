<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 4</strong></div><p><span class="verse"><a name="1">1</a>И пак започна да поучава край езерото. И при Него се събра едно твърде голямо множество, така че Той се качи в един кораб и седеше на езерото, а цялото множество беше на сушата край езерото.</span> <span class="verse"><a name="2">2</a>И ги поучаваше много с притчи и им казваше в поучението Си:</span> <span class="verse"><a name="3">3</a>Слушайте! Ето, сеячът излезе да сее.</span> <span class="verse"><a name="4">4</a>И когато сееше, някои зърна паднаха край пътя; и птиците дойдоха и ги изкълваха.</span> <span class="verse"><a name="5">5</a>Други паднаха на каменисто място, където нямаше много пръст; и скоро поникнаха, защото нямаше дълбока почва,</span> <span class="verse"><a name="6">6</a>а когато изгря слънцето, прегоряха и понеже нямаха корен, изсъхнаха.</span> <span class="verse"><a name="7">7</a>А други паднаха между тръни; и тръните пораснаха и ги задушиха, и не дадоха плод.</span> <span class="verse"><a name="8">8</a>А други паднаха на добра земя; и дадоха плод, който растеше и се умножаваше, и принесоха – кое тридесет, кое шестдесет, а кое сто.</span> <span class="verse"><a name="9">9</a>И каза: Който има уши да слуша, нека слуша.</span> <span class="verse"><a name="10">10</a>И когато остана сам, онези, които бяха около Него с дванадесетте, Го попитаха за притчите.</span> <span class="verse"><a name="11">11</a>И Той им каза: На вас е дадено да познаете тайната на Божието царство; а на онези, външните, всичко се дава в притчи;</span> <span class="verse"><a name="12">12</a>така че "гледащи да гледат, а да не виждат; и слушащи да слушат, а да не разбират; да не би да се обърнат и да им се прости (грехът)".</span> <span class="verse"><a name="13">13</a>И им каза: Не разбирате ли тази притча? А как ще разберете всичките притчи?</span> <span class="verse"><a name="14">14</a>Сеячът сее словото.</span> <span class="verse"><a name="15">15</a>А онези край пътя, където се сее словото, са тези, които чуват, но Сатана веднага идва и грабва посятото в тях слово.</span> <span class="verse"><a name="16">16</a>Също и посятото на каменистите места са тези, които, като чуят словото, веднага с радост го приемат;</span> <span class="verse"><a name="17">17</a>нямат обаче корен в себе си, а са кратковременни; после, когато настане напаст или гонение заради словото, веднага отпадат.</span> <span class="verse"><a name="18">18</a>Посятото между тръните са други. Те са онези, които са слушали словото,</span> <span class="verse"><a name="19">19</a>но светските грижи, примамката на богатството и пожеланията за други работи, като влязат, заглушават словото и то става безплодно.</span> <span class="verse"><a name="20">20</a>А посятото на добра земя са тези, които слушат словото, приемат го и дават плод – тридесет, шестдесет и стократно.</span> <span class="verse"><a name="21">21</a>И им каза: Затова ли се донася светилото – за да го сложат под шиника или под леглото? Не е ли за това – да го поставят на светилника?</span> <span class="verse"><a name="22">22</a>Защото няма нищо тайно, което да не стане явно, нито е било скрито нещо, освен за да излезе наяве.</span> <span class="verse"><a name="23">23</a>Ако има някой уши да слуша, нека слуша.</span> <span class="verse"><a name="24">24</a>Каза им също: Внимавайте в това, което слушате. С каквато мярка мерите, с такава ще ви се отмери и ще ви се прибави.</span> <span class="verse"><a name="25">25</a>Защото, който има, на него ще се даде, а който няма, от него ще се отнеме и това, което има.</span> <span class="verse"><a name="26">26</a>И каза: Божието царство е както когато човек хвърли семе в земята;</span> <span class="verse"><a name="27">27</a>и спи, и става нощ и ден; а как никне и расте семето, той не знае.</span> <span class="verse"><a name="28">28</a>Защото земята сама си произвежда: първо стрък, после клас, а след това – пълно зърно в класа.</span> <span class="verse"><a name="29">29</a>А когато узрее плодът, начаса изпраща сърп, защото е настанала жетва.</span> <span class="verse"><a name="30">30</a>Каза още: С какво да сравним Божието царство или с каква притча да го представим?</span> <span class="verse"><a name="31">31</a>То прилича на синапено зърно, което, когато се посее в земята, е по-малко от всичките семена, които са на земята.</span> <span class="verse"><a name="32">32</a>Но когато се посее, расте и става по-голямо от всички стръкове, и пуска големи клони, така че небесните птици могат да се подслонят под сянката му.</span> <span class="verse"><a name="33">33</a>И с много такива притчи им говореше словото, както можеха да слушат.</span> <span class="verse"><a name="34">34</a>А без притча не им говореше, но насаме обясняваше всичко на Своите ученици.</span> <span class="verse"><a name="35">35</a>И в същия ден, когато се свечери, Иисус им каза: Да минем на отвъдната страна.</span> <span class="verse"><a name="36">36</a>И като разпуснаха множеството, Го взеха със себе си в кораба, както беше; и имаше и други кораби с Него.</span> <span class="verse"><a name="37">37</a>И се надигна голяма ветрена буря; и вълните се нахвърляха върху кораба, така че корабът вече се пълнеше с вода.</span> <span class="verse"><a name="38">38</a>А Той беше на задната част, заспал на възглавница. И те Го събудиха и Му казаха: Учителю! Нима не Те е грижа, че загиваме?</span> <span class="verse"><a name="39">39</a>А Той, като се събуди, смъмри вятъра и каза на езерото: Мълчи! Утихни! И вятърът престана и настана голяма тишина.</span> <span class="verse"><a name="40">40</a>И Той им каза: Защо сте страхливи? Още ли нямате вяра?</span> <span class="verse"><a name="41">41</a>И голям страх ги обзе; и те си казаха един на друг: Кой ли е Този, че и вятърът и езерото Му се покоряват?</span> </p></div</div></div></body></html>