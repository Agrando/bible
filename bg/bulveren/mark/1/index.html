<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 1</strong></div><p><span class="verse"><a name="1">1</a>Началото на благовестието на Иисус Христос, Божия Син.</span> <span class="verse"><a name="2">2</a>Както е писано в книгата на пророк Исая: "Ето, Аз изпращам вестителя Си пред лицето Т��, който ще устрои пътя Ти пред Теб."</span> <span class="verse"><a name="3">3</a>"Глас на един, който вика в пустинята: Пригответе пътя на Господа! Прави направете пътеките за Него."</span> <span class="verse"><a name="4">4</a>Йоан дойде, като кръщаваше в пустинята и проповядваше кръщение на покаяние за опрощаване на греховете.</span> <span class="verse"><a name="5">5</a>И цялата юдейска страна и всичките жители на Ерусалим излизаха при него и се кръщаваха от него в реката Йордан, като изповядваха греховете си.</span> <span class="verse"><a name="6">6</a>А Йоан носеше облекло от камилска козина и кожен пояс около кръста си и се хранеше с акриди и див мед.</span> <span class="verse"><a name="7">7</a>И като проповядваше, казваше: След мен идва Онзи, който е по-силен от мен, на когото не съм достоен да се наведа и да развържа ремъка на сандалите Му.</span> <span class="verse"><a name="8">8</a>Аз ви кръщавам с вода, а Той ще ви кръсти със Светия Дух.</span> <span class="verse"><a name="9">9</a>И през онези дни дойде Иисус от Назарет Галилейски и се кръсти от Йоан в Йордан.</span> <span class="verse"><a name="10">10</a>И като излезе веднага от водата, видя, че небесата се разтварят и че Духът слиза на Него като гълъб.</span> <span class="verse"><a name="11">11</a>И дойде глас от небесата: Ти си Моят възлюбен Син, в Теб благоволих.</span> <span class="verse"><a name="12">12</a>И веднага Духът Го закара в пустинята.</span> <span class="verse"><a name="13">13</a>И беше в пустинята четиридесет дни, изкушаван от Сатана, и беше със зверовете, а ангелите Му служеха.</span> <span class="verse"><a name="14">14</a>А след като Йоан беше предаден на властта, Иисус дойде в Галилея и проповядваше Божието благовестие, като казваше:</span> <span class="verse"><a name="15">15</a>Времето се изпълни и Божието царство наближи: покайте се и повярвайте в благовестието!</span> <span class="verse"><a name="16">16</a>А когато минаваше край Галилейското езеро, видя Симон и брата на Симон, Андрей, че хвърляха мрежи в езерото, защото бяха рибари.</span> <span class="verse"><a name="17">17</a>И Иисус им каза: Елате след Мен, и Аз ще ви направя да станете ловци на хора.</span> <span class="verse"><a name="18">18</a>И те веднага оставиха мрежите и Го последваха.</span> <span class="verse"><a name="19">19</a>И като отмина малко, видя Яков Зеведеев и брат му Йоан, които също бяха в кораба си и кърпеха мрежите.</span> <span class="verse"><a name="20">20</a>И веднага ги повика; и те оставиха баща си Зеведей в кораба с надничарите и отидоха след Него.</span> <span class="verse"><a name="21">21</a>И дойдоха в Капернаум. И веднага в съботата Иисус влезе в синагогата и поучаваше.</span> <span class="verse"><a name="22">22</a>И те се чудеха на учението Му, защото ги поучаваше като Един, който има власт, а не като книжниците.</span> <span class="verse"><a name="23">23</a>А в синагогата им имаше човек, хванат от нечист дух, който извика и каза:</span> <span class="verse"><a name="24">24</a>(Остави ни!) Какво имаш Ти с нас, Иисусе Назарянине? Нима си дошъл да ни погубиш? Познавам Те кой си – Светият Божи.</span> <span class="verse"><a name="25">25</a>Но Иисус го смъмри, като каза: Млъкни и излез от него!</span> <span class="verse"><a name="26">26</a>Тогава нечистият дух, като го сгърчи, изкрещя със силен глас и излезе от него.</span> <span class="verse"><a name="27">27</a>И всички толкова се смаяха, че започнаха да обсъждат помежду си, като говореха: Какво е това? Що за ново учение е това? С власт заповядва дори на нечистите духове и те Му се покоряват!</span> <span class="verse"><a name="28">28</a>И веднага слухът за Него се разнесе навред по цялата Галилейска околност.</span> <span class="verse"><a name="29">29</a>И щом излязоха от синагогата, дойдоха с Яков и Йоан в къщата на Симон и Андрей.</span> <span class="verse"><a name="30">30</a>А тъщата на Симон лежеше болна от треска; и веднага Му казаха за нея.</span> <span class="verse"><a name="31">31</a>Той се приближи и като я хвана за ръка, я вдигна; и (начаса) треската я остави и тя им прислужваше.</span> <span class="verse"><a name="32">32</a>А като се свечери, когато залезе слънцето, доведоха при Него всичките болни и обладани от демони.</span> <span class="verse"><a name="33">33</a>И целият град се събра пред вратата.</span> <span class="verse"><a name="34">34</a>И Той изцели мнозина, които страдаха от разни болести, и изгони много демони, и не позволяваше на демоните да говорят, понеже Го познаваха.</span> <span class="verse"><a name="35">35</a>А сутринта, когато беше още тъмно, стана и излезе, и отиде на едно уединено място, и там се молеше.</span> <span class="verse"><a name="36">36</a>А Симон и онези, които бяха с Него, изтичаха след Него.</span> <span class="verse"><a name="37">37</a>И като Го намериха, Му казаха: Всички Те търсят.</span> <span class="verse"><a name="38">38</a>А Той им каза: Да идем другаде в близките градчета, за да проповядвам и там, защото за това съм излязъл.</span> <span class="verse"><a name="39">39</a>И влизаше в синагогите им по цяла Галилея, като проповядваше и изгонваше демоните.</span> <span class="verse"><a name="40">40</a>Тогава дойде при Него един прокажен и Му се молеше, като коленичеше пред Него и казваше: Ако искаш, можеш да ме очистиш.</span> <span class="verse"><a name="41">41</a>А Той го съжали, простря ръка и се допря до него, и му каза: Искам, бъди очистен.</span> <span class="verse"><a name="42">42</a>И веднага проказата го остави и той се очисти.</span> <span class="verse"><a name="43">43</a>И Той веднага го отпрати, като го предупреди строго:</span> <span class="verse"><a name="44">44</a>Внимавай да не кажеш на никого нищо; но иди и се покажи на свещеника, и принеси за очистването си това, което е заповядал Мойсей.</span> <span class="verse"><a name="45">45</a>А той, като излезе, започна да разгласява много и да разнася за станалото, така че Иисус не можеше вече да влезе явно в някой град, а стоеше навън в уединени места; и при Него идваха отвсякъде.</span> </p></div</div></div></body></html>