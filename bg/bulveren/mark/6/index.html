<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 6</strong></div><p><span class="verse"><a name="1">1</a>И Той излезе оттам и дойде в Своето родно място; и учениците Му Го следваха.</span> <span class="verse"><a name="2">2</a>И когато дойде съботата, започна да поучава в синагогата. И мнозина, като Го слушаха, се чудеха и говореха: Откъде е на Този всичко това? И каква е тази мъдрост, която Му е дадена, и какви са тези чудеса, извършени от ръцете Му?</span> <span class="verse"><a name="3">3</a>Не е ли Той дърводелецът, син на Мария и брат на Яков, Йосия, Юда и Симон? И сестрите Му не са ли тук, между нас? И те се отвърнаха от Него.</span> <span class="verse"><a name="4">4</a>А Иисус им каза: Никой пророк не е без почит, освен в своето родно място, сред своите роднини и в своя дом.</span> <span class="verse"><a name="5">5</a>И не можеше да извърши там никакво чудо, освен че положи ръце на няколко болни и ги изцели.</span> <span class="verse"><a name="6">6</a>И се чудеше на тяхното неверие. И обикаляше околните села и поучаваше.</span> <span class="verse"><a name="7">7</a>И като повика дванадесетте, започна да ги изпраща двама по двама и им даде власт над нечистите духове.</span> <span class="verse"><a name="8">8</a>И им заповяда да не вземат нищо за из път освен една тояга – нито хляб, нито торба, нито пари в пояса;</span> <span class="verse"><a name="9">9</a>а да се обуват със сандали. И каза: И не се обличайте с две дрехи.</span> <span class="verse"><a name="10">10</a>И им каза: В която къща влезете, оставайте в нея, докато си тръгнете оттам.</span> <span class="verse"><a name="11">11</a>И ако в някое място не ви приемат и не ви послушат, като излизате оттам, изтърсете праха изпод краката си като свидетелство против тях.</span> <span class="verse"><a name="12">12</a>И те излязоха и проповядваха, че хората трябва да се покаят.</span> <span class="verse"><a name="13">13</a>И изгонваха много демони и помазваха с масло мнозина болни, и ги изцеляваха.</span> <span class="verse"><a name="14">14</a>И цар Ирод чу за Иисус, защото Името Му стана известно, и казваше: Йоан Кръстител е възкръснал от мъртвите и затова тези велики сили действат чрез него.</span> <span class="verse"><a name="15">15</a>А други казваха, че е Илия. Други пък казваха, че Той е пророк като един от пророците.</span> <span class="verse"><a name="16">16</a>Но Ирод, като чу за Него, каза: Това е Йоан, когото аз обезглавих; той е възкръснал.</span> <span class="verse"><a name="17">17</a>Защото този Ирод беше изпратил да хванат Йоан и да го вържат в тъмница заради Иродиада, жената на брат си Филип, понеже я беше взел за жена.</span> <span class="verse"><a name="18">18</a>Защото Йоан казваше на Ирод: Не ти е позволено да имаш жената на брат си!</span> <span class="verse"><a name="19">19</a>А Иродиада се настрои против него и искаше да го убие, но не можеше;</span> <span class="verse"><a name="20">20</a>защото Ирод се страхуваше от Йоан, като знаеше, че той е праведен и свят човек, и го пазеше здраво; и когато го слушаше, вършеше много неща и с удоволствие го слушаше.</span> <span class="verse"><a name="21">21</a>И като дойде подходящ ден, когато Ирод даде вечеря за рождения си ден на големците си и на хилядниците, и на галилейските старейшини,</span> <span class="verse"><a name="22">22</a>самата дъщеря на Иродиада влезе и танцува, и угоди на Ирод и на седящите с него; и царят каза на момичето: Искай от мен, каквото желаеш, и ще ти го дам!</span> <span class="verse"><a name="23">23</a>И й се закле: Каквото и да поискаш от мен, ще ти дам, даже до половината на царството ми.</span> <span class="verse"><a name="24">24</a>А тя излезе и каза на майка си: Какво да поискам? И тя каза: Главата на Йоан Кръстител.</span> <span class="verse"><a name="25">25</a>И начаса момичето влезе бързо при царя и поиска, като каза: Искам да ми дадеш още сега на блюдо главата на Йоан Кръстител.</span> <span class="verse"><a name="26">26</a>И царят много се наскърби, но пак заради клетвите си и заради седящите с него не пожела да й откаже.</span> <span class="verse"><a name="27">27</a>И царят прати веднага един телохранител, на когото заповяда да донесе главата му; и той отиде, обезглави го в тъмницата</span> <span class="verse"><a name="28">28</a>и донесе главата му на блюдо, и я даде на момичето, а момичето я даде на майка си.</span> <span class="verse"><a name="29">29</a>А учениците му, като чуха това, дойдоха и вдигнаха тялото му, и го положиха в гроб.</span> <span class="verse"><a name="30">30</a>И апостолите се събраха при Иисус и Му разказаха всичко, каквото бяха извършили и каквото бяха поучавали.</span> <span class="verse"><a name="31">31</a>И Той им каза: Елате вие сами на уединено място насаме и си починете малко. Защото мнозина идваха и си отиваха, а те нямаха време даже да ядат.</span> <span class="verse"><a name="32">32</a>И отидоха с кораба на уединено място насаме.</span> <span class="verse"><a name="33">33</a>А като отиваха, хората ги видяха и мнозина ги познаха; и от всички градове се стекоха там пеша и ги изпревариха.</span> <span class="verse"><a name="34">34</a>И Иисус, като излезе, видя едно голямо множество и ги съжали, защото бяха като овце, които нямат пастир; и започна да ги поучава за много неща.</span> <span class="verse"><a name="35">35</a>И когато беше станало вече късно, учениците Му се приближиха при Него и казаха: Мястото е уединено и вече е късно.</span> <span class="verse"><a name="36">36</a>Разпусни ги, за да отидат по околните колиби и села и да си купят хляб, защото нямат нищо за ядене.</span> <span class="verse"><a name="37">37</a>А Той в отговор им каза: Дайте им вие да ядат. А те Му казаха: Да идем ли да купим хляб за двеста динария и да им дадем да ядат?</span> <span class="verse"><a name="38">38</a>А Той им каза: Колко хляба имате? Идете и вижте. И като узнаха, казаха: Пет, и две риби.</span> <span class="verse"><a name="39">39</a>И им заповяда да насядат всички на групи по зелената трева.</span> <span class="verse"><a name="40">40</a>И те насядаха в редици – по сто и по петдесет.</span> <span class="verse"><a name="41">41</a>И като взе петте хляба и двете риби, Иисус погледна към небето и благослови. После разчупи хлябовете и даваше на учениците да ги слагат пред тях; и двете риби раздели на всичките.</span> <span class="verse"><a name="42">42</a>И всичките ядоха и се наситиха.</span> <span class="verse"><a name="43">43</a>И вдигнаха дванадесет пълни коша с къшеи, а така също и от рибите.</span> <span class="verse"><a name="44">44</a>А онези, които ядоха хлябовете, бяха пет хиляди мъже.</span> <span class="verse"><a name="45">45</a>И веднага накара учениците Си да влязат в кораба и да отидат преди Него на отвъдната страна към Витсаида, докато Той разпусне множеството.</span> <span class="verse"><a name="46">46</a>И след като се прости с тях, отиде на хълма да се помоли.</span> <span class="verse"><a name="47">47</a>А като се свечери, корабът беше в средата на езерото, а Той – сам на сушата.</span> <span class="verse"><a name="48">48</a>И като ги видя, че се мъчат, като гребат с веслата, защото вятърът им беше насрещен, около четвъртата стража на нощта дойде при тях, като вървеше по езерото; и щеше да ги отмине.</span> <span class="verse"><a name="49">49</a>А те, като Го видяха да ходи по езерото, си помислиха, че е призрак, и извикаха;</span> <span class="verse"><a name="50">50</a>защото всички Го видяха и се изплашиха. А Той веднага им проговори, като им каза: Дерзайте! Аз съм. Не се бойте!</span> <span class="verse"><a name="51">51</a>И влезе при тях в кораба и вятърът утихна. А те много се изумиха и учудиха в себе си,</span> <span class="verse"><a name="52">52</a>защото не се бяха вразумили от чудото с хлябовете, тъй като сърцето им беше закоравяло.</span> <span class="verse"><a name="53">53</a>И като преминаха отвъд езерото, дойдоха в генисаретската земя и излязоха на сушата.</span> <span class="verse"><a name="54">54</a>И когато излязоха от кораба, хората веднага Го познаха;</span> <span class="verse"><a name="55">55</a>и се разтичаха по цялата онази околност и започнаха да носят болните на легла там, където чуеха, че се намирал Той.</span> <span class="verse"><a name="56">56</a>И където и да влизаше, в села или в градове, или в колиби, слагаха болните по пазарите и Му се молеха те да се допрат поне до полите на дрехите Му. И колкото души се допираха, се изцеляваха.</span> </p></div</div></div></body></html>