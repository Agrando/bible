<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 3</strong></div><p><span class="verse"><a name="1">1</a>И пак влезе в синагогата; и там имаше човек с изсъхнала ръка.</span> <span class="verse"><a name="2">2</a>И те Го наблюдаваха дали ще го изцели в съботен ден, за да Го обвинят.</span> <span class="verse"><a name="3">3</a>И Той каза на човека с изсъхналата ръка: Стани и ела по средата.</span> <span class="verse"><a name="4">4</a>А на тях каза: Позволено ли е да се прави добро в съботен ден, или да се прави зло? Да се спаси ли живот, или да се погуби? А те мълчаха.</span> <span class="verse"><a name="5">5</a>И като ги изгледа с гняв, наскърбен поради закоравяването на сърцата им, каза на човека: Протегни си ръката. Той я протегна и ръката му оздравя.</span> <span class="verse"><a name="6">6</a>И фарисеите, като излязоха, веднага се наговориха с иродианите против Него как да Го убият.</span> <span class="verse"><a name="7">7</a>Тогава Иисус се оттегли с учениците Си към езерото и ги последва голямо множество от Галилея.</span> <span class="verse"><a name="8">8</a>И от Юдея, от Ерусалим, от Идумея, от другата страна на Йордан и от околностите на Тир и Сидон голямо множество дойде при Него, като чуха колко много чудеса правел.</span> <span class="verse"><a name="9">9</a>И поръча на учениците Си да Го чакат с една лодка заради множеството, за да не Го притискат.</span> <span class="verse"><a name="10">10</a>Защото беше изцелил мнозина, така че онези, които имаха страдания, Го притискаха, за да се допрат до Него.</span> <span class="verse"><a name="11">11</a>И нечистите духове, когато Го виждаха, падаха пред Него и викаха, казвайки: Ти си Божи Син.</span> <span class="verse"><a name="12">12</a>Но Той строго им казваше да не Го изявяват.</span> <span class="verse"><a name="13">13</a>След това се изкачи на хълма и повика при Себе Си онези, които Той искаше, и те отидоха при Него.</span> <span class="verse"><a name="14">14</a>И определи дванадесет души, за да бъдат с Него и за да ги изпраща да проповядват,</span> <span class="verse"><a name="15">15</a>и да имат власт да изцеляват болести и да изгонват демони:</span> <span class="verse"><a name="16">16</a>Симон, на когото даде и името Петър;</span> <span class="verse"><a name="17">17</a>и Яков Зеведеев и Якововия брат Йоан, на които даде и името Воанергес, тоест синове на гърма;</span> <span class="verse"><a name="18">18</a>и Андрей и Филип; Вартоломей и Матей; Тома и Яков Алфеев; Тадей и Симон Кананит;</span> <span class="verse"><a name="19">19</a>и Юда Искариотски, който Го и предаде.</span> <span class="verse"><a name="20">20</a>И дойдоха в една къща; и пак се събра народ, така че те не можаха дори хляб да ядат.</span> <span class="verse"><a name="21">21</a>А Своите Му, като чуха това, отидоха да Го хванат; защото казваха, че не бил на Себе Си.</span> <span class="verse"><a name="22">22</a>И книжниците, които бяха слезли от Ерусалим, казваха, че Той има Веелзевул, и че изгонва демоните чрез началника на демоните.</span> <span class="verse"><a name="23">23</a>Но Той, като ги повика, им каза с притчи: Как може Сатана да изгонва Сатана?</span> <span class="verse"><a name="24">24</a>Ако едно царство се раздели против себе си, това царство не може да устои.</span> <span class="verse"><a name="25">25</a>И ако един дом се раздели против себе си, този дом не ще може да устои.</span> <span class="verse"><a name="26">26</a>И ако Сатана е въстанал против себе си и се е разделил, той не може да устои, а е дошъл краят му.</span> <span class="verse"><a name="27">27</a>И никой не може да влезе в къщата на силния и да ограби покъщнината му, ако първо не върже силния – и тогава ще ограби къщата му.</span> <span class="verse"><a name="28">28</a>Истина ви казвам, че всичките грехове на човешките синове ще бъдат простени и всичките хули, с които биха богохулствали;</span> <span class="verse"><a name="29">29</a>но ако някой похули Светия Дух, за него няма прошка до века, а е виновен за вечен грях;</span> <span class="verse"><a name="30">30</a>защото казваха: Има нечист дух.</span> <span class="verse"><a name="31">31</a>И дойдоха майка Му и братята Му и като стояха навън, изпратиха до Него да Го повикат.</span> <span class="verse"><a name="32">32</a>А около Него седеше едно множество; и Му казаха: Ето, майка Ти и братята Ти са навън и Те търсят.</span> <span class="verse"><a name="33">33</a>А Той в отговор им каза: Коя е майка Ми? И кои са братята Ми?</span> <span class="verse"><a name="34">34</a>И като изгледа седящите около Него, каза: Ето майка Ми и братята Ми!</span> <span class="verse"><a name="35">35</a>Защото, който върши Божията воля, той Ми е брат и сестра, и майка.</span> </p></div</div></div></body></html>