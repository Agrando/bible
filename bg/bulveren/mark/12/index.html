<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 12</strong></div><p><span class="verse"><a name="1">1</a>И започна да им говори с притчи: Един човек насади лозе, огради го с плет, изкопа лин и съгради кула; и го даде под наем на лозари и отиде в чужбина.</span> <span class="verse"><a name="2">2</a>И по времето на плода изпрати до лозарите един слуга, за да прибере от лозарите от плода на лозето.</span> <span class="verse"><a name="3">3</a>А те го хванаха, биха го и го отпратиха празен.</span> <span class="verse"><a name="4">4</a>Пак изпрати до тях друг слуга; а те го замериха с камъни, нараниха го по главата и го отпратиха, като го оскърбиха безсрамно.</span> <span class="verse"><a name="5">5</a>Изпрати и друг, когото убиха; и мнозина други, от които едни биха, а други убиха.</span> <span class="verse"><a name="6">6</a>Имаше той още и един възлюбен син. Него изпрати последен до тях, като казваше: Ще почетат сина ми.</span> <span class="verse"><a name="7">7</a>Но онези лозари казаха помежду си: Това е наследникът. Елате да го убием, и наследството ще бъде наше.</span> <span class="verse"><a name="8">8</a>И го хванаха и го убиха, и го хвърлиха вън от лозето.</span> <span class="verse"><a name="9">9</a>И така, какво ще направи стопанинът на лозето? Ще дойде и ще погуби тези лозари, а лозето ще даде на други.</span> <span class="verse"><a name="10">10</a>Не сте ли чели това писание: "Камъкът, който отхвърлиха зидарите, той стана глава на ъгъла.</span> <span class="verse"><a name="11">11</a>От Господа е това и чудно е в нашите очи"?</span> <span class="verse"><a name="12">12</a>И те искаха да Го хванат, но се уплашиха от множеството, понеже разбраха, че за тях каза тази притча. И Го оставиха и си отидоха.</span> <span class="verse"><a name="13">13</a>Тогава изпратиха при Него някои от фарисеите и иродианите, за да Го уловят за някоя от Неговите думи.</span> <span class="verse"><a name="14">14</a>И те, като дойдоха, Му казаха: Учителю, знаем, че си истинен и не Те е грижа от никого, защото не гледаш на лицето на хората, а учиш Божия път според истината. Право ли е да даваме данък на императора, или не?</span> <span class="verse"><a name="15">15</a>Да даваме ли, или да не даваме? А Той, като знаеше тяхното лицемерие, им каза: Защо Ме изпитвате? Донесете Ми един динарий, за да го видя.</span> <span class="verse"><a name="16">16</a>И те Му донесоха. Тогава Той им каза: Чий е този образ и надпис? А те Му казаха: На императора.</span> <span class="verse"><a name="17">17</a>Иисус им каза: Отдавайте императорското на императора и Божието на Бога. И те много Му се зачудиха.</span> <span class="verse"><a name="18">18</a>След това дойдоха при Него садукеи, които казват, че няма възкресение, и Го попитаха, казвайки:</span> <span class="verse"><a name="19">19</a>Учителю, Мойсей ни е писал, че ако на някого умре брат му и остави жена, а не остави деца, то брат му да вземе жена му и да създаде потомство на брат си.</span> <span class="verse"><a name="20">20</a>Имаше седем братя. Първият взе жена и когато умря, не остави потомство.</span> <span class="verse"><a name="21">21</a>Взе я и вторият и той умря, и не остави потомство; а също и третият.</span> <span class="verse"><a name="22">22</a>(Имаха я и) седмината и не оставиха потомство. А след всички умря и жената.</span> <span class="verse"><a name="23">23</a>И така, при възкресението, когато те ще възкръснат, на кого от тях ще бъде жена? Защото и седмината я имаха за жена.</span> <span class="verse"><a name="24">24</a>Иисус им каза: Не затова ли се заблуждавате – понеже не знаете нито Писанията, нито Божията сила?</span> <span class="verse"><a name="25">25</a>Защото, когато възкръснат от мъртвите, нито се женят, нито се омъжват, а са като ангели на небесата.</span> <span class="verse"><a name="26">26</a>А за мъртвите – че биват възкресени – не сте ли чели в книгата на Мойсей, как Бог му говори при къпината и му каза: "Аз съм Бог Авраамов, Бог Исааков и Бог Яковов"?</span> <span class="verse"><a name="27">27</a>Той не е Бог на мъртвите, а на живите. И така, вие много се заблуждавате.</span> <span class="verse"><a name="28">28</a>А един от книжниците, който дойде и ги чу, като спореха, като видя, че им отговори добре, Го попита: Коя е първата от всички заповеди?</span> <span class="verse"><a name="29">29</a>Иисус отговори: Първата е: "Слушай, Израилю: Господ, нашият Бог, е един Господ;</span> <span class="verse"><a name="30">30</a>и да възлюбиш Господа, твоя Бог, с цялото си сърце, с цялата си душа, с целия си ум и с цялата си сила!"</span> <span class="verse"><a name="31">31</a>А ето втората, (подобна на нея): "Да възлюбиш ближния си като себе си!" Друга заповед, по-голяма от тези, няма.</span> <span class="verse"><a name="32">32</a>Книжникът Му каза: Правилно, Учителю! Ти говори според истината, защото Бог е един и няма друг, освен Него;</span> <span class="verse"><a name="33">33</a>и да Го люби човек с цялото си сърце, с целия си разум и с цялата си сила, и да люби ближния си като себе си – това е много повече от всичките всеизгаряния и жертви.</span> <span class="verse"><a name="34">34</a>Иисус, като видя, че той отговори разумно, му каза: Не си далеч от Божието царство. И никой вече не смееше да Му задава въпроси.</span> <span class="verse"><a name="35">35</a>И когато поучаваше в храма, Иисус заговори и каза: Как казват книжниците, че Христос е Давидов Син?</span> <span class="verse"><a name="36">36</a>Сам Давид каза чрез Светия Дух: "Каза Господ на моя Господ: Седи от дясната Ми страна, докато положа враговете Ти под краката Ти."</span> <span class="verse"><a name="37">37</a>Сам Давид Го нарича Господ. Как тогава Той е негов Син? И голямото множество Го слушаше с удоволствие.</span> <span class="verse"><a name="38">38</a>И в поучението Си казваше: Пазете се от книжниците, които обичат да ходят пременени и да приемат поздравите по пазарите</span> <span class="verse"><a name="39">39</a>и първите пейки по синагогите, и първите места на празненствата –</span> <span class="verse"><a name="40">40</a>тези, които изпояждат домовете на вдовиците, даже когато принасят дълги молитви за показ. Те ще приемат по-голямо осъждане.</span> <span class="verse"><a name="41">41</a>И като седна Иисус срещу касата, гледаше как народът пускаше пари в касата; и мнозина богаташи пускаха много.</span> <span class="verse"><a name="42">42</a>А една бедна вдовица дойде и пусна две лепти, тоест един кодрант.</span> <span class="verse"><a name="43">43</a>А Иисус повика учениците Си и им каза: Истина ви казвам: тази бедна вдовица пусна повече от всички, които пускат в касата.</span> <span class="verse"><a name="44">44</a>Защото те всички пускат от излишъка си, а тя от немотията си пусна всичко, което имаше – цялото си препитание.</span> </p></div</div></div></body></html>