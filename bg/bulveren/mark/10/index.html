<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mark/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mark">Mark</a> &gt <strong>Chapter 10</strong></div><p><span class="verse"><a name="1">1</a>И стана оттам, и дойде в юдейските области и местата отвъд Йордан. И при Него пак се стече народ; и Той пак ги поучаваше според обичая Си.</span> <span class="verse"><a name="2">2</a>А някои фарисеи се приближиха и за да Го изпитат, Го попитаха: Позволено ли е на мъж да напусне жена си?</span> <span class="verse"><a name="3">3</a>В отговор Той им каза: Какво ви е заповядал Мойсей?</span> <span class="verse"><a name="4">4</a>А те казаха: Мойсей е позволил на мъжа да напише разводно писмо и да я напусне.</span> <span class="verse"><a name="5">5</a>А Иисус им каза: Поради вашето коравосърдечие ви е написал той тази заповед;</span> <span class="verse"><a name="6">6</a>но в началото на създанието Бог ги е направил мъжко и женско.</span> <span class="verse"><a name="7">7</a>"Затова ще остави човек баща си и майка си и ще се привърже към жена си;</span> <span class="verse"><a name="8">8</a>и двамата ще бъдат една плът"; така че не са вече двама, а една плът.</span> <span class="verse"><a name="9">9</a>И така, онова, което Бог е съчетал, човек да не го разлъчва.</span> <span class="verse"><a name="10">10</a>И в къщата учениците пак Го попитаха за това.</span> <span class="verse"><a name="11">11</a>А Той им каза: Който напусне жена си и се ожени за друга, той прелюбодейства против нея.</span> <span class="verse"><a name="12">12</a>И ако тя напусне мъжа си и се омъжи за друг, тя прелюбодейства.</span> <span class="verse"><a name="13">13</a>Тогава доведоха при Него дечица, за да се докосне до тях; а учениците им се скараха.</span> <span class="verse"><a name="14">14</a>Но Иисус, като видя това, възнегодува и им каза: Оставете дечицата да дойдат при Мен и не ги спирайте; защото на такива е Божието царство.</span> <span class="verse"><a name="15">15</a>Истина ви казвам: който не приеме Божието царство като дете, той никак няма да влезе в него.</span> <span class="verse"><a name="16">16</a>И Той ги прегърна и ги благослови, като положи ръцете Си на тях.</span> <span class="verse"><a name="17">17</a>А когато излизаше на пътя, един се завтече, коленичи пред Него и Го попита: Учителю благи, какво да направя, за да наследя вечен живот?</span> <span class="verse"><a name="18">18</a>А Иисус му каза: Защо Ме наричаш благ? Никой не е благ, освен Един, Бог.</span> <span class="verse"><a name="19">19</a>Знаеш заповедите: "Не убивай; не прелюбодействай; не кради; не лъжесвидетелствай; не увреждай; почитай баща си и майка си."</span> <span class="verse"><a name="20">20</a>А той Му каза: Учителю, всичко това съм опазил от младостта си.</span> <span class="verse"><a name="21">21</a>А Иисус, като го погледна, го възлюби и му каза: Едно не ти достига: иди, продай всичко, което имаш, и дай на бедните; и ще имаш съкровище на небето. И ела и Ме следвай.</span> <span class="verse"><a name="22">22</a>Но той посърна от това слово и си отиде наскърбен, защото имаше много имот.</span> <span class="verse"><a name="23">23</a>А Иисус се огледа наоколо и каза на учениците: Колко трудно ще влязат в Божието царство онези, които имат богатство!</span> <span class="verse"><a name="24">24</a>А учениците се смаяха на Неговите думи. Но в отговор Иисус пак им каза: Деца, колко е трудно да влязат в Божието царство онези, които се уповават на богатството!</span> <span class="verse"><a name="25">25</a>По-лесно е камилата да мине през иглени уши, отколкото богат да влезе в Божието царство.</span> <span class="verse"><a name="26">26</a>А те се зачудиха твърде много и Му казаха: Тогава кой може да се спаси?</span> <span class="verse"><a name="27">27</a>Иисус ги погледна и каза: За хората това е невъзможно, но не и за Бога; защото за Бога всичко е възможно.</span> <span class="verse"><a name="28">28</a>Петър започна да Му говори: Ето, ние оставихме всичко и Те последвахме.</span> <span class="verse"><a name="29">29</a>Иисус каза: Истина ви казвам: няма човек, който да е оставил къща или братя, или сестри, или майка, или баща, или деца, или ниви заради Мен и заради благовестието,</span> <span class="verse"><a name="30">30</a>и да не получи сега, в това време, сто пъти повече къщи и братя, и сестри, и майки, и деца, и ниви, заедно с гонения, а в идващия свят – вечен живот.</span> <span class="verse"><a name="31">31</a>Обаче мнозина първи ще бъдат последни, а последните – първи.</span> <span class="verse"><a name="32">32</a>А когато бяха на път, като отиваха към Ерусалим, Иисус вървеше пред тях, а те се чудеха. И онези, които Го следваха, бяха обзети от страх. И като събра пак дванадесетте, започна да им казва това, което щеше да Го сполети:</span> <span class="verse"><a name="33">33</a>Ето, ние се изкачваме към Ерусалим и Човешкият Син ще бъде предаден на главните свещеници и на книжниците. И те ще Го осъдят на смърт и ще Го предадат на езичниците;</span> <span class="verse"><a name="34">34</a>и ще Му се подиграят, ще Го бият, ще Го плюят и ще Го убият; и на третия ден ще възкръсне.</span> <span class="verse"><a name="35">35</a>Тогава при Него се приближиха Яков и Йоан, Зеведеевите синове, и Му казаха: Учителю, желаем да ни направиш, каквото и да Ти поискаме.</span> <span class="verse"><a name="36">36</a>А Той им каза: Какво желаете да ви направя?</span> <span class="verse"><a name="37">37</a>Те Му казаха: Да ни дадеш да седнем – един от дясната Ти страна, а друг от лявата Ти страна в Твоята слава.</span> <span class="verse"><a name="38">38</a>А Иисус им каза: Не знаете какво искате. Можете ли да пиете чашата, която Аз пия, или да се кръстите с кръщението, с което Аз се кръщавам?</span> <span class="verse"><a name="39">39</a>Те Му казаха: Можем. А Иисус им каза: Чашата, която Аз пия, ще пиете; и с кръщението, с което Аз се кръщавам, ще се кръстите;</span> <span class="verse"><a name="40">40</a>но да седнете от дясната Ми или от лявата Ми страна не е Мое да дам, а ще се даде на онези, за които е било приготвено.</span> <span class="verse"><a name="41">41</a>А десетимата, като чуха това, започнаха да негодуват против Яков и Йоан.</span> <span class="verse"><a name="42">42</a>Но Иисус ги повика и им каза: Вие знаете, че онези, които се считат за владетели на народите, господаруват над тях и големците им властват над тях.</span> <span class="verse"><a name="43">43</a>Но между вас не е така; а който иска да стане велик между вас, нека ви бъде служител;</span> <span class="verse"><a name="44">44</a>и който иска да бъде пръв между вас, нека бъде слуга на всичките.</span> <span class="verse"><a name="45">45</a>Защото и Човешкият Син не дойде да Му служат, а да служи и да даде живота Си откуп за мнозина.</span> <span class="verse"><a name="46">46</a>След това дойдоха в Ерихон. И когато Той излизаше от Ерихон с учениците Си и с едно голямо множество, Тимеевият син Вартимей, който беше сляп, седеше край пътя и просеше.</span> <span class="verse"><a name="47">47</a>И когато чу, че това е Иисус Назарянинът, започна да вика, като казваше: Иисусе, Сине Давидов, смили се над мен!</span> <span class="verse"><a name="48">48</a>И мнозина го мъмреха, за да млъкне; но той още повече викаше: Сине Давидов, смили се над мен!</span> <span class="verse"><a name="49">49</a>И така, Иисус се спря и каза: Повикайте го. Повикаха слепия и му казаха: Дерзай, стани, вика те.</span> <span class="verse"><a name="50">50</a>И той хвърли дрехата си и скочи, и дойде при Иисус.</span> <span class="verse"><a name="51">51</a>А Иисус заговори и му каза: Какво искаш да ти направя? Слепият Му каза: Равуни, да прогледна!</span> <span class="verse"><a name="52">52</a>А Иисус му каза: Иди си, твоята вяра те изцели. И той веднага прогледна и Го последва по пътя.</span> </p></div</div></div></body></html>