<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/dan/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/dan">Daniel</a> &gt <strong>Chapter 2</strong></div><p><span class="verse"><a name="1">1</a>И във втората година от царуването на Навуходоносор, Навуходоносор сънува сънища и духът му се обезпокои и сънят побягна от него.</span> <span class="verse"><a name="2">2</a>И царят каза да повикат книжниците и гадателите, заклинателите и халдейците, за да разкрият на царя сънищата му. И те влязоха и застанаха пред царя.</span> <span class="verse"><a name="3">3</a>И царят им каза: Сънувах сън; и духът ми е обезпокоен да разбера съня.</span> <span class="verse"><a name="4">4</a>И халдейците говориха на царя на арамейски: Царю, да си жив до века! Кажи съня на слугите си, и ние ще изявим тълкуванието му.</span> <span class="verse"><a name="5">5</a>Царят отговори и каза на халдейците: Решението ми е твърдо: Ако не ми известите съня и тълкуванието му, ще бъдете разсечени на части и къщите ви ще бъдат обърнати на бунища;</span> <span class="verse"><a name="6">6</a>но ако съобщите съня и тълкуванието му, ще получите от мен подаръци, награди и голяма чест. И така, съобщете ми съня и тълкуванието му.</span> <span class="verse"><a name="7">7</a>Те отговориха втори път и казаха: Нека царят каже съня на слугите си, и ние ще изявим тълкуванието му.</span> <span class="verse"><a name="8">8</a>Царят отговори и каза: Зная със сигурност, че вие искате да печелите време, понеже виждате, че решението ми е твърдо.</span> <span class="verse"><a name="9">9</a>Така че, ако не ми известите съня, има само едно решение за вас — защото сте се наговорили да говорите лъжливи и измамни думи пред мен, докато се променят времената. И така, кажете ми съня, и аз ще зная, че можете да ми изявите и тълкуванието му.</span> <span class="verse"><a name="10">10</a>Халдейците отговориха пред царя и казаха: Няма човек на света, който да може да изяви делото на царя — защото никой цар, и велик и могъщ, не е изисквал такова нещо от книжник или гадател, или халдеец.</span> <span class="verse"><a name="11">11</a>И това нещо, което царят изисква, е трудно; и няма друг, който би могъл да го изяви пред царя освен боговете, чието жилище не е при смъртните.</span> <span class="verse"><a name="12">12</a>От това царят се разгневи много и се разяри, и заповяда да погубят всичките вавилонски мъдреци.</span> <span class="verse"><a name="13">13</a>И излезе указът да се умъртвят мъдреците, и потърсиха и Даниил и другарите му, за да ги умъртвят.</span> <span class="verse"><a name="14">14</a>Тогава Даниил се обърна с ум и разум към началника на царските телохранители, Ариох, който беше излязъл да умъртви вавилонските мъдреци,</span> <span class="verse"><a name="15">15</a>като отговори и каза на царския началник Ариох: Защо указът от царя е толкова строг? Тогава Ариох извести работата на Даниил.</span> <span class="verse"><a name="16">16</a>И Даниил влезе и измоли от царя да му даде време, за да изяви на царя тълкуванието на съня.</span> <span class="verse"><a name="17">17</a>След това Даниил отиде в къщата си и извести работата на другарите си Анания, Мисаил и Азария,</span> <span class="verse"><a name="18">18</a>за да измолят милост от небесния Бог за тази тайна, за да не бъдат погубени Даниил и другарите му с останалите вавилонски мъдреци.</span> <span class="verse"><a name="19">19</a>След това тайната се откри на Даниил в нощно видение. Тогава Даниил благослови небесния Бог.</span> <span class="verse"><a name="20">20</a>Даниил проговори и каза: Да бъде благословено Божието Име от века и до века, защото мъдростта и силата са Негови!</span> <span class="verse"><a name="21">21</a>Той променя времената и годините, сваля царе и поставя царе. Той дава мъдрост на мъдрите и знание на разумните.</span> <span class="verse"><a name="22">22</a>Той открива дълбоките и скрити неща, Той знае онова, което е в тъмнината, и светлината обитава с Него.</span> <span class="verse"><a name="23">23</a>На Теб, Боже на бащите ми, благодаря и Теб прославям, че си ми дал мъдрост и сила и си ми дал да узная онова, което помолихме от Теб — защото Ти ни даде да узнаем делото на царя.</span> <span class="verse"><a name="24">24</a>И така, Даниил влезе при Ариох, когото царят беше назначил да погуби вавилонските мъдреци. Влезе и му каза така: Не погубвай вавилонските мъдреци. Въведи ме пред царя, и аз ще изявя на царя тълкуванието на съня.</span> <span class="verse"><a name="25">25</a>Тогава Ариох побърза да въведе Даниил пред царя и му каза така: Намерих човек от пленените от Юда, който ще извести на царя тълкуванието.</span> <span class="verse"><a name="26">26</a>Царят проговори и каза на Даниил, чието име беше Валтасасар: Можеш ли да ми съобщиш съня, който видях, и тълкуванието му?</span> <span class="verse"><a name="27">27</a>Даниил отговори пред царя и каза: Тайната, която царят изисква, не могат да изявят на царя нито мъдреци, нито гадатели, нито книжници, нито гледачи.</span> <span class="verse"><a name="28">28</a>Но има Бог на небесата, който открива тайни, и Той известява на цар Навуходоносор какво ще стане в последните дни. Сънят ти и виденията на главата ти на леглото ти са тези:</span> <span class="verse"><a name="29">29</a>В теб, царю, се надигнаха размишления на леглото ти за това, какво ще стане след това; и Онзи, който открива тайни, ти е известил какво ще стане.</span> <span class="verse"><a name="30">30</a>А на мен тази тайна се откри не чрез мъдрост, която имам аз повече от всичките живи, а за да се извести на царя тълкуването на съня, и за да разбереш размишленията на сърцето си.</span> <span class="verse"><a name="31">31</a>Ти, царю, си видял, и ето, един огромен образ. Този образ е бил велик блясъкът му е бил превъзходен. Стоял е пред теб и видът му е бил страшен.</span> <span class="verse"><a name="32">32</a>Главата на този образ е била от чисто злато, гърдите му и мишците му — от сребро, коремът му и бедрата му — от бронз,</span> <span class="verse"><a name="33">33</a>подбедрениците му от — желязо, краката му — отчасти от желязо, а отчасти от глина.</span> <span class="verse"><a name="34">34</a>Ти си гледал, докато се е откъснал камък, но не от ръце, който е ударил образа в краката му от желязо и глина и ги е разбил.</span> <span class="verse"><a name="35">35</a>Тогава едновременно желязото, глината, бронзът, среброто и златото са се разбили и са станали като прах от летните хармани; и вятърът ги е отнесъл и никакво място не се е намерило за тях. А камъкът, който е ударил образа, е станал голяма планина и е изпълнил цялата земя.</span> <span class="verse"><a name="36">36</a>Това е сънят, и ще кажем пред царя тълкуванието му.</span> <span class="verse"><a name="37">37</a>Ти, царю, си цар на царете — на теб небесният Бог е дал царството, властта, силата и славата.</span> <span class="verse"><a name="38">38</a>И навсякъде, където живеят хора, полски зверове и небесни птици, Той ги е дал в твоята ръка и те е поставил владетел над всички тях. Ти си златната глава.</span> <span class="verse"><a name="39">39</a>И след теб ще се издигне друго царство, по-долно от твоето; и друго, трето царство от бронз, което ще завладее цялата земя.</span> <span class="verse"><a name="40">40</a>И ще има четвърто царство, силно като желязо; също както желязото разбива и смазва всичко, и то, като желязото, което стрива, ще разбие и стрие всички тези.</span> <span class="verse"><a name="41">41</a>А понеже си видял краката и пръстите отчасти от грънчарска глина и отчасти от желязо, това ще бъде разделено царство; но в него ще има нещо от здравината на желязото, понеже си видял желязото смесено с глинена кал.</span> <span class="verse"><a name="42">42</a>А пръстите на краката, отчасти от желязо и отчасти от глина — отчасти царството ще бъде силно и отчасти крехко.</span> <span class="verse"><a name="43">43</a>А понеже си видял желязото смесено с глинена кал — те ще се размесят чрез човешкото семе, но няма да се прилепят един към друг, както желязото не се смесва с глината.</span> <span class="verse"><a name="44">44</a>И в дните на тези царе небесният Бог ще издигне царство, което до века няма да се разруши и управлението му няма да бъде оставено на друг народ; а то ще разбие и довърши всички тези царства и самото то ще пребъде до века,</span> <span class="verse"><a name="45">45</a>понеже си видял, че от планината се е откъснал камък, но не с ръце, и е разбил желязото, бронза, глината, среброто и златото. Великият Бог е известил на царя какво ще стане след това. Сънят е верен и тълкуванието му — достоверно.</span> <span class="verse"><a name="46">46</a>Тогава цар Навуходоносор падна на лицето си и се поклони на Даниил и заповяда да му принесат принос и кадения.</span> <span class="verse"><a name="47">47</a>Царят отговори на Даниил и каза: Наистина вашият Бог е Бог на боговете и Господ на царете, и открива тайни, тъй като ти можа да откриеш тази тайна.</span> <span class="verse"><a name="48">48</a>Тогава царят възвеличи Даниил и му даде множество големи подаръци и го постави за владетел над цялата вавилонска област и за главен началник над всичките вавилонски мъдреци.</span> <span class="verse"><a name="49">49</a>И Даниил измоли от царя и той постави Седрах, Мисах и Авденаго над управата на вавилонската област; а Даниил беше в царския двор.</span> </p></div</div></div></body></html>