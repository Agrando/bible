<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/dan/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/dan">Daniel</a> &gt <strong>Chapter 4</strong></div><p><span class="verse"><a name="1">1</a>Цар Навуходоносор към всички народи, племена и езици, които живеят по цялата земя: Мир да ви се умножи!</span> <span class="verse"><a name="2">2</a>Беше ми угодно да оповестя знаменията и чудесата, които Всевишният Бог ми направи.</span> <span class="verse"><a name="3">3</a>Колко велики са знаменията Му и колко могъщи са чудесата Му! Неговото царство е вечно царство и Неговото владичество — от поколение в поколение.</span> <span class="verse"><a name="4">4</a>Аз, Навуходоносор, бях спокоен в дома си и благополучен в двореца си.</span> <span class="verse"><a name="5">5</a>Видях сън, който ме уплаши, и размишленията на леглото ми и виденията на главата ми ме уплашиха.</span> <span class="verse"><a name="6">6</a>И издадох указ да се въведат пред мен всичките вавилонски мъдреци, за да ми известят тълкуванието на съня.</span> <span class="verse"><a name="7">7</a>Тогава влязоха книжниците, гадателите, халдейците и гледачите, и аз разказах съня пред тях, но не ми известиха тълкуванието му.</span> <span class="verse"><a name="8">8</a>А накрая дойде пред мен Даниил, чието име е Валтасасар, по името на моя бог, и в когото е духът на светите богове; и аз разказах съня пред него:</span> <span class="verse"><a name="9">9</a>Валтасасаре, началнико на книжниците, понеже зная, че духът на светите богове е в теб и никаква тайна не ти е трудна, обясни ми виденията на съня ми, който видях, и тълкуванието му.</span> <span class="verse"><a name="10">10</a>Ето какви бяха виденията на главата ми и на леглото ми: Гледах, и ето, дърво сред земята, а височината му беше огромна.</span> <span class="verse"><a name="11">11</a>Дървото стана голямо и здраво, височината му стигаше до небето и то се виждаше до краищата на цялата земя.</span> <span class="verse"><a name="12">12</a>Листата му бяха хубави, плодът му — изобилен и на него имаше храна за всички; полските животни намираха сянка под него и небесните птици живееха в клоните му, и от него се хранеше всяко създание.</span> <span class="verse"><a name="13">13</a>Видях във виденията на главата си на леглото си, и ето, един свят страж слезе от небето.</span> <span class="verse"><a name="14">14</a>Той извика силно и каза така: Отсечете дървото и изсечете клоните му; отърсете листата му и разпръснете плода му; нека бягат животните изпод него и птиците от клоните му!</span> <span class="verse"><a name="15">15</a>Но пъна с корените му оставете в земята, и то стегнат с обръч от желязо и бронз сред полската зеленина; и нека се мокри от небесната роса и нека участва с животните в тревата на земята.</span> <span class="verse"><a name="16">16</a>Нека човешкото му сърце се измени и нека му се даде животинско сърце; и така нека минат над него седем времена.</span> <span class="verse"><a name="17">17</a>Чрез решение на стражите е дошло това послание и делото е по думата на светите, за да разберат живите, че Всевишният владее над царството на хората и го дава на когото иска, и поставя над него най-нищожния измежду хората.</span> <span class="verse"><a name="18">18</a>Този сън видях аз, цар Навуходоносор, и ти, Валтасасаре, кажи тълкуванието му, защото нито един от мъдреците на царството ми не може да ми извести тълкуванието, а ти можеш, защото духът на светите богове е в теб.</span> <span class="verse"><a name="19">19</a>Тогава Даниил, чието име беше Валтасасар, остана смаян за известно време и размислите му го плашеха. Царят проговори и каза: Валтасасаре, сънят и тълкуванието му да не те плашат! Валтасасар каза в отговор: Господарю мой, сънят нека бъде за онези, които те мразят, и тълкуванието му — за враговете ти!</span> <span class="verse"><a name="20">20</a>Дървото, което си видял, че е станало голямо и здраво, чиято височина е стигала до небето и което се виждало от цялата земя,</span> <span class="verse"><a name="21">21</a>чиито листа са били хубави и плодът му — изобилен и на което е имало храна за всички, и под което са живеели полските животни, и по чиито клони са се подслонявали небесните птици —</span> <span class="verse"><a name="22">22</a>това си ти, царю, който си станал голям и здрав; защото величието ти е станало голямо и е стигнало до небето и владичеството ти — до края на земята.</span> <span class="verse"><a name="23">23</a>А това, че царят е видял един свят страж да слиза от небето и да казва: Отсечете дървото и го унищожете, но пъна с корените му оставете в земята, и то стегнат с обръч от желязо и бронз сред полската зеленина; и нека се мокри от небесната роса и нека участва с полските животни, докато минат над него седем времена! —</span> <span class="verse"><a name="24">24</a>това е тълкуването му, царю, и това е решението на Всевишния, което ще постигне господаря ми, царя:</span> <span class="verse"><a name="25">25</a>Ще бъдеш изгонен измежду хората и жилището ти ще бъде с полските животни, ще бъдеш хранен с трева като говедата и ще бъдеш мокрен от небесната роса; и ще минат над теб седем времена, докато познаеш, че Всевишният владее над царството на хората и го дава на когото иска.</span> <span class="verse"><a name="26">26</a>А това, че е било казано да се остави пънът с корените на дървото, значи, че царството ще ти остане, щом познаеш, че небесата владеят.</span> <span class="verse"><a name="27">27</a>Затова, царю, нека ти бъде угоден моят съвет да оставиш греховете си чрез правда и беззаконията си — чрез милост към бедните, ако искаш да се продължи благоденствието ти.</span> <span class="verse"><a name="28">28</a>Всичко това постигна цар Навуходоносор.</span> <span class="verse"><a name="29">29</a>След дванадесет месеца, като ходеше по царския дворец във Вавилон,</span> <span class="verse"><a name="30">30</a>царят проговори и каза: Не е ли велик този Вавилон, който аз съградих за седалище на царството с мощната си сила и за славата на великолепието си!</span> <span class="verse"><a name="31">31</a>Думата беше още в устата на царя, когато от небесата дойде глас: На теб се казва, царю Навуходоносор: Царството се отне от теб!</span> <span class="verse"><a name="32">32</a>И ще бъдеш изгонен измежду хората и жилището ти ще бъде с полските животни, и ще бъдеш хранен с трева като говедата; и ще минат над теб седем времена, докато познаеш, че Всевишният владее над царството на хората и го дава на когото иска.</span> <span class="verse"><a name="33">33</a>В същия час това слово се изпълни над Навуходоносор; той беше изгонен измежду хората и ядеше трева като говедата, и тялото му се мокреше от небесната роса, докато космите му пораснаха като орлови пера и ноктите му — като птичи нокти.</span> <span class="verse"><a name="34">34</a>А в края на дните аз, Навуходоносор, повдигнах очите си към небесата и разумът ми се възвърна. И аз благослових Всевишния и възхвалих и прославих Вечно Живия, чието владичество е вечно владичество, чието царство е от поколение в поколение.</span> <span class="verse"><a name="35">35</a>И всичките земни жители се считат като нищо пред Него; по волята Си Той постъпва с небесната войска и със земните жители и никой не може да спре ръката Му или да Му каже: Какво правиш Ти?</span> <span class="verse"><a name="36">36</a>В същото време, когато разумът ми се възвърна, ми се възвърнаха и великолепието ми и блясъкът ми за славата на царството ми; и съветниците ми и големците ми ме търсеха и аз бях отново утвърден в царството си и ми се добави превъзходно величие.</span> <span class="verse"><a name="37">37</a>Сега аз, Навуходоносор, възхвалявам и величая, и прославям небесния Цар, чиито дела всички са истинни и чиито пътища са справедливи, и който може да смири ходещите горделиво.</span> </p></div</div></div></body></html>