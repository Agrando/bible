<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/dan/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/dan">Daniel</a> &gt <strong>Chapter 7</strong></div><p><span class="verse"><a name="1">1</a>В първата година на вавилонския цар Валтасар, Даниил видя сън и видения на главата си на леглото си. Тогава записа съня и началото на словото беше така:</span> <span class="verse"><a name="2">2</a>Даниил проговори и каза: Видях във видението си през нощта, и ето, четирите небесни ветрища се спуснаха върху голямото море.</span> <span class="verse"><a name="3">3</a>И четири големи звяра се надигнаха от морето, различни един от друг.</span> <span class="verse"><a name="4">4</a>Първият беше като лъв и имаше орлови криле. Аз гледах, докато крилете му се изскубаха и той беше вдигнат от земята и изправен на краката си като човек и му се даде човешко сърце.</span> <span class="verse"><a name="5">5</a>И ето, друг, втори звяр, подобен на мечка. И той беше изправен на една страна и имаше три ребра в устата си между зъбите си. И му казаха така: Стани, изяж много месо!</span> <span class="verse"><a name="6">6</a>След това гледах, и ето, друг звяр, като леопард, който имаше на гърба си четири птичи криле. Звярът имаше и четири глави; и му се даде власт.</span> <span class="verse"><a name="7">7</a>След това гледах в нощните видения, и ето, четвърти звяр, страшен и ужасен и изключително силен. И имаше големи железни зъби, ядеше и смазваше, и стъпкваше остатъка с краката си. Той се различаваше от всичките зверове, които бяха преди него, и имаше десет рога.</span> <span class="verse"><a name="8">8</a>Докато разглеждах роговете, ето, между тях излезе друг, малък рог, пред който три от първите рогове се изтръгнаха. И ето, на този рог имаше очи като човешки очи и уста, която говореше големи неща.</span> <span class="verse"><a name="9">9</a>Гледах, докато се положиха престоли и Старият по дни седна. Облеклото Му беше бяло като сняг и косата на главата Му — като чиста вълна, престолът Му — огнени пламъци и колелата Му — горящ огън.</span> <span class="verse"><a name="10">10</a>Огнена река изтичаше и излизаше отпред Него, хиляди по хиляди Му служеха и десетки хиляди по десетки хиляди стояха пред Него. Съдът седна и се отвориха книги.</span> <span class="verse"><a name="11">11</a>Тогава гледах заради гласа на големите думи, които рогът говореше; гледах, докато звярът беше убит и тялото му погубено и предадено на горящ огън.</span> <span class="verse"><a name="12">12</a>А колкото за другите зверове, тяхното владичество беше отнето и животът им се продължи до време и година.</span> <span class="verse"><a name="13">13</a>Гледах в нощните видения, и ето, с небесните облаци идваше един като Човешки Син и стигна до Стария по дни; и Го доведоха пред Него.</span> <span class="verse"><a name="14">14</a>И на Него се даде владичество и слава, и царство, за да Му служат всички народи, племена и езици. Неговото владичество е вечно владичество, което няма да премине, и царството Му е царство, което няма да се разруши.</span> <span class="verse"><a name="15">15</a>А на мен, Даниил, духът ми се обезпокои дълбоко в тялото ми и виденията на главата ми ме изплашиха.</span> <span class="verse"><a name="16">16</a>Приближих се до един от стоящите и го помолих да разбера достоверно истината за всичко това. И той ми каза и ми даде да разбера тълкуванието на тези неща.</span> <span class="verse"><a name="17">17</a>Тези големи зверове, които са четири, са четирима царе, които ще се издигнат от земята.</span> <span class="verse"><a name="18">18</a>Но светиите на Всевишния ще получат царството и ще владеят царството до века и до вечни векове.</span> <span class="verse"><a name="19">19</a>Тогава поисках да разбера достоверно за четвъртия звяр, който се различаваше от всичките други и беше изключително страшен, чиито зъби бяха железни и ноктите му — бронзови, който ядеше и смазваше, и стъпкваше остатъка с краката си;</span> <span class="verse"><a name="20">20</a>и за десетте рога на главата му, и за другия рог, който излезе нагоре и пред който паднаха три; за рога, който имаше очи и уста, която говореше големи неща, и който на вид беше по-голям от другарите си.</span> <span class="verse"><a name="21">21</a>Гледах този рог когато води война със светиите и ги победи,</span> <span class="verse"><a name="22">22</a>докато дойде Старият по дни, и съдът беше предаден на светиите на Всевишния, и настана времето, когато светиите завладяха царството.</span> <span class="verse"><a name="23">23</a>Той каза така: Четвъртият звяр е четвъртото царство на земята, което ще се различава от всички царства; и ще погълне цялата земя, и ще я стъпче и смаже.</span> <span class="verse"><a name="24">24</a>А десетте рога са десет царе, които ще се издигнат от това царство; и след тях ще се издигне друг, който ще се различава от предните и ще покори трима царе.</span> <span class="verse"><a name="25">25</a>И той ще говори думи против Всевишния и ще тормози светиите на Всевишния и ще замисли да промени времена и закон; и те ще бъдат предадени в ръката му до време и времена и половин време.</span> <span class="verse"><a name="26">26</a>Но съдът ще седне и владичеството ще му се отнеме, за да се унищожи и погуби докрай.</span> <span class="verse"><a name="27">27</a>А царството и владичеството, и величието на царствата под цялото небе ще се дадат на народа на светиите на Всевишния. Неговото царство е вечно царство и всички власти ще служат и ще се покоряват на Него.</span> <span class="verse"><a name="28">28</a>Дотук е краят на това слово. А мен, Даниил, размислите ми много ме уплашиха и лицето ми пребледня; и запазих това слово в сърцето си.</span> </p></div</div></div></body></html>