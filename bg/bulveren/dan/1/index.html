<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/dan/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/dan">Daniel</a> &gt <strong>Chapter 1</strong></div><p><span class="verse"><a name="1">1</a>В третата година от царуването на юдовия цар Йоаким вавилонският цар Навуходоносор дойде в Ерусалим и го обсади.</span> <span class="verse"><a name="2">2</a>И Господ предаде в ръката му юдовия цар Йоаким и част от съдовете на Божия дом и той ги занесе в земята Сенаар, в капището на своя бог, и съдовете занесе в съкровищницата на своя бог.</span> <span class="verse"><a name="3">3</a>И царят каза на Асфеназ, началника на скопците си, да доведе някои от израилевите синове и от царския род, и от благородните —</span> <span class="verse"><a name="4">4</a>момчета без никакъв недостатък, хубави на вид, които да проумяват всякаква мъдрост и да владеят знание, и да разбират наука, и които са способни да стоят в царския дворец, за да ги учи на книжнината и езика на халдейците.</span> <span class="verse"><a name="5">5</a>И царят им определи за всеки ден дял от царските ястия и от виното, което той пиеше, и да ги възпитават три години, а след изтичането им да стоят пред царя.</span> <span class="verse"><a name="6">6</a>А между тях бяха от юдовите синове Даниил, Анания, Мисаил и Азария.</span> <span class="verse"><a name="7">7</a>И началникът на скопците ги преименува, като нарече Даниил Валтасасар, а Анания — Седрах, а Мисаил — Мисах, а Азария — Авденаго.</span> <span class="verse"><a name="8">8</a>А Даниил реши в сърцето си да не се осквернява от ястията на царя и от виното, което той пиеше; и помоли началника на скопците да не се осквернява.</span> <span class="verse"><a name="9">9</a>А Бог даде на Даниил благоволение и милост пред началника на скопците.</span> <span class="verse"><a name="10">10</a>И началникът на скопците каза на Даниил: Аз се боя от господаря си, царя, който определи ястието ви и питието ви, да не би да види, че лицата ви изглеждат по-зле от тези на момчетата на вашата възраст, и така да изложите главата ми на опасност пред царя.</span> <span class="verse"><a name="11">11</a>Тогава Даниил каза на надзирателя, когото началникът на скопците беше поставил над Даниил, Анания, Мисаил и Азария:</span> <span class="verse"><a name="12">12</a>Опитай, моля те, със слугите си десет дни — да ни дават зеленчук да ядем и вода да пием.</span> <span class="verse"><a name="13">13</a>После нека се прегледат пред теб нашите лица и лицата на момчетата, които ядат от ястията на царя; и според това, което видиш, постъпи със слугите си.</span> <span class="verse"><a name="14">14</a>И той ги послуша в това нещо и опита с тях десет дни.</span> <span class="verse"><a name="15">15</a>И на края на десетте дни техните лица изглеждаха по-красиви и по-охранени отколкото лицата на всичките момчета, които ядяха от ястията на царя.</span> <span class="verse"><a name="16">16</a>И надзирателят отне от тях ястието и виното, което трябваше да пият, и им даваше зеленчук.</span> <span class="verse"><a name="17">17</a>А на тези четири момчета Бог даде знание и способност за всякаква книга и мъдрост; и Даниил разбираше всякакви видения и сънища.</span> <span class="verse"><a name="18">18</a>И в края на дните, когато царят беше казал да ги въведат, началникът на скопците ги въведе пред Навуходоносор.</span> <span class="verse"><a name="19">19</a>И царят разговаря с тях и между всички тях не се намери друг като Даниил, Анания, Мисаил и Азария; и те стояха пред царя.</span> <span class="verse"><a name="20">20</a>И във всяко дело, което изискваше мъдрост и разбиране, за което царят ги попита, ги намери десет пъти по-добри от всичките книжници и гадатели, които бяха в цялото му царство.</span> <span class="verse"><a name="21">21</a>И Даниил остана до първата година на цар Кир.</span> </p></div</div></div></body></html>