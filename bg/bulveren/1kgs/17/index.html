<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 17</strong></div><p><span class="verse"><a name="1">1</a>А тесвиецът Илия, който беше от жителите на Галаад, каза на Ахав: Жив е ГОСПОД, Израилевият Бог, пред когото стоя — тези години няма да има нито роса, нито дъжд, освен по моята дума!</span> <span class="verse"><a name="2">2</a>И ГОСПОДНОТО слово беше към него и каза:</span> <span class="verse"><a name="3">3</a>Иди си оттук и се обърни на изток, и се скрий при потока Херит, който е пред Йордан.</span> <span class="verse"><a name="4">4</a>И ще пиеш от потока, а Аз заповядах на враните да те хранят там.</span> <span class="verse"><a name="5">5</a>И той отиде и направи според ГОСПОДНОТО слово; отиде и остана при потока Херит, който е пред Йордан.</span> <span class="verse"><a name="6">6</a>И враните му носеха хляб и месо сутрин и хляб и месо вечер и той пиеше от потока.</span> <span class="verse"><a name="7">7</a>А след известно време потокът пресъхна, понеже нямаше дъжд в земята.</span> <span class="verse"><a name="8">8</a>Тогава ГОСПОДНОТО слово беше към него и каза:</span> <span class="verse"><a name="9">9</a>Стани, иди в Сарепта Сидонска и остани там. Ето, Аз заповядах на една вдовица там да те храни.</span> <span class="verse"><a name="10">10</a>И той стана и отиде в Сарепта. И когато дойде до портата на града, ето, там беше една вдовица, която събираше дърва. И той извика към нея и каза: Моля те, донеси ми малко вода в съд, за да пия!</span> <span class="verse"><a name="11">11</a>И докато тя отиваше да донесе, той извика към нея и каза: Моля те, донеси ми и залък хляб в ръката си!</span> <span class="verse"><a name="12">12</a>А тя каза: Жив е ГОСПОД, твоят Бог — нямам пита, а само една шепа брашно в делвата и малко масло в стомната; и ето, събирам няколко дръвца, и ще ида да го приготвя за мен и за сина ми, за да го изядем и после да умрем.</span> <span class="verse"><a name="13">13</a>А Илия й каза: Не се бой; влез и направи както каза. Но първо ми направи една малка питка от него и ми донеси, и след това направи за себе си и за сина си.</span> <span class="verse"><a name="14">14</a>Защото така казва ГОСПОД, Израилевият Бог: Делвата с брашното няма да свърши и стомната с маслото няма да намалее до деня, когато ГОСПОД изпрати дъжд по лицето на земята.</span> <span class="verse"><a name="15">15</a>И тя отиде и направи според словото на Илия; и тя, и той, и домът й ядоха много дни.</span> <span class="verse"><a name="16">16</a>Делвата с брашното не свърши и стомната с маслото не намаля според словото на ГОСПОДА, което Той говори чрез Илия.</span> <span class="verse"><a name="17">17</a>А след това синът на жената, стопанката на къщата, се разболя и болестта му беше толкова тежка, че в него не остана дъх.</span> <span class="verse"><a name="18">18</a>Тогава тя каза на Илия: Какво общо имам аз с теб, Божи човече? Ти си дошъл при мен, за да ми припомниш греха ми и да умориш сина ми!</span> <span class="verse"><a name="19">19</a>А той й каза: Дай ми сина си. И той го взе от скута й и го занесе в горната стая, където живееше, и го положи на леглото си.</span> <span class="verse"><a name="20">20</a>И извика към ГОСПОДА и каза: ГОСПОДИ, Боже мой, зло ли правиш и на вдовицата, при която живея, като уморяваш сина й?</span> <span class="verse"><a name="21">21</a>И той се простря три пъти върху детето и извика към ГОСПОДА, и каза: ГОСПОДИ, Боже мой, моля Те, нека душата на това дете се върне в него!</span> <span class="verse"><a name="22">22</a>И ГОСПОД чу гласа на Илия и душата на детето се върна в него и то се съживи.</span> <span class="verse"><a name="23">23</a>И Илия взе детето и го свали от горната стая в къщата, и го даде на майка му. И Илия каза: Ето, синът ти е жив!</span> <span class="verse"><a name="24">24</a>Тогава жената каза на Илия: Сега познавам, че си Божи човек и че ГОСПОДНОТО слово в устата ти е истина.</span> </p></div</div></div></body></html>