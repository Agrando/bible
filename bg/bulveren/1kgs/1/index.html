<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 1</strong></div><p><span class="verse"><a name="1">1</a>И цар Давид беше стар, в напреднала възраст, и го покриваха с дрехи, но той не се стопляше.</span> <span class="verse"><a name="2">2</a>Затова слугите му му казаха: Нека потърсят за господаря ми, царя, млада девица, за да стои пред царя и да се грижи за него, и да лежи в скута ти, за да се стопли господарят ми, царят.</span> <span class="verse"><a name="3">3</a>И потърсиха по всичките области на Израил красива девойка и намериха сунамката Ависага, и я доведоха при царя.</span> <span class="verse"><a name="4">4</a>Девойката беше много красива и се грижеше за царя и му слугуваше, но царят не я позна.</span> <span class="verse"><a name="5">5</a>А Адония, синът на Агита, се надигна и каза: Аз ще царувам! И си приготви колесници и конници, и петдесет мъже да тичат пред него.</span> <span class="verse"><a name="6">6</a>А докато беше жив, баща му никога не го беше наскърбил да му каже: Защо правиш така? А той беше и много хубав на вид; майка му го беше родила след Авесалом.</span> <span class="verse"><a name="7">7</a>И той се сговори с Йоав, сина на Саруя, и със свещеника Авиатар и те последваха Адония и му помагаха.</span> <span class="verse"><a name="8">8</a>Но свещеник Садок, Ваная, синът на Йодая, пророк Натан, Семей, Рей и силните мъже, които имаше Давид, не бяха с Адония.</span> <span class="verse"><a name="9">9</a>И Адония пожертва овце и говеда, и угоени телета при скалата Зоелет, която е при Ен-Рогил; и покани всичките си братя, царските синове, и всичките юдови мъже, които бяха в служба на царя.</span> <span class="verse"><a name="10">10</a>Но пророк Натан и Ваная, и силните мъже, и брат си Соломон не покани.</span> <span class="verse"><a name="11">11</a>Тогава Натан говори на Витсавее, майката на Соломон, и каза: Не си ли чула, че Адония, синът на Агита, се е възцарил, а господарят ни Давид не знае?</span> <span class="verse"><a name="12">12</a>Затова сега ела, ще ти дам съвет, за да избавиш живота си и живота на сина си Соломон.</span> <span class="verse"><a name="13">13</a>Иди и влез при цар Давид, и му кажи: Господарю мой, царю, не се ли закле ти на слугинята си, като каза: Твоят син Соломон ще царува след мен и той ще седи на престола ми. А защо Адония се възцари?</span> <span class="verse"><a name="14">14</a>И ето, докато още говориш там с царя, и аз ще вляза след теб и ще потвърдя думите ти.</span> <span class="verse"><a name="15">15</a>И Витсавее влезе при царя в спалнята. А царят беше много стар и сунамката Ависага слугуваше на царя.</span> <span class="verse"><a name="16">16</a>И Витсавее се наведе и се поклони на царя. И царят каза: Какво имаш?</span> <span class="verse"><a name="17">17</a>А тя му каза: Господарю мой, ти се закле на слугинята си в ГОСПОДА, своя Бог, и каза: Твоят син Соломон ще царува след мен и той ще седи на престола ми!</span> <span class="verse"><a name="18">18</a>Но сега, ето, Адония се е възцарил; и сега, господарю мой, царю, ти не знаеш това.</span> <span class="verse"><a name="19">19</a>И той е заклал говеда и угоени телета, и овце в изобилие и е поканил всички царски синове и свещеника Авиатар, и военачалника Йоав; а слугата ти Соломон не е поканил.</span> <span class="verse"><a name="20">20</a>А ти, господарю мой, царю — към теб са насочени очите на целия Израил, за да им кажеш кой ще седи на престола на господаря ми, царя, след него.</span> <span class="verse"><a name="21">21</a>Иначе ще стане така, че когато господарят ми, царят, легне при бащите си, аз и синът ми Соломон ще бъдем счетени за виновни.</span> <span class="verse"><a name="22">22</a>И ето, докато тя още говореше с царя, влезе пророк Натан.</span> <span class="verse"><a name="23">23</a>И съобщиха на царя и казаха: Ето пророк Натан. И той влезе пред царя и падна по лице на земята пред царя.</span> <span class="verse"><a name="24">24</a>И Натан каза: Господарю мой, царю, казал ли си ти: Адония ще царува след мен и той ще седи на престола ми?</span> <span class="verse"><a name="25">25</a>Защото той слезе днес и закла говеда, угоени телета и овце в изобилие, и покани всички царски синове и военачалниците, и свещеник Авиатар. И ето, те ядат и пият пред него и казват: Да живее цар Адония!</span> <span class="verse"><a name="26">26</a>А мен, слугата ти, и свещеник Садок, и Ваная, сина на Йодая, и слугата ти Соломон не покани.</span> <span class="verse"><a name="27">27</a>От господаря ми, царя, ли стана това нещо и ти не си казал на слугата си кой трябва да седне на престола на господаря ми, царя, след него?</span> <span class="verse"><a name="28">28</a>Тогава цар Давид отговори и каза: Повикайте при мен Витсавее. И тя влезе пред царя и застана пред царя.</span> <span class="verse"><a name="29">29</a>И царят се закле и каза: Жив е ГОСПОД, който избави душата ми от всяко бедствие —</span> <span class="verse"><a name="30">30</a>непременно, както ти се заклех в ГОСПОДА, Израилевия Бог, като казах: Синът ти Соломон ще царува след мен и той ще седи на престола ми вместо мен, така ще направя днес!</span> <span class="verse"><a name="31">31</a>Тогава Витсавее се наведе с лице до земята и се поклони пред царя, и каза: Да е жив господарят ми, цар Давид, до века!</span> <span class="verse"><a name="32">32</a>И цар Давид каза: Повикайте при мен свещеник Садок, пророк Натан и Ваная, сина на Йодая. И те дойдоха пред царя.</span> <span class="verse"><a name="33">33</a>И царят им каза: Вземете със себе си слугите на господаря си и качете сина ми Соломон на моето муле, и го заведете долу в Гион.</span> <span class="verse"><a name="34">34</a>И свещеник Садок и пророк Натан да го помажат там за цар над Израил. И надуйте тръбата и кажете: Да живее цар Соломон!</span> <span class="verse"><a name="35">35</a>После се качете след него и той да дойде и да седне на престола ми. Той ще царува вместо мен, понеже аз го поставих да бъде княз над Израил и над Юда.</span> <span class="verse"><a name="36">36</a>А Ваная, синът на Йодая, отговори на царя и каза: Амин! Така да каже ГОСПОД, Бог на господаря ми, царя!</span> <span class="verse"><a name="37">37</a>Както е бил ГОСПОД с господаря ми, царя, така да бъде и със Соломон и да направи престола му още по-велик от престола на господаря ми, цар Давид!</span> <span class="verse"><a name="38">38</a>И свещеник Садок, пророк Натан и Ваная, синът на Йодая, херетците и фелетците слязоха и качиха Соломон на мулето на цар Давид и го доведоха в Гион.</span> <span class="verse"><a name="39">39</a>И свещеник Садок взе рога с маслото от шатъра и помаза Соломон. И надуха тръбата и целият народ каза: Да живее цар Соломон!</span> <span class="verse"><a name="40">40</a>И целият народ се изкачи след него и народът свиреше със свирки и ликуваше с голяма радост, така че земята се цепеше от гласовете им.</span> <span class="verse"><a name="41">41</a>А Адония и всичките гости, които бяха с него, чуха шума, когато тъкмо бяха свършили да ядат. И когато Йоав чу звука на тръбата, каза: Защо градът вдига такъв шум?</span> <span class="verse"><a name="42">42</a>Докато той още говореше, ето, дойде Йонатан, синът на свещеник Авиатар. И Адония му каза: Ела, ти си храбър мъж и сигурно носиш добри вести.</span> <span class="verse"><a name="43">43</a>А Йонатан отговори и каза на Адония: Наистина господарят ни, цар Давид, направи Соломон цар.</span> <span class="verse"><a name="44">44</a>Царят изпрати с него свещеник Садок и пророк Натан, и Ваная, сина на Йодая, и херетците, и фелетците и те го качиха на мулето на царя,</span> <span class="verse"><a name="45">45</a>и свещеник Садок и пророк Натан го помазаха за цар в Гион, и се изкачиха оттам с ликуване, и градът се развълнува. Това е шумът, който сте чули.</span> <span class="verse"><a name="46">46</a>И освен това Соломон седна на престола на царството.</span> <span class="verse"><a name="47">47</a>И слугите на царя също дойдоха да благословят господаря ни цар Давид и казаха: Твоят Бог нека направи името на Соломон още по-славно от твоето име и престола му — още по-велик от твоя престол! И царят се поклони в леглото си.</span> <span class="verse"><a name="48">48</a>И царят още каза така: Благословен да бъде ГОСПОД, Израилевият Бог, който ми даде наследник да седи на престола ми в този ден, докато очите ми виждат!</span> <span class="verse"><a name="49">49</a>Тогава всички гости на Адония се уплашиха и станаха, и всеки отиде по пътя си.</span> <span class="verse"><a name="50">50</a>И Адония се уплаши от Соломон и стана, и отиде, и се хвана за роговете на олтара.</span> <span class="verse"><a name="51">51</a>И съобщиха на Соломон и казаха: Ето, Адония се бои от цар Соломон и ето, хванал се е за роговете на олтара и казва: Нека цар Соломон ми се закълне днес, че няма да убие слугата си с меч!</span> <span class="verse"><a name="52">52</a>И Соломон каза: Ако се покаже достоен мъж, нито един косъм от него няма да падне на земята. Но ако в него се намери зло, ще умре.</span> <span class="verse"><a name="53">53</a>И цар Соломон изпрати и го свалиха от олтара. И той дойде и се поклони пред цар Соломон; и Соломон му каза: Иди си у дома.</span> </p></div</div></div></body></html>