<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 3</strong></div><p><span class="verse"><a name="1">1</a>И Соломон се сроди с египетския цар, фараона, и взе дъщерята на фараона и я доведе в Давидовия град, докато свърши строежа на къщата си и на ГОСПОДНИЯ дом, и на стената около Ерусалим.</span> <span class="verse"><a name="2">2</a>А народът жертваше по високите места, понеже до онези дни нямаше дом, построен за ГОСПОДНОТО Име.</span> <span class="verse"><a name="3">3</a>И Соломон възлюби ГОСПОДА и ходеше в наредбите на баща си Давид, само че и той жертваше и кадеше по високите места.</span> <span class="verse"><a name="4">4</a>И царят отиде в Гаваон, за да жертва там, защото това беше голямото високо място. Соломон принесе хиляда всеизгаряния на онзи олтар.</span> <span class="verse"><a name="5">5</a>В Гаваон ГОСПОД се яви на Соломон в сън през нощта и Бог каза: Искай какво да ти дам!</span> <span class="verse"><a name="6">6</a>А Соломон каза: Ти си оказал голяма милост на слугата Си, баща ми Давид, понеже той е ходил пред Теб във вярност, в правда и в правота на сърцето с Теб; и Ти си запазил за него тази голяма милост и си му дал син да седи на престола му, както е днес.</span> <span class="verse"><a name="7">7</a>И сега, ГОСПОДИ, Боже мой, Ти си направил слугата Си цар вместо баща ми Давид; но аз съм малко момче, не зная как да излизам и да влизам.</span> <span class="verse"><a name="8">8</a>И слугата Ти е сред Твоя народ, който Ти си избрал — голям народ, който поради множеството си не може нито да се преброи, нито да се пресметне.</span> <span class="verse"><a name="9">9</a>Затова дай на слугата Си слушащо сърце, за да съди народа Ти и да различава между добро и зло, защото кой може да съди този Твой голям народ?</span> <span class="verse"><a name="10">10</a>И думата се видя добра на Господа, че Соломон беше поискал това нещо.</span> <span class="verse"><a name="11">11</a>И Бог му каза: Понеже поиска това нещо и не поиска за себе си дълъг живот, нито поиска за себе си богатства, нито поиска живота на враговете си, а поиска за себе си разум, за да разбираш правосъдие,</span> <span class="verse"><a name="12">12</a>ето, направих според думите ти. Ето, дадох ти мъдро и разумно сърце, така че преди теб не е имало никой като теб и след теб няма да се издигне никой като теб.</span> <span class="verse"><a name="13">13</a>Дадох ти също и каквото не поиска — и богатства, и слава — така че между царете няма да има никой като теб през всичките ти дни.</span> <span class="verse"><a name="14">14</a>И ако ходиш в Моите пътища, да пазиш наредбите Ми и заповедите Ми, както ходи баща ти Давид, тогава ще продължа дните ти.</span> <span class="verse"><a name="15">15</a>Тогава Соломон се събуди, и ето, беше сън. И той дойде в Ерусалим и застана пред ковчега на ГОСПОДНИЯ завет, и принесе всеизгаряния, и принесе примирителни жертви, и направи угощение за всичките си слуги.</span> <span class="verse"><a name="16">16</a>Тогава дойдоха при царя две блудници и застанаха пред него.</span> <span class="verse"><a name="17">17</a>И едната жена каза: О, господарю мой, аз и тази жена живеем в една къща; и аз родих при нея в къщата.</span> <span class="verse"><a name="18">18</a>И на третия ден, след като родих, и тази жена роди. И бяхме заедно, нямаше чужд човек с нас в къщата, само ние двете бяхме в къщата.</span> <span class="verse"><a name="19">19</a>И през нощта синът на тази жена умрял, понеже легнала върху него.</span> <span class="verse"><a name="20">20</a>А тя станала посред нощ и взела сина ми от страната ми, докато слугинята ти спеше, и го сложила на пазвата си, а мъртвия си син сложила на моята пазва.</span> <span class="verse"><a name="21">21</a>И когато станах на сутринта, за да накърмя сина си, ето, той беше мъртъв; но когато го разгледах на сутринта, ето, не беше моят син, когото бях родила.</span> <span class="verse"><a name="22">22</a>А другата жена каза: Не! Моят син е живият, а твоят син е мъртвият! А онази каза: Не! Твоят син е мъртвият, а моят син е живият! Така говореха пред царя.</span> <span class="verse"><a name="23">23</a>Тогава царят каза: Едната казва: Този, живият, е моят син, а твоят син е мъртвият. А другата казва: Не! Твоят син е мъртвият, а моят син е живият.</span> <span class="verse"><a name="24">24</a>И царят каза: Донесете ми меч. И донесоха меча пред царя.</span> <span class="verse"><a name="25">25</a>И царят каза: Разделете на две живото дете и дайте половината на едната и половината на другата.</span> <span class="verse"><a name="26">26</a>Тогава жената, чийто син беше живият, говори на царя, понеже сърцето я заболя за сина й, и каза: О, господарю мой, дайте й живото дете, но моля те, не го убивайте! А другата каза: Да не е нито мое, нито твое — разделете го!</span> <span class="verse"><a name="27">27</a>Тогава царят отговори и каза: Дайте на тази живото дете и не го убивайте. Тя е майка му.</span> <span class="verse"><a name="28">28</a>И целият Израил чу за съда, който царят беше отсъдил, и се убояха от царя, защото видяха, че Божията мъдрост беше в него, за да раздава правосъдие.</span> </p></div</div></div></body></html>