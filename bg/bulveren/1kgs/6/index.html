<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 6</strong></div><p><span class="verse"><a name="1">1</a>И в четиристотин и осемдесетата година след излизането на израилевите синове от египетската земя, в четвъртата година от царуването на Соломон над Израил, в месец Зив, който е вторият месец, той започна да строи ГОСПОДНИЯ дом.</span> <span class="verse"><a name="2">2</a>А домът, който цар Соломон построи за ГОСПОДА, беше дълъг шестдесет лакътя, широк двадесет и висок тридесет лакътя.</span> <span class="verse"><a name="3">3</a>А предверната зала пред храмовата зала на дома беше дълга двадесет лакътя пред ширината на дома, и широка десет лакътя пред дома.</span> <span class="verse"><a name="4">4</a>И той направи за дома затворени решетъчни прозорци.</span> <span class="verse"><a name="5">5</a>А наоколо по стените на дома построи пристройки, по стените на дома около храмовата зала и вътрешната зала; и направи странични помещения наоколо.</span> <span class="verse"><a name="6">6</a>Долната пристройка беше широка пет лакътя, средната беше широка шест лакътя, а третата беше широка седем лакътя; защото отвън той направи отстъпи на дома, за да не се навлиза в стените на дома.</span> <span class="verse"><a name="7">7</a>И при строежа на дома той се строеше с камъни, издялани на кариерата, така че в дома не се чу нито чук, нито длето, нито какъвто и да е железен инструмент, докато се строеше.</span> <span class="verse"><a name="8">8</a>Входът за средните странични помещения беше от дясната страна на дома и по вити стълби се изкачваха до средния етаж, а от средния — до третия.</span> <span class="verse"><a name="9">9</a>Така той построи дома и го завърши и покри дома с кедрови греди и талпи.</span> <span class="verse"><a name="10">10</a>Построи и пристройките към целия дом, високи по пет лакътя; те се държаха за дома с кедрови греди.</span> <span class="verse"><a name="11">11</a>Тогава ГОСПОДНОТО слово беше към Соломон и каза:</span> <span class="verse"><a name="12">12</a>Относно този дом, който строиш, знай, че ако ходиш в наредбите Ми и изпълняваш правилата Ми, и пазиш всичките Ми заповеди, като ходиш в тях, Аз ще утвърдя с теб словото Си, което говорих на баща ти Давид;</span> <span class="verse"><a name="13">13</a>и ще обитавам сред израилевите синове и няма да оставя народа Си Израил.</span> <span class="verse"><a name="14">14</a>И Соломон построи дома и го завърши.</span> <span class="verse"><a name="15">15</a>И изгради стените на дома отвътре с кедрови дъски, облицова ги с дърво от пода на дома до стените на тавана, а пода на дома покри с кипарисови дъски.</span> <span class="verse"><a name="16">16</a>И изгради двадесетте лакътя в задната част на дома с кедрови дъски от пода до стените; изгради му ги отвътре за вътрешна зала, за Пресвятото място.</span> <span class="verse"><a name="17">17</a>А домът, храмовата зала отпред, беше четиридесет лакътя.</span> <span class="verse"><a name="18">18</a>А кедровото дърво отвътре на дома беше покрито с дърворезба от цветни пъпки и цъфнали цветя; всичко беше от кедрово дърво, камък не се виждаше.</span> <span class="verse"><a name="19">19</a>И той приготви вътрешната зала във вътрешната част на дома, за да постави там ковчега на ГОСПОДНИЯ завет.</span> <span class="verse"><a name="20">20</a>И предната част на вътрешната зала беше дълга двадесет лакътя, широка двадесет лакътя и висока двадесет лакътя; и той я обкова с чисто злато. Обкова и кедровия олтар.</span> <span class="verse"><a name="21">21</a>И Соломон обкова дома отвътре с чисто злато. И прекара златни верижки отпред пред вътрешната зала и я обкова със злато.</span> <span class="verse"><a name="22">22</a>Обкова със злато целия дом, докато завърши целия дом. Обкова със злато и целия олтар, който принадлежи на вътрешната зала.</span> <span class="verse"><a name="23">23</a>А във вътрешната зала направи два херувима от маслиново дърво, високи десет лакътя.</span> <span class="verse"><a name="24">24</a>Едното крило на херувима беше пет лакътя и другото крило на херувима — пет лакътя; всичко десет лакътя от единия край на крилете до края на другия край на крилете.</span> <span class="verse"><a name="25">25</a>Десет лакътя беше и другият херувим; двата херувима имаха една и съща мярка и една и съща форма.</span> <span class="verse"><a name="26">26</a>Височината на единия херувим беше десет лакътя, и също и на другия херувим.</span> <span class="verse"><a name="27">27</a>И той постави херувимите в средата на вътрешния дом; и крилете на херувимите бяха разперени, така че крилото на единия докосваше едната стена, а крилото на другия херувим докосваше другата стена. И крилете им се докосваха в средата на дома, крило до крило.</span> <span class="verse"><a name="28">28</a>И той обкова херувимите със злато.</span> <span class="verse"><a name="29">29</a>И на всичките стени на дома отвсякъде изряза дърворезби на херувими, палми и цъфнали цветя, отвътре и отвън.</span> <span class="verse"><a name="30">30</a>И обкова пода на дома със злато отвътре и отвън.</span> <span class="verse"><a name="31">31</a>За входа на вътрешната зала направи врати от маслиново дърво; горният праг и стълбовете на вратата бяха петоъгълни.</span> <span class="verse"><a name="32">32</a>И двете врати бяха от маслиново дърво и върху тях изряза дърворезби на херувими, палми и цъфнали цветя, и ги обкова със злато, и позлати херувимите и палмите.</span> <span class="verse"><a name="33">33</a>Така и за входа на храма направи четириъгълни стълбове на вратата от маслиново дърво,</span> <span class="verse"><a name="34">34</a>и две врати от кипарисово дърво; двете крила на едната врата се въртяха и двете крила на другата врата се въртяха.</span> <span class="verse"><a name="35">35</a>И той изряза на тях херувими, палми и цъфнали цветя, и ги обкова със злато, нанесено равномерно върху дърворезбата.</span> <span class="verse"><a name="36">36</a>И построи вътрешния двор с три реда дялани камъни и един ред кедрови греди.</span> <span class="verse"><a name="37">37</a>В четвъртата година, в месец Зив, основата на ГОСПОДНИЯ дом беше положена,</span> <span class="verse"><a name="38">38</a>а в единадесетата година, в месец Вул, който е осмият месец, домът беше завършен във всичките си части и според всичките си планове. Така, за седем години, той го построи.</span> </p></div</div></div></body></html>