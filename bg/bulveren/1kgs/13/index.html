<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 13</strong></div><p><span class="verse"><a name="1">1</a>И ето, един Божи човек дойде от Юда във Ветил чрез ГОСПОДНОТО слово, когато Еровоам стоеше при олтара, за да кади.</span> <span class="verse"><a name="2">2</a>И той извика срещу олтара чрез ГОСПОДНОТО слово и каза: Олтаре, олтаре, така казва ГОСПОД: Ето, син ще се роди на Давидовия дом, на име Йосия. Той ще заколи върху теб свещениците на високите места, които кадят върху теб, и човешки кости ще се изгорят върху теб!</span> <span class="verse"><a name="3">3</a>И в същия ден даде знамение, като каза: Това е знамението, за което говори ГОСПОД: Ето, олтарът ще се разцепи и пепелта, която е върху него, ще се разпилее.</span> <span class="verse"><a name="4">4</a>А когато царят чу словото на Божия човек, което той извика срещу олтара във Ветил, Еровоам простря ръката си от олтара и каза: Хванете го! Но ръката му, която той простря против него, изсъхна, и той не можа да я върне обратно към себе си.</span> <span class="verse"><a name="5">5</a>И олтарът се разцепи и пепелта се разпиля от олтара според знамението, което Божият човек беше дал чрез ГОСПОДНОТО слово.</span> <span class="verse"><a name="6">6</a>Тогава царят отговори и каза на Божия човек: Моля те, смекчи лицето на ГОСПОДА, своя Бог, и се помоли за мен, за да ми се върне ръката. И Божият човек се помоли на ГОСПОДА и ръката на царя му се върна и стана както преди.</span> <span class="verse"><a name="7">7</a>Тогава царят каза на Божия човек: Ела с мен у дома и се подкрепи, и ще ти дам подарък.</span> <span class="verse"><a name="8">8</a>Но Божият човек каза на царя: И половината от къщата си да ми дадеш, няма да вляза с теб; и няма да ям хляб и няма да пия вода на това място,</span> <span class="verse"><a name="9">9</a>защото така ми беше заповядано чрез ГОСПОДНОТО слово: Да не ядеш хляб и да не пиеш вода, и да не се върнеш по пътя, по който си дошъл.</span> <span class="verse"><a name="10">10</a>И той си тръгна по друг път и не се върна по пътя, по който беше дошъл във Ветил.</span> <span class="verse"><a name="11">11</a>А във Ветил живееше един стар пророк; и синовете му дойдоха и му разказаха всичките дела, които Божият човек беше извършил онзи ден във Ветил, и думите, които беше говорил на царя, и тях разказаха на баща си.</span> <span class="verse"><a name="12">12</a>И баща им им каза: По кой път отиде? А синовете му бяха видели по кой път отиде Божият човек, който дойде от Юда.</span> <span class="verse"><a name="13">13</a>Тогава той каза на синовете си: Оседлайте ми магарето. И те му оседлаха магарето и той се качи на него.</span> <span class="verse"><a name="14">14</a>И отиде след Божия човек и го намери седнал под един дъб, и му каза: Ти ли си Божият човек, който е дошъл от Юда? И той каза: Аз съм.</span> <span class="verse"><a name="15">15</a>Тогава той му каза: Ела с мен у дома и яж хляб.</span> <span class="verse"><a name="16">16</a>А той каза: Не мога да се върна с теб и да вляза с теб и няма да ям хляб и няма да пия вода с теб на това място,</span> <span class="verse"><a name="17">17</a>защото ми се каза чрез ГОСПОДНОТО слово: Да не ядеш хляб и да не пиеш вода там, и да не се върнеш по пътя, по който си дошъл.</span> <span class="verse"><a name="18">18</a>А той му каза: И аз съм пророк като теб; и ангел ми говори чрез ГОСПОДНОТО слово и каза: Върни го със себе си у дома си, за да яде хляб и да пие вода. Но той го лъжеше.</span> <span class="verse"><a name="19">19</a>И той се върна с него и яде хляб в къщата му, и пи вода.</span> <span class="verse"><a name="20">20</a>А когато седяха на трапезата, ГОСПОДНОТО слово беше към пророка, който го беше върнал,</span> <span class="verse"><a name="21">21</a>и той извика към Божия човек, който беше дошъл от Юда, и каза: Така казва ГОСПОД: Понеже не послуша ГОСПОДНОТО слово и не спази заповедта, която ГОСПОД, твоят Бог, ти заповяда,</span> <span class="verse"><a name="22">22</a>а се върна и яде хляб и пи вода на мястото, за което Той ти каза: Не яж хляб и не пий вода! — затова трупът ти няма да дойде в гроба на бащите ти.</span> <span class="verse"><a name="23">23</a>И след като яде хляб и пи, му оседлаха магарето на пророка, който го беше върнал обратно.</span> <span class="verse"><a name="24">24</a>И той си отиде. И един лъв го намери на пътя и го уби. И трупът му беше проснат на пътя и магарето стоеше до него, и лъвът стоеше до трупа.</span> <span class="verse"><a name="25">25</a>И ето, минаха хора и видяха трупа, проснат на пътя, и лъва да стои до трупа. И те дойдоха и казаха това в града, където живееше старият пророк.</span> <span class="verse"><a name="26">26</a>А когато пророкът, който го беше върнал от пътя, чу това, каза: Това е Божият човек, който не послуша ГОСПОДНОТО слово; затова ГОСПОД го предаде на лъва и той го разкъса и го уби според ГОСПОДНОТО слово, което Той му говори.</span> <span class="verse"><a name="27">27</a>Тогава той говори на синовете си и каза: Оседлайте ми магарето. И те го оседлаха.</span> <span class="verse"><a name="28">28</a>И той отиде и намери трупа му, проснат на пътя, и магарето и лъва да стоят до трупа; лъвът нито беше изял трупа, нито беше разкъсал магарето.</span> <span class="verse"><a name="29">29</a>И пророкът вдигна трупа на Божия човек и го сложи на магарето, и го донесе обратно. И дойде в града на стария пророк, за да го оплаче и да го погребе.</span> <span class="verse"><a name="30">30</a>И положи трупа в собствения си гроб. И го оплакаха: Горко, брате мой!</span> <span class="verse"><a name="31">31</a>И след като го погреба, говори на синовете си и каза: Когато умра, погребете ме в гроба, където е погребан Божият човек; сложете костите ми при неговите кости!</span> <span class="verse"><a name="32">32</a>Защото непременно ще стане това, което той извика чрез ГОСПОДНОТО слово срещу олтара във Ветил и срещу всичките капища по високите места, които са в самарийските градове.</span> <span class="verse"><a name="33">33</a>След това събитие Еровоам не се върна от злия си път, а пак правеше свещеници за високите места от всякакви хора; посвещаваше всеки, който пожелаеше да бъде свещеник на високите места.</span> <span class="verse"><a name="34">34</a>И това нещо стана грях за Еровоамовия дом и причина да бъде изтребен и погубен от лицето на земята.</span> </p></div</div></div></body></html>