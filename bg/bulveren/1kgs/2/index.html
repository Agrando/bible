<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 2</strong></div><p><span class="verse"><a name="1">1</a>И когато наближи времето на Давид да умре, той поръча на сина си Соломон и каза:</span> <span class="verse"><a name="2">2</a>Аз отивам по пътя на цялата земя; затова ти бъди силен и мъжествен!</span> <span class="verse"><a name="3">3</a>И пази заповяданото от ГОСПОДА, твоя Бог, да ходиш в пътищата Му, да пазиш наредбите Му, заповедите Му, правилата Му и свидетелствата Му, както е писано в Мойсеевия закон, за да успяваш във всичко, което правиш и накъдето се обръщаш;</span> <span class="verse"><a name="4">4</a>за да утвърди ГОСПОД словото Си, което изговори за мен, като каза: Ако синовете ти внимават в пътя си, да ходят пред Мен във вярност, с цялото си сърце и с цялата си душа, казвам — няма да липсва от теб мъж на престола на Израил!</span> <span class="verse"><a name="5">5</a>И ти също знаеш какво ми стори Йоав, синът на Саруя, и какво направи на двамата военачалници на Израил — на Авенир, сина на Нир, и на Амаса, сина на Етер, които уби и проля военна кръв в мирно време, и така докара военна кръв на пояса си, който беше около кръста му, и на сандалите си, които бяха на краката му.</span> <span class="verse"><a name="6">6</a>Затова постъпи според мъдростта си и не оставяй белите му коси да слязат с мир в Шеол.</span> <span class="verse"><a name="7">7</a>А към синовете на галаадеца Верзелай покажи благост и нека бъдат между онези, които ядат на трапезата ти, защото така ме посрещнаха, когато бягах от брат ти Авесалом.</span> <span class="verse"><a name="8">8</a>И ето, при теб е вениаминецът Семей, синът на Гира, от Ваурим. Той ме прокле с тежка клетва в деня, когато отидох в Маханаим. Но после слезе да ме посрещне при Йордан и аз му се заклех в ГОСПОДА и казах: Няма да те убия с меч!</span> <span class="verse"><a name="9">9</a>И сега, не го оставяй ненаказан, защото си мъдър човек и знаеш какво трябва да му направиш. Сведи белите му коси с кръв в Шеол.</span> <span class="verse"><a name="10">10</a>И Давид легна при бащите си и беше погребан в Давидовия град.</span> <span class="verse"><a name="11">11</a>А времето, през което Давид царува над Израил, беше четиридесет години — седем години царува в Хеврон и тридесет и три години царува в Ерусалим.</span> <span class="verse"><a name="12">12</a>И Соломон седна на престола на баща си Давид и царството му се утвърди здраво.</span> <span class="verse"><a name="13">13</a>А Адония, синът на Агита, дойде при Витсавее, майката на Соломон. И тя каза: С мир ли идваш? И той каза: С мир.</span> <span class="verse"><a name="14">14</a>И той каза: Имам нещо да ти кажа. И тя каза: Говори.</span> <span class="verse"><a name="15">15</a>Тогава той каза: Ти знаеш, че царството беше мое и че целият Израил беше обърнал лице към мен, за да царувам. Но царството се обърна и се даде на брат ми, защото му беше определено от ГОСПОДА.</span> <span class="verse"><a name="16">16</a>Сега имам една единствена молба към теб; не ми отказвай. И тя му каза: Говори.</span> <span class="verse"><a name="17">17</a>Тогава той каза: Моля те, говори на цар Соломон — защото той няма да ти откаже — да ми даде за жена сунамката Ависага!</span> <span class="verse"><a name="18">18</a>И Витсавее каза: Добре. Ще говоря на царя за теб.</span> <span class="verse"><a name="19">19</a>И Витсавее влезе при цар Соломон да му говори за Адония. А царят стана да я посрещне и й се поклони; после седна на престола си и накара да се постави престол за царската майка и тя седна от дясната му страна.</span> <span class="verse"><a name="20">20</a>Тогава тя каза: Имам една малка молба към теб; не ми отказвай. И царят й каза: Искай, майко моя, и няма да ти откажа.</span> <span class="verse"><a name="21">21</a>И тя каза: Нека сунамката Ависага се даде на брат ти Адония за жена!</span> <span class="verse"><a name="22">22</a>А цар Соломон отговори и каза на майка си: Защо искаш сунамката Ависага за Адония? Искай за него и царството — защото той ми е по-голям брат — за него, за свещеника Авиатар и за Йоав, сина на Саруя!</span> <span class="verse"><a name="23">23</a>И цар Соломон се закле в ГОСПОДА и каза: Така да ми направи Бог и така да прибави, ако Адония не е изговорил тази дума против живота си!</span> <span class="verse"><a name="24">24</a>Затова сега — жив е ГОСПОД, който ме утвърди и ме постави на престола на баща ми Давид и който ми направи дом, както беше обещал — още днес Адония ще бъде убит!</span> <span class="verse"><a name="25">25</a>И цар Соломон изпрати чрез ръката на Ваная, сина на Йодая; и той го удари, и той умря.</span> <span class="verse"><a name="26">26</a>А на свещеник Авиатар царят каза: Иди в Анатот, на нивата си, защото заслужаваш смърт. Но няма да те убия в този ден, понеже си носил ковчега на Господа БОГА пред баща ми Давид и понеже си страдал във всичко, в което е страдал и баща ми.</span> <span class="verse"><a name="27">27</a>Така Соломон отхвърли Авиатар да не бъде свещеник на ГОСПОДА, за да изпълни ГОСПОДНОТО слово, което Той беше говорил в Сило за дома на Илий.</span> <span class="verse"><a name="28">28</a>И вестта дойде до Йоав — защото Йоав беше последвал Адония, макар да не беше последвал Авесалом — и Йоав избяга в ГОСПОДНИЯ шатър и се хвана за роговете на олтара.</span> <span class="verse"><a name="29">29</a>И казаха на цар Соломон: Йоав е избягал в ГОСПОДНИЯ шатър, и ето, при олтара е. Тогава Соломон изпрати Ваная, сина на Йодая, и каза: Иди, съсечи го!</span> <span class="verse"><a name="30">30</a>И Ваная дойде в ГОСПОДНИЯ шатър и му каза: Така казва царят: Излез! Но той каза: Не, тук ще умра! И Ваная отнесе отговора на царя и каза: Така каза Йоав и така ми отговори.</span> <span class="verse"><a name="31">31</a>А царят му каза: Направи, както е казал, и го съсечи и го погреби, за да отмахнеш от мен и от бащиния ми дом кръвта, която Йоав е пролял без причина.</span> <span class="verse"><a name="32">32</a>Така ГОСПОД ще възвърне кръвта му на главата му, понеже той съсече двама мъже по-праведни и по-добри от него и ги уби с меч, без баща ми Давид да знае — Авенир, сина на Нир, военачалника на Израил, и Амаса, сина на Етер, военачалника на Юда.</span> <span class="verse"><a name="33">33</a>Така кръвта им ще се върне на главата на Йоав и на главата на потомството му до века; а на Давид и на потомството му, и на дома му, и на престола му ще има мир от ГОСПОДА до века.</span> <span class="verse"><a name="34">34</a>Тогава Ваная, синът на Йодая, се изкачи и го съсече, и го уби; и той беше погребан в дома си в пустинята.</span> <span class="verse"><a name="35">35</a>И царят постави Ваная, сина на Йодая, на неговото място над войската, а на мястото на Авиатар царят постави свещеник Садок.</span> <span class="verse"><a name="36">36</a>После царят изпрати и повика Семей, и му каза: Построй си къща в Ерусалим и живей там, и не излизай никъде оттам.</span> <span class="verse"><a name="37">37</a>Защото в деня, когато излезеш и преминеш потока Кедрон, знай със сигурност, че непременно ще умреш; кръвта ти ще бъде на главата ти.</span> <span class="verse"><a name="38">38</a>И Семей каза на царя: Добра е думата. Както каза господарят ми, царят, така ще направи слугата ти. И Семей живя в Ерусалим дълго време.</span> <span class="verse"><a name="39">39</a>Но след три години двама от слугите на Семей избягаха при Анхус, сина на Мааха, царя на Гет. И съобщиха на Семей и казаха: Ето, слугите ти са в Гет.</span> <span class="verse"><a name="40">40</a>Тогава Семей стана и оседла магарето си и отиде в Гет при Анхус, за да потърси слугите си. И Семей отиде и доведе слугите си от Гет.</span> <span class="verse"><a name="41">41</a>И съобщиха на Соломон, че Семей ходил от Ерусалим в Гет и се върнал.</span> <span class="verse"><a name="42">42</a>Тогава царят прати и повика Семей и му каза: Не те ли заклех в ГОСПОДА и не те ли предупредих, като казах: Знай със сигурност, че в деня, когато излезеш и отидеш някъде, непременно ще умреш? И ти ми каза: Добра е думата, която чух.</span> <span class="verse"><a name="43">43</a>Защо тогава не опази ГОСПОДНАТА клетва и заповедта, която ти дадох?</span> <span class="verse"><a name="44">44</a>И царят каза на Семей: Ти сам знаеш всичкото зло, което познава сърцето ти, което си сторил на баща ми Давид; затова ГОСПОД връща злото ти върху главата ти.</span> <span class="verse"><a name="45">45</a>А цар Соломон ще бъде благословен и Давидовият престол ще бъде утвърден пред ГОСПОДА до века.</span> <span class="verse"><a name="46">46</a>Тогава царят заповяда на Ваная, сина на Йодая, и той излезе и го съсече, и той умря. И царството се утвърди в ръката на Соломон.</span> </p></div</div></div></body></html>