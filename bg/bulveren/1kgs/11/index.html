<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 11</strong></div><p><span class="verse"><a name="1">1</a>А цар Соломон залюби освен дъщерята на фараона и много чужденки — моавки, амонки, едомки, сидонки, хетейки,</span> <span class="verse"><a name="2">2</a>от народите, за които ГОСПОД беше казал на израилевите синове: Да не влизате между тях и те да не влизат между вас, защото непременно ще наклонят сърцето ви към боговете си. А Соломон се прилепи към тях с желание.</span> <span class="verse"><a name="3">3</a>Имаше и седемстотин жени княгини и триста наложници; и жените му отклониха сърцето му.</span> <span class="verse"><a name="4">4</a>И когато Соломон остаря, жените му отклониха сърцето му след други богове; и сърцето му не беше неразделено с ГОСПОДА, неговия Бог, като сърцето на баща му Давид.</span> <span class="verse"><a name="5">5</a>И Соломон отиде след Астарта, богинята на сидонците, и след Мелхом, гнусотията на амонците.</span> <span class="verse"><a name="6">6</a>И Соломон извърши зло пред ГОСПОДА и не следваше напълно ГОСПОДА, както баща му Давид.</span> <span class="verse"><a name="7">7</a>Тогава Соломон построи високо място за Хамос, гнусотията на Моав, на хълма пред Ерусалим, и на Молох, гнусотията на синовете на Амон.</span> <span class="verse"><a name="8">8</a>Така направи и за всичките си жени чужденки, които кадяха и жертваха на боговете си.</span> <span class="verse"><a name="9">9</a>И ГОСПОД се разгневи на Соломон, понеже сърцето му се беше отклонило от ГОСПОДА, Израилевия Бог, който му се беше явил два пъти</span> <span class="verse"><a name="10">10</a>и му беше заповядал за това нещо, да не отива след други богове; но той не спази онова, което ГОСПОД беше заповядал.</span> <span class="verse"><a name="11">11</a>И ГОСПОД каза на Соломон: Понеже това се намери у теб и ти не опази завета Ми и наредбите Ми, които ти заповядах, непременно ще откъсна царството от теб и ще го дам на слугата ти.</span> <span class="verse"><a name="12">12</a>Но заради баща ти Давид няма да го направя в твоите дни, а ще го откъсна от ръката на сина ти.</span> <span class="verse"><a name="13">13</a>Няма обаче да откъсна цялото царство; едно племе ще дам на сина ти заради слугата Ми Давид и заради Ерусалим, който избрах.</span> <span class="verse"><a name="14">14</a>И ГОСПОД издигна противник на Соломон — едомеца Адад; той беше от царското потекло в Едом.</span> <span class="verse"><a name="15">15</a>Защото стана така, че когато Давид беше във война с Едом и военачалникът Йоав се изкачи да погребе убитите и изтреби всеки от мъжки пол в Едом —</span> <span class="verse"><a name="16">16</a>понеже Йоав остана там с целия Израил шест месеца, докато не изтреби всеки от мъжки пол в Едом —</span> <span class="verse"><a name="17">17</a>тогава Адад побягна, за да отиде в Египет, той и с него няколко едомци от слугите на баща му; а Адад беше малко момче.</span> <span class="verse"><a name="18">18</a>И те станаха от Мадиам и дойдоха във Фаран. И взеха със себе си мъже от Фаран и дойдоха в Египет при фараона, египетския цар, а той му даде къща и му определи храна, и му даде земя.</span> <span class="verse"><a name="19">19</a>И Адад намери голямо благоволение пред фараона и той му даде за жена сестрата на жена си, сестрата на царица Тахпенеса.</span> <span class="verse"><a name="20">20</a>И сестрата на Тахпенеса му роди сина му Генуват, когото Тахпенеса отби в дома на фараона; и Генуват беше в дома на фараона между синовете на фараона.</span> <span class="verse"><a name="21">21</a>Но когато Адад чу в Египет, че Давид е легнал при бащите си и че военачалникът Йоав е мъртъв, Адад каза на фараона: Пусни ме да отида в земята си!</span> <span class="verse"><a name="22">22</a>Тогава фараонът му каза: Но какво ти липсваше при мен, че сега искаш да отидеш в земята си? И той отговори: Нищо, но моля те, пусни ме!</span> <span class="verse"><a name="23">23</a>Бог му издигна и друг противник — Резон, сина на Елиада, който беше избягал от господаря си Ададезер, царя на Сова.</span> <span class="verse"><a name="24">24</a>И той си събра мъже и стана главатар на разбойническа чета, след като Давид изби тези от Сова; и те отидоха в Дамаск и се заселиха там и царуваха в Дамаск.</span> <span class="verse"><a name="25">25</a>Той беше противник на Израил през всичките дни на Соломон, освен злото, което правеше Адад; той мразеше Израил и царуваше над Арам.</span> <span class="verse"><a name="26">26</a>После Еровоам, синът на Нават, ефратец от Сарида, слуга на Соломон, чиято майка се казваше Серуа и беше вдовица, също вдигна ръка против царя.</span> <span class="verse"><a name="27">27</a>А това беше причината да вдигне ръка против царя: Соломон построи Мило и затвори прохода на града на баща си Давид.</span> <span class="verse"><a name="28">28</a>А мъжът Еровоам беше силен и смел човек; и Соломон, като видя, че младежът вършеше добра работа, го направи управител над всичките носачи на товари на йосифовия дом.</span> <span class="verse"><a name="29">29</a>И в онова време, когато Еровоам излезе веднъж от Ерусалим, на пътя го намери пророк Ахия, силонецът. Той беше облечен с нова дреха и двамата бяха сами на полето.</span> <span class="verse"><a name="30">30</a>И Ахия хвана новата дреха, която беше на него, и я разкъса на дванадесет части.</span> <span class="verse"><a name="31">31</a>И каза на Еровоам: Вземи си десет части; защото така казва ГОСПОД, Израилевият Бог: Ето, Аз ще откъсна царството от ръката на Соломон и ще ти дам десет племена,</span> <span class="verse"><a name="32">32</a>но едното племе ще му остане заради слугата Ми Давид и заради Ерусалим, града, който избрах от всичките израилеви племена;</span> <span class="verse"><a name="33">33</a>защото те Ме оставиха и се поклониха на Астарта, богинята на сидонците, на Хамос, бога на Моав, и на Мелхом, бога на синовете на Амон, и не ходиха в пътищата Ми, да вършат това, което е право пред Мен, и той не спази наредбите Ми и законите Ми, както баща му Давид.</span> <span class="verse"><a name="34">34</a>Но няма да отнема цялото царство от ръката му, а ще го поставя за княз през всичките дни на живота му заради слугата Ми Давид, когото избрах, който спазваше заповедите Ми и наредбите Ми.</span> <span class="verse"><a name="35">35</a>Ще взема обаче царството от ръката на сина му и ще го дам на теб, десет племена.</span> <span class="verse"><a name="36">36</a>А на сина му ще дам едно племе, така че слугата Ми Давид да има винаги светилник пред Мен в Ерусалим — града, който Аз си избрах, за да поставя там Името Си.</span> <span class="verse"><a name="37">37</a>А теб ще взема и ще царуваш над всичко, което душата ти желае, и ще бъдеш цар над Израил.</span> <span class="verse"><a name="38">38</a>И ако слушаш всичко, което ти заповядвам, и ходиш в пътищата Ми, и вършиш това, което е право пред Мен, като пазиш наредбите Ми и заповедите Ми, както правеше слугата Ми Давид, тогава Аз ще бъда с теб и ще ти съградя сигурен дом, както съградих на Давид, и ще дам Израил на теб.</span> <span class="verse"><a name="39">39</a>И ще смиря заради това потомството на Давид, но не завинаги.</span> <span class="verse"><a name="40">40</a>Затова Соломон търсеше да убие Еровоам, но Еровоам стана и избяга в Египет при египетския цар Сисак, и беше в Египет до смъртта на Соломон.</span> <span class="verse"><a name="41">41</a>А останалите дела на Соломон и всичко, което той извърши, и неговата мъдрост, не са ли записани в книгата на делата на Соломон?</span> <span class="verse"><a name="42">42</a>Времето, през което Соломон царува в Ерусалим над целия Израил, беше четиридесет години.</span> <span class="verse"><a name="43">43</a>И Соломон легна при бащите си и беше погребан в града на баща си Давид, и вместо него се възцари синът му Ровоам.</span> </p></div</div></div></body></html>