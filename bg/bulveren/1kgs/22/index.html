<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 22</strong></div><p><span class="verse"><a name="1">1</a>И минаха три години без война между Арам и Израил.</span> <span class="verse"><a name="2">2</a>А в третата година юдовият цар Йосафат слезе при израилевия цар.</span> <span class="verse"><a name="3">3</a>И израилевият цар каза на слугите си: Знаете ли, че Рамот-Галаад е наш, а ние си мълчим и не го вземаме от ръката на арамейския цар?</span> <span class="verse"><a name="4">4</a>И той каза на Йосафат: Ще дойдеш ли с мен на бой в Рамот-Галаад? И Йосафат каза на израилевия цар: Аз съм като теб, моят народ — като твоя народ, моите коне — като твоите коне.</span> <span class="verse"><a name="5">5</a>И Йосафат каза на израилевия цар: Моля те, допитай се първо до ГОСПОДНОТО слово.</span> <span class="verse"><a name="6">6</a>Тогава израилевият цар събра пророците, около четиристотин мъже, и им каза: Да отида ли на бой срещу Рамот-Галаад, или да не отида? А те казаха: Изкачи се, и Господ ще го предаде в ръката на царя!</span> <span class="verse"><a name="7">7</a>Но Йосафат каза: Тук няма ли повече ГОСПОДЕН пророк, за да се допитаме чрез него?</span> <span class="verse"><a name="8">8</a>И израилевият цар каза на Йосафат: Има още един човек, чрез когото можем да се допитаме до ГОСПОДА, но аз го мразя, защото не пророкува добро за мен, а само зло — Михей, сина на Емла. А Йосафат каза: Нека не говори така царят!</span> <span class="verse"><a name="9">9</a>Тогава израилевият цар повика един скопец и каза: Доведи бързо Михей, сина на Емла.</span> <span class="verse"><a name="10">10</a>А израилевият цар и юдовият цар Йосафат седяха всеки на престола си, облечени в одеждите си, на едно открито място при входа на самарийската порта и всичките пророци пророкуваха пред тях.</span> <span class="verse"><a name="11">11</a>Тогава Седекия, синът на Ханаана, си направи железни рогове и каза: Така казва ГОСПОД: С тези ще бодеш арамейците, докато ги довършиш.</span> <span class="verse"><a name="12">12</a>И всичките пророци пророкуваха така и казваха: Изкачи се в Рамот-Галаад и ще успееш, защото ГОСПОД ще го предаде в ръката на царя.</span> <span class="verse"><a name="13">13</a>И пратеникът, който отиде да повика Михей, му говори и каза: Ето сега, думите на пророците единодушно са добри за царя. Моля те, нека и твоята дума да бъде като думата на един от тях, и ти говори добро!</span> <span class="verse"><a name="14">14</a>А Михей каза: Жив е ГОСПОД — каквото ми каже ГОСПОД, това ще говоря!</span> <span class="verse"><a name="15">15</a>И когато дойде при царя, царят му каза: Михей, да отидем ли на бой в Рамот-Галаад, или да не отидем? А той му каза: Изкачи се и ще успееш, защото ГОСПОД ще го предаде в ръката на царя.</span> <span class="verse"><a name="16">16</a>Тогава царят му каза: Колко пъти да те заклевам да не ми говориш нищо друго освен истината в ГОСПОДНОТО Име!</span> <span class="verse"><a name="17">17</a>Тогава той каза: Видях целия Израил пръснат по планините като овце, които нямат овчар. И ГОСПОД каза: Тези нямат господар. Нека се върнат всеки у дома си с мир.</span> <span class="verse"><a name="18">18</a>Тогава израилевият цар каза на Йосафат: Не ти ли казах, че няма да пророкува добро за мен, а зло?</span> <span class="verse"><a name="19">19</a>А Михей каза: Затова чуй ГОСПОДНОТО слово: Видях ГОСПОДА, седнал на престола Си, и цялото небесно войнство стоеше около Него от дясната Му страна и от лявата Му страна.</span> <span class="verse"><a name="20">20</a>И ГОСПОД каза: Кой ще примами Ахав, за да се изкачи и да падне в Рамот-Галаад? И един каза едно, а друг каза друго.</span> <span class="verse"><a name="21">21</a>Тогава излезе един дух и застана пред ГОСПОДА, и каза: Аз ще го примамя.</span> <span class="verse"><a name="22">22</a>И ГОСПОД му каза: Как? А той каза: Ще изляза и ще бъда лъжлив дух в устата на всичките му пророци. И ГОСПОД каза: Примами го и ще сполучиш; излез и направи така.</span> <span class="verse"><a name="23">23</a>И сега, ето, ГОСПОД е сложил лъжлив дух в устата на всички тези твои пророци и ГОСПОД е говорил зло за теб.</span> <span class="verse"><a name="24">24</a>Тогава Седекия, синът на Ханаана, се приближи и удари Михей по бузата, и каза: Откъде мина ГОСПОДНИЯТ дух от мен, за да говори на теб?</span> <span class="verse"><a name="25">25</a>А Михей каза: Ето, ще видиш това в онзи ден, когато ще бягаш от стая в стая, за да се криеш.</span> <span class="verse"><a name="26">26</a>Тогава израилевият цар каза: Хвани Михей и го върни при градоначалника Амон и при царския син Йоас;</span> <span class="verse"><a name="27">27</a>и кажи: Така казва царят: Хвърлете този в затвора и го хранете с хляб на скръб и вода на скръб, докато се върна в мир.</span> <span class="verse"><a name="28">28</a>А Михей каза: Ако някога се върнеш в мир, ГОСПОД не е говорил чрез мен. И каза: Чуйте, всички народи!</span> <span class="verse"><a name="29">29</a>И израилевият цар и юдовият цар Йосафат се изкачиха в Рамот-Галаад.</span> <span class="verse"><a name="30">30</a>И израилевият цар каза на Йосафат: Аз ще се предреша и ще вляза в битката, а ти облечи одеждите си. Така израилевият цар се предреши и влезе в битката.</span> <span class="verse"><a name="31">31</a>А арамейският цар беше заповядал на тридесет и двамата началници на колесниците си и беше казал: Не се бийте нито с малък, нито с голям, а само с израилевия цар!</span> <span class="verse"><a name="32">32</a>И когато началниците на колесниците видяха Йосафат, казаха: Сигурно това е израилевият цар! — и се отклониха към него, за да се бият. Но Йосафат извика,</span> <span class="verse"><a name="33">33</a>и когато началниците на колесниците видяха, че не беше израилевият цар, го оставиха и не го преследваха.</span> <span class="verse"><a name="34">34</a>А един човек запъна лъка си, без да цели, и улучи израилевия цар между ставите на бронята му. И той каза на водача на колесницата си: Обърни ръцете си и ме изведи от битката, защото съм ранен.</span> <span class="verse"><a name="35">35</a>И в онзи ден битката се засили; и царят се удържа прав в колесницата срещу арамейците, а вечерта умря и кръвта от раната течеше на дъното на колесницата.</span> <span class="verse"><a name="36">36</a>И при залез слънце през стана се разнесе вик и се каза: Всеки в града си и всеки в земята си!</span> <span class="verse"><a name="37">37</a>Така царят умря и го докараха в Самария и погребаха царя в Самария.</span> <span class="verse"><a name="38">38</a>После измиха колесницата при самарийския водоем и кучетата лижеха кръвта му, където се къпеха блудниците, според словото на ГОСПОДА, което Той беше говорил.</span> <span class="verse"><a name="39">39</a>А останалите дела на Ахав и всичко, което той извърши, и къщата от слонова кост, която построи, и всичките градове, които построи, не са ли записани в Книгата на летописите на израилевите царе?</span> <span class="verse"><a name="40">40</a>И Ахав легна при бащите си, а вместо него се възцари синът му Охозия.</span> <span class="verse"><a name="41">41</a>А Йосафат, синът на Аса, се възцари над Юда в четвъртата година на израилевия цар Ахав.</span> <span class="verse"><a name="42">42</a>Йосафат беше на тридесет и пет години, когато се възцари, и царува двадесет и пет години в Ерусалим. Името на майка му беше Азува, дъщеря на Силей.</span> <span class="verse"><a name="43">43</a>Той ходи във всичките пътища на баща си Аса; не се отклони от тях, като вършеше това, което беше право пред ГОСПОДА. Само високите места не се премахнаха; народът още жертваше и кадеше по високите места.</span> <span class="verse"><a name="44">44</a>И Йосафат имаше мир с израилевия цар.</span> <span class="verse"><a name="45">45</a>А останалите дела на Йосафат и юначествата, които извърши, и как воюваше, не са ли записани в Книгата на летописите на юдовите царе?</span> <span class="verse"><a name="46">46</a>И той измете от земята остатъка от посветените блудници, които бяха останали във времето на баща му Аса.</span> <span class="verse"><a name="47">47</a>А тогава в Едом нямаше цар; един управител беше цар.</span> <span class="verse"><a name="48">48</a>Йосафат направи тарсийски кораби, за да отидат в Офир за злато, но не отидоха, защото корабите се разбиха в Есион-Гавер.</span> <span class="verse"><a name="49">49</a>Тогава Охозия, синът на Ахав, каза на Йосафат: Нека моите слуги отидат с твоите слуги на корабите. Но Йосафат не се съгласи.</span> <span class="verse"><a name="50">50</a>И Йосафат легна при бащите си и беше погребан при бащите си в града на баща си Давид, а вместо него се възцари синът му Йорам.</span> <span class="verse"><a name="51">51</a>Охозия, синът на Ахав, се възцари над Израил в Самария в седемнадесетата година на юдовия цар Йосафат и царува над Израил две години.</span> <span class="verse"><a name="52">52</a>Той върши зло пред ГОСПОДА и ходи в пътя на баща си и в пътя на майка си, и в пътя на Еровоам, сина на Нават, който въведе Израил в грях.</span> <span class="verse"><a name="53">53</a>И той служи на Ваал и му се поклони, и разгневи ГОСПОДА, Израилевия Бог, според всичко, което беше вършил баща му.</span> </p></div</div></div></body></html>