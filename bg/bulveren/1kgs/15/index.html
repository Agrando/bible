<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 15</strong></div><p><span class="verse"><a name="1">1</a>В осемнадесетата година на цар Еровоам, сина на Нават, Авия се възцари над Юда.</span> <span class="verse"><a name="2">2</a>Той царува три години в Ерусалим. Името на майка му беше Мааха, дъщерята на Авесалом.</span> <span class="verse"><a name="3">3</a>И той ходи във всичките грехове на баща си, които той беше извършил преди него; и сърцето му не беше неразделено с ГОСПОДА, неговия Бог, както сърцето на баща му Давид.</span> <span class="verse"><a name="4">4</a>Но заради Давид ГОСПОД, неговият Бог, му даде светилник в Ерусалим, като издигна сина му след него и утвърди Ерусалим;</span> <span class="verse"><a name="5">5</a>защото Давид беше вършил това, което беше право пред ГОСПОДА, и не се беше отклонил от нищо, което Той му беше заповядал, през всичките дни на живота си, освен в случая с хетееца Урия.</span> <span class="verse"><a name="6">6</a>И между Ровоам и Еровоам имаше война през всичките дни на живота му.</span> <span class="verse"><a name="7">7</a>А останалите дела на Авия и всичко, което извърши, не са ли записани в Книгата на летописите на юдовите царе? И между Авия и Еровоам имаше война.</span> <span class="verse"><a name="8">8</a>И Авия легна при бащите си и го погребаха в Давидовия град. А вместо него се възцари синът му Аса.</span> <span class="verse"><a name="9">9</a>В двадесетата година на израилевия цар Еровоам Аса се възцари над Юда.</span> <span class="verse"><a name="10">10</a>И царува в Ерусалим четиридесет и една години. Името на майка му беше Мааха, дъщеря на Авесалом.</span> <span class="verse"><a name="11">11</a>Аса върши това, което беше право пред ГОСПОДА, както баща му Давид.</span> <span class="verse"><a name="12">12</a>Той премахна посветените блудници от земята и махна всичките идоли, които бяха направили бащите му.</span> <span class="verse"><a name="13">13</a>И майка си Мааха, и нея отхвърли от положението на царица понеже беше направила идол на Ашера. Аса съсече нейния идол и го изгори при потока Кедрон.</span> <span class="verse"><a name="14">14</a>Но високите места не се премахнаха; обаче сърцето на Аса беше неразделено с ГОСПОДА през всичките му дни.</span> <span class="verse"><a name="15">15</a>И той донесе в ГОСПОДНИЯ дом вещите, посветени от баща му, и вещите, посветени от самия него — сребро и злато, и съдове.</span> <span class="verse"><a name="16">16</a>А между Аса и израилевия цар Вааса имаше война през всичките им дни.</span> <span class="verse"><a name="17">17</a>Израилевият цар Вааса се изкачи против Юда и построи Рама, за да не остави никого да излиза или да влиза при юдовия цар Аса.</span> <span class="verse"><a name="18">18</a>Тогава Аса взе всичкото сребро и злато, останало в съкровищата на ГОСПОДНИЯ дом и в съкровищата на царската къща, и ги предаде в ръцете на слугите си. И цар Аса ги изпрати на арамейския цар Венадад, сина на Тавримон, син на Есион, който живееше в Дамаск, и каза:</span> <span class="verse"><a name="19">19</a>Нека има договор между мен и теб, между моя баща и твоя баща. Ето, изпращам ти подарък от сребро и злато; иди и развали договора си с израилевия цар Вааса, за да се оттегли от мен!</span> <span class="verse"><a name="20">20</a>И Венадад послуша цар Аса и изпрати военачалниците си срещу израилевите градове, и нападна Иион, Дан, Авел-Вет-Мааха и целия Хинерот заедно с цялата земя на Нефталим.</span> <span class="verse"><a name="21">21</a>А когато Вааса чу това, спря да строи Рама и остана в Терса.</span> <span class="verse"><a name="22">22</a>Тогава цар Аса свика целия Юда, без никакво изключение, и отнесоха камъните и дървения материал на Рама, с който Вааса беше градил. И с тях цар Аса построи Гава Вениаминова и Масфа.</span> <span class="verse"><a name="23">23</a>А всички останали дела на Аса и цялото му юначество, и всичко, което извърши, и градовете, които построи, не са ли записани в Книгата на летописите на юдовите царе? Но във времето на старостта си той се разболя в краката.</span> <span class="verse"><a name="24">24</a>И Аса легна при бащите си и беше погребан при бащите си в града на баща си Давид. А вместо него се възцари синът му Йосафат.</span> <span class="verse"><a name="25">25</a>А във втората година на юдовия цар Аса над Израил се възцари Надав, синът на Еровоам, и царува над Израил две години.</span> <span class="verse"><a name="26">26</a>И той върши зло пред ГОСПОДА и ходи в пътя на баща си и в греха му, с който той въведе Израил в грях.</span> <span class="verse"><a name="27">27</a>И Вааса, синът на Ахия, от исахаровия дом, направи заговор против него. И Вааса го уби при Гиветон, който принадлежеше на филистимците, докато Надав и целият Израил обсаждаха Гиветон.</span> <span class="verse"><a name="28">28</a>Вааса го уби в третата година на юдовия цар Аса и се възцари вместо него.</span> <span class="verse"><a name="29">29</a>И щом се възцари, той изби целия Еровоамов дом. Не остави на Еровоам нищо, което дишаше, докато не го изтреби, според словото на ГОСПОДА, което Той говори чрез слугата Си Ахия, силонеца,</span> <span class="verse"><a name="30">30</a>заради греховете на Еровоам, с които той съгреши и с които въведе Израил в грях, заради гнева, с който разгневи ГОСПОДА, Израилевия Бог.</span> <span class="verse"><a name="31">31</a>А останалите дела на Надав и всичко, което той извърши, не са ли записани в Книгата на летописите на израилевите царе?</span> <span class="verse"><a name="32">32</a>И между Аса и израилевия цар Вааса имаше война през всичките им дни.</span> <span class="verse"><a name="33">33</a>В третата година на юдовия цар Аса Вааса, синът на Ахия, се възцари в Терса над целия Израил и царува двадесет и четири години.</span> <span class="verse"><a name="34">34</a>Той върши зло пред ГОСПОДА и ходи в пътя на Еровоам и в греха му, с който той въведе Израил в грях.</span> </p></div</div></div></body></html>