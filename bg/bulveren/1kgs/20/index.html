<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1kgs/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1kgs">1 Kings</a> &gt <strong>Chapter 20</strong></div><p><span class="verse"><a name="1">1</a>А арамейският цар Венадад събра цялата си войска. Тридесет и двама царе бяха с него и коне, и колесници. И се изкачи и обсади Самария, и воюваше срещу нея.</span> <span class="verse"><a name="2">2</a>И той изпрати пратеници в града до израилевия цар Ахав и му каза: Така казва Венадад:</span> <span class="verse"><a name="3">3</a>Среброто ти и златото ти са мои; и жените ти, и синовете ти, най-хубавите, са мои!</span> <span class="verse"><a name="4">4</a>И израилевият цар отговори и каза: Според думата ти, господарю мой, царю — твой съм аз с всичко, което имам.</span> <span class="verse"><a name="5">5</a>И пратениците дойдоха пак и казаха: Така говори Венадад и казва: Наистина аз изпратих до теб да кажат: Да ми дадеш среброто си и златото си, и жените си, и синовете си! —</span> <span class="verse"><a name="6">6</a>но утре около това време, аз ще изпратя слугите си при теб и те ще претърсят къщата ти и къщите на слугите ти; и всичко, което ти се вижда желателно, ще го вземат в ръцете си и ще го отнесат.</span> <span class="verse"><a name="7">7</a>Тогава израилевият цар повика всичките старейшини на земята и каза: Забележете, моля ви, и вижте, че този търси зло; защото изпрати до мен за жените ми и синовете ми и за среброто ми и златото ми и аз не му отказах.</span> <span class="verse"><a name="8">8</a>И всичките старейшини и целият народ му казаха: Не го слушай и не се съгласявай.</span> <span class="verse"><a name="9">9</a>И той каза на пратениците на Венадад: Кажете на господаря ми, царя: Всичко, за което първо изпрати до слугата си, ще направя, но това нещо не мога да направя. И пратениците си отидоха и му отнесоха отговор.</span> <span class="verse"><a name="10">10</a>Тогава Венадад изпрати до него и каза: Така да ми направят боговете и така да прибавят, ако пръстта на Самария бъде достатъчна за шепите на целия народ, който ме следва!</span> <span class="verse"><a name="11">11</a>Тогава израилевият цар отговори и каза: Кажете му: Нека онзи, който опасва оръжието си, не се хвали като онзи, който го разпасва!</span> <span class="verse"><a name="12">12</a>И когато Венадад чу тази дума, докато той и царете, които бяха с него, пиеха в шатрите, той каза на слугите си: Стройте се за бой! И те се строиха за бой срещу града.</span> <span class="verse"><a name="13">13</a>И ето, един пророк се приближи до израилевия цар Ахав и каза: Така казва ГОСПОД: Видя ли цялото това голямо множество? Ето, днес Аз ще го предам в ръката ти и ще познаеш, че Аз съм ГОСПОД.</span> <span class="verse"><a name="14">14</a>А Ахав каза: Чрез кого? И той каза: Така казва ГОСПОД: Чрез слугите на областните управители. И той каза: Кой да започне сражението? И пророкът каза: Ти.</span> <span class="verse"><a name="15">15</a>Тогава той преброи слугите на областните управители, а те бяха двеста тридесет и двама души; а след тях преброи целия народ, всички израилеви синове — седем хиляди души.</span> <span class="verse"><a name="16">16</a>И те излязоха по пладне, а Венадад пиеше и се напиваше в шатрите, той и царете, тридесет и двамата царе, съюзниците му.</span> <span class="verse"><a name="17">17</a>Първи излязоха слугите на областните управители. И Венадад изпрати хора и му съобщиха, и казаха: Мъже излязоха от Самария.</span> <span class="verse"><a name="18">18</a>А той каза: Ако са излезли за мир, хванете ги живи; и ако са излезли за война, пак ги хванете живи.</span> <span class="verse"><a name="19">19</a>Тези излязоха от града: слугите на областните управители и войската, която ги следваше.</span> <span class="verse"><a name="20">20</a>И всеки уби човека насреща си; и арамейците побягнаха, и Израил ги преследва; а арамейският цар Венадад избяга на кон с конниците.</span> <span class="verse"><a name="21">21</a>Тогава израилевият цар излезе и нападна конете и колесниците, и нанесе на арамейците голямо поражение.</span> <span class="verse"><a name="22">22</a>А пророкът дойде при израилевия цар и му каза: Иди, укрепи се и размисли, и виж какво трябва да направиш; защото при завръщането на годината царят на Арам отново ще излезе против теб.</span> <span class="verse"><a name="23">23</a>А слугите на арамейския цар му казаха: Техните богове са планински богове, затова ни надвиха; но ако се бием против тях в равнината, непременно ще им надвием.</span> <span class="verse"><a name="24">24</a>Но направи това нещо: махни царете, всеки от мястото му, и вместо тях постави управители;</span> <span class="verse"><a name="25">25</a>и събери войска, колкото войската, която ти загина, кон за кон и колесница за колесница. Тогава ще се бием против тях в равнината и непременно ще им надвием. И той послуша гласа им, и направи така.</span> <span class="verse"><a name="26">26</a>И при завръщането на годината Венадад събра арамейците и се изкачи в Афек, за да се бие срещу Израил.</span> <span class="verse"><a name="27">27</a>И израилевите синове бяха преброени и снабдени с храна, и отидоха срещу тях. И израилевите синове се разположиха на стан срещу тях като две малки стада кози, а арамейците изпълниха земята.</span> <span class="verse"><a name="28">28</a>Тогава Божият човек дойде и говори на израилевия цар, и каза: Така казва ГОСПОД: Понеже арамейците казаха: ГОСПОД е Бог на планините, а не Бог на долините. -- затова ще предам в ръката ти цялото това голямо множество, и ще познаете, че Аз съм ГОСПОД.</span> <span class="verse"><a name="29">29</a>И те стояха на стан едни срещу други седем дни. А на седмия ден боят започна и израилевите синове избиха от арамейците сто хиляди пешаци в един ден.</span> <span class="verse"><a name="30">30</a>А останалите избягаха в Афек, в града, и стената падна върху двадесет и седемте хиляди мъже, които бяха останали. И Венадад избяга и влезе в града, и се криеше от стая в стая.</span> <span class="verse"><a name="31">31</a>Тогава слугите му му казаха: Ето сега, чули сме, че царете от израилевия дом са милостиви царе; моля те, нека сложим вретище около слабините си и въжета на главите си, и да излезем при израилевия цар. Може би ще те остави да живееш.</span> <span class="verse"><a name="32">32</a>И те се препасаха с вретище около слабините си и сложиха въжета на главите си, и дойдоха при израилевия цар, и казаха: Слугата ти Венадад казва: Моля те, остави ме да живея. А той каза: Жив ли е още? Брат ми е.</span> <span class="verse"><a name="33">33</a>А мъжете приеха това като добър знак и побързаха да повторят това, което излезе от устата му, и казаха: Да, Венадад ти е брат! И той каза: Идете, доведете го. Тогава Венадад излезе при него и той го качи на колесницата.</span> <span class="verse"><a name="34">34</a>И Венадад му каза: Градовете, които баща ми взе от твоя баща, ще ти ги върна; и ти можеш да си направиш улици в Дамаск, както баща ми направи в Самария. А Ахав отговори: Ще те пусна да си отидеш с този договор. Така той направи договор с него и го пусна.</span> <span class="verse"><a name="35">35</a>А един човек от учениците на пророците каза на другаря си чрез ГОСПОДНОТО слово: Моля те, удари ме. Но човекът отказа да го удари.</span> <span class="verse"><a name="36">36</a>Тогава той му каза: Понеже не послуша гласа на ГОСПОДА, ето, щом си тръгнеш от мен, ще те убие лъв. И щом той тръгна от него, един лъв го намери и го уби.</span> <span class="verse"><a name="37">37</a>И той срещна друг човек и каза: Моля те, удари ме. И човекът го удари, удари го и го нарани.</span> <span class="verse"><a name="38">38</a>Тогава пророкът отиде и застана на пътя на царя, и се предреши с превръзка на очите си.</span> <span class="verse"><a name="39">39</a>И когато царят минаваше, той извика към царя и каза: Слугата ти отиде сред сражението; и ето, един човек се отби настрана и доведе един човек при мен, и каза: Пази този човек; ако по някакъв начин се изгуби, тогава твоят живот ще бъде вместо неговия живот, или ще платиш един талант сребро.</span> <span class="verse"><a name="40">40</a>Но докато слугата ти се занимаваше тук и там, той изчезна. А израилевият цар му каза: Тази е присъдата ти, ти сам я реши.</span> <span class="verse"><a name="41">41</a>Тогава той бързо махна превръзката от очите си и израилевият цар го разпозна, че беше от пророците.</span> <span class="verse"><a name="42">42</a>А той му каза: Така казва ГОСПОД: Понеже ти пусна от ръката си човека, когото Аз бях определил за проклятие, затова твоят живот ще бъде вместо неговия живот и твоят народ — вместо неговия народ.</span> <span class="verse"><a name="43">43</a>И израилевият цар отиде у дома си мрачен и огорчен и дойде в Самария.</span> </p></div</div></div></body></html>