<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1cor/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1cor">1 Corinthians</a> &gt <strong>Chapter 15</strong></div><p><span class="verse"><a name="1">1</a>И още, братя, напомням ви благовестието, което ви проповядвах, което и приехте, в което и стоите,</span> <span class="verse"><a name="2">2</a>чрез което се и спасявате, ако държите здраво онова слово, което аз ви благовестих, освен ако не сте повярвали напразно.</span> <span class="verse"><a name="3">3</a>Защото ви предадох преди всичко това, което и аз приех — че Христос умря за греховете ни според Писанията,</span> <span class="verse"><a name="4">4</a>че беше погребан, че беше възкресен на третия ден според Писанията</span> <span class="verse"><a name="5">5</a>и че се яви на Кифа, после на дванадесетте,</span> <span class="verse"><a name="6">6</a>че след това се яви на повече от петстотин братя наведнъж, повечето от които и досега са живи, а някои починаха,</span> <span class="verse"><a name="7">7</a>че после се яви на Яков, а след това на всичките апостоли;</span> <span class="verse"><a name="8">8</a>а най-накрая от всички се яви и на мен, като на някой изверг.</span> <span class="verse"><a name="9">9</a>Защото аз съм най-нищожният от апостолите, който не съм достоен да се нарека апостол, понеже гоних Божията църква.</span> <span class="verse"><a name="10">10</a>Но с Божията благодат съм, каквото съм; и Неговата благодат към мен не беше напразна, а аз се трудих повече от всички тях — не аз обаче, а Божията благодат, която беше с мен.</span> <span class="verse"><a name="11">11</a>И така, било аз или те, ние така проповядваме, и вие така повярвахте.</span> <span class="verse"><a name="12">12</a>Но ако се проповядва, че Христос е възкресен от мъртвите, как някои между вас казват, че няма възкресение на мъртвите?</span> <span class="verse"><a name="13">13</a>Ако няма възкресение на мъртвите, тогава и Христос не е бил възкресен.</span> <span class="verse"><a name="14">14</a>А ако Христос не е бил възкресен, тогава нашата проповед е празна и вашата вяра също е празна.</span> <span class="verse"><a name="15">15</a>При това, ние се намираме в положение на Божии лъжесвидетели, защото свидетелствахме за Бога, че е възкресил Христос, когото Той няма да е възкресил, ако мъртвите наистина не се възкресяват.</span> <span class="verse"><a name="16">16</a>Защото, ако мъртвите не се възкресяват, тогава и Христос не е бил възкресен;</span> <span class="verse"><a name="17">17</a>а ако Христос не е бил възкресен, вашата вяра е суетна; вие сте още в греховете си.</span> <span class="verse"><a name="18">18</a>Тогава и тези, които са починали в Христос, са погинали.</span> <span class="verse"><a name="19">19</a>Ако се надяваме на Христос само в този живот, то от всичките хора ние сме най-окаяните.</span> <span class="verse"><a name="20">20</a>Но сега Христос е възкресен от мъртвите и стана първият плод от починалите.</span> <span class="verse"><a name="21">21</a>Понеже, както чрез един човек дойде смъртта, така чрез един Човек дойде възкресението на мъртвите.</span> <span class="verse"><a name="22">22</a>Защото, както в Адам всички умират, така и в Христос всички ще оживеят.</span> <span class="verse"><a name="23">23</a>Но всеки на своя ред: Христос — първият плод; а после тези, които са Христови — при Неговото пришествие.</span> <span class="verse"><a name="24">24</a>Тогава ще бъде краят, когато Той предаде царството на Бога и Отца, когато унищожи всяко началство и всяка власт, и сила,</span> <span class="verse"><a name="25">25</a>защото Той трябва да царува, докато положи всички врагове под краката Си.</span> <span class="verse"><a name="26">26</a>Последният враг, който ще бъде унищожен, е смъртта.</span> <span class="verse"><a name="27">27</a>Защото Бог "е покорил всичко под краката Му". Но когато казва, че всичко е покорено, ясно е, че се изключва Този, който Му е покорил всичко.</span> <span class="verse"><a name="28">28</a>А когато всичко Му бъде покорено, тогава и Самият Син ще се покори на Този, който Му е покорил всичко, за да бъде Бог всичко във всичко.</span> <span class="verse"><a name="29">29</a>Иначе какво ще правят тези, които се кръщават заради мъртвите? Ако мъртвите изобщо не се възкресяват, защо тогава се кръщават заради тях?</span> <span class="verse"><a name="30">30</a>Защо и ние се излагаме на опасност всеки час?</span> <span class="verse"><a name="31">31</a>Братя, с похвалата заради вас, която имам в Христос Иисус, нашия Господ, аз всеки ден умирам.</span> <span class="verse"><a name="32">32</a>Ако, по човешки казано, аз съм се борил със зверове в Ефес, какво ме ползва? Ако мъртвите не се възкресяват, "нека ядем и пием, защото утре ще умрем."</span> <span class="verse"><a name="33">33</a>Не се мамете. Лошите другари покваряват добрите нрави.</span> <span class="verse"><a name="34">34</a>Събудете се за правдата и не съгрешавайте, защото някои от вас не познават Бога. Това казвам, за да се засрамите.</span> <span class="verse"><a name="35">35</a>Но някой ще каже: Как се възкресяват мъртвите? И с какво тяло идват?</span> <span class="verse"><a name="36">36</a>Глупако! Това, което ти сееш, не оживява, ако не умре.</span> <span class="verse"><a name="37">37</a>И когато го сееш, не посяваш тялото, което ще изникне, а голо зърно, пшенично или някое друго,</span> <span class="verse"><a name="38">38</a>а Бог му дава тяло, каквото е искал, и на всяко семе — негово собствено тяло.</span> <span class="verse"><a name="39">39</a>Всяка плът не е еднаква; а една е плътта на хората, а друга — плътта на животните, друга — на птиците и друга — на рибите.</span> <span class="verse"><a name="40">40</a>И има небесни тела и земни тела. Но блясъкът на небесните е един, а на земните — друг;</span> <span class="verse"><a name="41">41</a>един е блясъкът на слънцето, друг — блясъкът на луната и друг — блясъкът на звездите; а и звезда от звезда се различава по блясък.</span> <span class="verse"><a name="42">42</a>Така е и възкресението на мъртвите. Сее се в тление, възкръсва в нетление;</span> <span class="verse"><a name="43">43</a>сее се в безчестие, възкръсва в слава; сее се в немощ, възкръсва в сила;</span> <span class="verse"><a name="44">44</a>сее се одушевено тяло, възкръсва духовно тяло. Има одушевено тяло, има и духовно тяло.</span> <span class="verse"><a name="45">45</a>Така е и писано: "Първият човек, Адам, стана жива душа", последният Адам стана животворящ дух.</span> <span class="verse"><a name="46">46</a>Обаче не е първо духовното, а одушевеното, и после духовното.</span> <span class="verse"><a name="47">47</a>Първият човек е от земята — пръстен; вторият Човек е от небето.</span> <span class="verse"><a name="48">48</a>Какъвто е пръстеният, такива са и пръстените; и какъвто е Небесният, такива са и небесните.</span> <span class="verse"><a name="49">49</a>И както сме се облекли в образа на пръстения, така ще се облечем и в образа на Небесния.</span> <span class="verse"><a name="50">50</a>А това казвам, братя, че плът и кръв не могат да наследят Божието царство, нито тленното наследява нетленното.</span> <span class="verse"><a name="51">51</a>Ето, казвам ви една тайна: не всички ще починем, но всички ще се изменим</span> <span class="verse"><a name="52">52</a>в един миг, в мигване на око, при последната тръба; защото тръбата ще затръби и мъртвите ще възкръснат нетленни, и ние ще се изменим.</span> <span class="verse"><a name="53">53</a>Защото това тленното трябва да се облече в нетление и това смъртното — да се облече в безсмъртие.</span> <span class="verse"><a name="54">54</a>А когато това тленното се облече в нетление и това смъртното се облече в безсмъртие, тогава ще се сбъдне написаното слово: "Погълната беше смъртта победоносно."</span> <span class="verse"><a name="55">55</a>"О, смърт, къде ти е победата? О, смърт, къде ти е жилото?"</span> <span class="verse"><a name="56">56</a>Но жилото на смъртта е грехът, а силата на греха е законът;</span> <span class="verse"><a name="57">57</a>но благодарение да бъде на Бога, който ни дава победата чрез нашия Господ Иисус Христос!</span> <span class="verse"><a name="58">58</a>Затова, възлюбени мои братя, бъдете твърди, непоколебими, и преизобилствайте винаги в Господното дело, като знаете, че в Господа вашият труд не е напразен.</span> </p></div</div></div></body></html>