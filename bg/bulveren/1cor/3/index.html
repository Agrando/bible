<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1cor/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1cor">1 Corinthians</a> &gt <strong>Chapter 3</strong></div><p><span class="verse"><a name="1">1</a>И аз, братя, не можах да говоря на вас като на духовни хора, а като на плътски, като на невръстни в Христос.</span> <span class="verse"><a name="2">2</a>Храних ви с мляко, а не с твърда храна; защото още не можехте да я приемете, а и сега още не можете.</span> <span class="verse"><a name="3">3</a>Защото и досега сте плътски. Защото, докато между вас има завист и кавги, и разцепления, не сте ли плътски и не постъпвате ли по човешки?</span> <span class="verse"><a name="4">4</a>Защото, когато един казва: Аз съм Павлов, а друг: Аз съм Аполосов, не постъпвате ли по човешки?</span> <span class="verse"><a name="5">5</a>Какво е тогава Аполос и какво — Павел? Служители, чрез които повярвахте, и то, както Господ е дал на всекиго.</span> <span class="verse"><a name="6">6</a>Аз посадих, Аполос напои, но Господ даде растежа.</span> <span class="verse"><a name="7">7</a>И така, нито този, който сади, е нещо, нито този, който напоява, а Господ, който дава растеж.</span> <span class="verse"><a name="8">8</a>И така, този, който сади, и този, който напоява, са едно, но всеки ще получи своя собствена награда според своя собствен труд.</span> <span class="verse"><a name="9">9</a>Защото сме съработници на Бога; вие сте Божия нива, Божи строеж.</span> <span class="verse"><a name="10">10</a>Според дадената ми Божия благодат, като мъдър майстор-строител аз положих основа, а друг гради на нея. Но всеки нека да внимава как гради на нея.</span> <span class="verse"><a name="11">11</a>Защото никой не може да положи друга основа освен тази, която е положена, която е Иисус Христос.</span> <span class="verse"><a name="12">12</a>И ако някой гради на тази основа злато, сребро, скъпоценни камъни, дърва, сено, слама,</span> <span class="verse"><a name="13">13</a>на всекиго работата ще стане явна каква е; защото Денят ще я изяви, понеже в огън се открива; и огънят ще изпита каква е работата на всекиго.</span> <span class="verse"><a name="14">14</a>Този, на когото работата, която е градил, устои, ще получи награда.</span> <span class="verse"><a name="15">15</a>А този, на когото работата изгори, ще претърпи загуба; но самият той ще се спаси, само че като през огън.</span> <span class="verse"><a name="16">16</a>Не знаете ли, че сте храм на Бога и че Божият Дух живее във вас?</span> <span class="verse"><a name="17">17</a>Ако някой развали Божия храм, него Бог ще развали; защото Божият храм е свят, а този храм сте вие.</span> <span class="verse"><a name="18">18</a>Нека никой да не лъже себе си! Ако някой между вас мисли, че е мъдър според този свят, нека стане глупав, за да бъде мъдър.</span> <span class="verse"><a name="19">19</a>Защото мъдростта на този свят е глупост пред Бога, понеже е писано: "Улавя мъдрите в лукавството им";</span> <span class="verse"><a name="20">20</a>и пак: "Господ знае, че разсъжденията на мъдрите са суетни."</span> <span class="verse"><a name="21">21</a>Затова никой да не се хвали с хората, защото всичко е ваше:</span> <span class="verse"><a name="22">22</a>било Павел, или Аполос, или Кифа, или свят, или живот, или смърт, или сегашното, или бъдещето — всичко е ваше;</span> <span class="verse"><a name="23">23</a>а вие сте Христови, а Христос — Божи.</span> </p></div</div></div></body></html>