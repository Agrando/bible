<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1cor/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1cor">1 Corinthians</a> &gt <strong>Chapter 1</strong></div><p><span class="verse"><a name="1">1</a>Павел, с Божията воля призован да бъде апостол на Иисус Христос, и брат Состен,</span> <span class="verse"><a name="2">2</a>до Божията църква, която е в Коринт, до осветените в Христос Иисус, призованите светии, заедно с всички, които призовават на всяко място Името на Иисус Христос, нашия Господ, който е и техен, и наш:</span> <span class="verse"><a name="3">3</a>Благодат и мир да бъде на вас от Бога, нашия Отец, и от Господ Иисус Христос.</span> <span class="verse"><a name="4">4</a>Винаги благодаря на моя Бог заради вас за Божията благодат, която ви е дадена в Христос Иисус;</span> <span class="verse"><a name="5">5</a>че в Него се обогатихте във всичко — във всяко слово и всяко познание,</span> <span class="verse"><a name="6">6</a>както се утвърди у вас Христовото свидетелство,</span> <span class="verse"><a name="7">7</a>така че не ви липсва нито една дарба, като чакате явяването на нашия Господ Иисус Христос,</span> <span class="verse"><a name="8">8</a>който и до края ще ви утвърждава, за да бъдете безупречни в Деня на нашия Господ Иисус Христос.</span> <span class="verse"><a name="9">9</a>Верен е Бог, чрез когото бяхте призовани в общение с Неговия Син Иисус Христос, нашия Господ.</span> <span class="verse"><a name="10">10</a>Сега аз ви умолявам, братя, чрез Името на нашия Господ Иисус Христос, всички да говорите в съгласие и да няма разцепления между вас, а да бъдете съединени в един и същ ум и в едно и също мнение.</span> <span class="verse"><a name="11">11</a>Защото някои от Хлоините домашни ми казаха за вас, братя мои, че между вас имало разпри.</span> <span class="verse"><a name="12">12</a>Искам да кажа, че всеки от вас казва: Аз съм Павлов; А аз — Аполосов; А аз — Кифов; А пък аз — Христов.</span> <span class="verse"><a name="13">13</a>Нима Христос се е разделил? Нима Павел беше разпънат за вас? Или се кръстихте в името на Павел?</span> <span class="verse"><a name="14">14</a>Благодаря на Бога, че не съм кръстил никого от вас освен Крисп и Гай,</span> <span class="verse"><a name="15">15</a>за да не каже никой, че сте били кръстени в моето име.</span> <span class="verse"><a name="16">16</a>Кръстих още и Стефаниновия дом. Освен тях не помня да съм кръстил някой друг.</span> <span class="verse"><a name="17">17</a>Защото Христос не ме е пратил да кръщавам, а да проповядвам благовестието — не с мъдростта на думите, за да не би кръстът на Христос да се лиши от значението си.</span> <span class="verse"><a name="18">18</a>Защото словото на кръста е безумие за тези, които погиват; но за нас, които биваме спасени, то е Божия сила.</span> <span class="verse"><a name="19">19</a>Понеже е писано: "Ще унищожа мъдростта на мъдрите и разума на разумните ще отхвърля."</span> <span class="verse"><a name="20">20</a>Къде е мъдрият? Къде Е книжникът? Къде е защитникът на този свят? Не обърна ли Бог в глупост светската мъдрост?</span> <span class="verse"><a name="21">21</a>Защото, понеже в Божията мъдрост светът не позна Бога чрез мъдрост, Бог благоволи чрез глупостта на това, което се проповядва, да спаси вярващите.</span> <span class="verse"><a name="22">22</a>Понеже юдеите искат знамение, а гърците търсят мъдрост;</span> <span class="verse"><a name="23">23</a>но ние проповядваме разпънатия Христос: за юдеите — препънка, а за езичниците — глупост,</span> <span class="verse"><a name="24">24</a>но за самите призвани — и юдеи, и гърци — Христос, Божия сила и Божия мъдрост.</span> <span class="verse"><a name="25">25</a>Защото Божието глупаво е по-мъдро от хората и Божията немощ — по-силна от хората.</span> <span class="verse"><a name="26">26</a>Понеже, братя, виждате какви сте вие призваните — че между вас няма мнозина мъдри по плът, нито мнозина могъщи, нито мнозина благородни.</span> <span class="verse"><a name="27">27</a>Но Бог избра глупавите неща на света, за да посрами мъдрите; и Бог избра слабите неща на света, за да посрами силните;</span> <span class="verse"><a name="28">28</a>още и долните и презрените неща на света избра Бог; и онези неща, които не са, за да унищожи тези, които са,</span> <span class="verse"><a name="29">29</a>за да не се похвали никое създание пред Бога.</span> <span class="verse"><a name="30">30</a>А вие сте от Него в Христос Иисус, който стана за нас мъдрост от Бога и правда, и освещение, и изкупление;</span> <span class="verse"><a name="31">31</a>така че, както е писано: "който се хвали, с Господа да се хвали."</span> </p></div</div></div></body></html>