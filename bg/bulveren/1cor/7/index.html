<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1cor/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1cor">1 Corinthians</a> &gt <strong>Chapter 7</strong></div><p><span class="verse"><a name="1">1</a>А относно това, което ми писахте: Добре е човек да не се докосва до жена.</span> <span class="verse"><a name="2">2</a>Но за да се избягва блудството, нека всеки мъж да има своя собствена жена, и всяка жена да има свой собствен мъж.</span> <span class="verse"><a name="3">3</a>Мъжът нека има с жената дължимото към нея сношение; също и жената — с мъжа.</span> <span class="verse"><a name="4">4</a>Жената няма власт над своето тяло, а мъжът; но също така и мъжът няма власт над своето тяло, а жената.</span> <span class="verse"><a name="5">5</a>Не се лишавайте един друг от съпружеско сношение, освен ако бъде по съгласие за малко време, за да се предадете на молитва, и пак бъдете заедно, за да не би Сатана да ви изкушава чрез това, че не можете да се въздържате.</span> <span class="verse"><a name="6">6</a>Но това казвам като позволение, а не като заповед.</span> <span class="verse"><a name="7">7</a>Но аз желая всички хора да са като мен. Обаче всеки има своя собствена дарба от Бога — един така, а друг иначе.</span> <span class="verse"><a name="8">8</a>А на неженените и вдовиците казвам: добро е за тях, ако си останат като мен.</span> <span class="verse"><a name="9">9</a>Но ако не могат да се въздържат, нека се женят, защото по-добре е да се женят, отколкото да се разпалват в страст.</span> <span class="verse"><a name="10">10</a>А на женените поръчвам, и то не аз, а Господ: жена да не напуска мъжа си;</span> <span class="verse"><a name="11">11</a>но ако е напуснала, нека остане неомъжена или нека се помири с мъжа си; и мъж да не оставя жена си.</span> <span class="verse"><a name="12">12</a>А на другите казвам аз, а не Господ: ако някой брат има невярваща жена и тя е съгласна да живее с него, да не я оставя.</span> <span class="verse"><a name="13">13</a>И жена, която има невярващ мъж, и той е съгласен да живее с нея, да не го оставя.</span> <span class="verse"><a name="14">14</a>Защото невярващият мъж се освещава чрез жената и невярващата жена се освещава чрез своя мъж; иначе децата ви щяха да бъдат нечисти, а сега са свети.</span> <span class="verse"><a name="15">15</a>Но ако невярващият напусне, нека напусне; в такива случаи братът или сестрата не са заробени. Бог обаче ни е призовал към мир.</span> <span class="verse"><a name="16">16</a>Защото откъде знаеш, жено, дали няма да спасиш мъжа си? Или откъде знаеш, мъжо, дали няма да спасиш жена си?</span> <span class="verse"><a name="17">17</a>Но както Бог е отредил на всеки един и както Господ е призовал всеки един, така нека всеки да постъпва. И така нареждам за всичките църкви.</span> <span class="verse"><a name="18">18</a>Обрязан ли е бил призован някой, да не крие обрязването. Необрязан ли е бил призован някой, да не се обрязва.</span> <span class="verse"><a name="19">19</a>Обрязването е нищо и необрязването е нищо, а важното е пазенето на Божиите заповеди.</span> <span class="verse"><a name="20">20</a>Нека всеки си остава в званието, в което е бил призован.</span> <span class="verse"><a name="21">21</a>Като роб ли си бил призован? Да не те е грижа, но ако можеш да бъдеш свободен, по-добре използвай.</span> <span class="verse"><a name="22">22</a>Защото този, който е бил призован в Господа като роб, е свободен човек на Господа; също така и този, който е бил призован като свободен човек, е роб на Христос.</span> <span class="verse"><a name="23">23</a>С цена сте били купени, не ставайте роби на хора.</span> <span class="verse"><a name="24">24</a>Братя, нека всеки остане пред Бога в това, в което е бил призован.</span> <span class="verse"><a name="25">25</a>Относно девиците нямам заповед от Господа, но давам мнение като един, който е получил милост от Господа да бъде достоен за доверие.</span> <span class="verse"><a name="26">26</a>И така, поради настоящата неволя, ето какво мисля за добро: добре е за човека да остане така, както си е.</span> <span class="verse"><a name="27">27</a>Вързан ли си за жена, не търси развързване. Отвързан ли си от жена, не търси жена.</span> <span class="verse"><a name="28">28</a>Но ако все пак се ожениш, не съгрешаваш; и ако една девица се омъжи, не съгрешава. Но такива ще имат житейски скърби, а пък аз ви жаля.</span> <span class="verse"><a name="29">29</a>Това казвам, братя, че времето е кратко. Затова отсега нататък тези, които имат жени, нека бъдат, като че нямат;</span> <span class="verse"><a name="30">30</a>и онези, които плачат — като че не плачат; които се радват — като че не се радват; които купуват — като че не притежават;</span> <span class="verse"><a name="31">31</a>и които си служат със света — като че не са предадени на него; защото сегашното състояние на този свят преминава.</span> <span class="verse"><a name="32">32</a>А аз желая вие да бъдете без грижи. Нежененият се грижи за това, което е Господно — как да угажда на Господа;</span> <span class="verse"><a name="33">33</a>а жененият се грижи за това, което е световно — как да угажда на жена си.</span> <span class="verse"><a name="34">34</a>Има разлика между жена и девица: неомъжената се грижи за това, което е Господно — да бъде свята и в тяло, и в дух; а омъжената се грижи за това, което е световно — как да угажда на мъжа си.</span> <span class="verse"><a name="35">35</a>И това казвам за ваша собствена полза — не за да ви сложа оглавник, а заради благоприличието и за да постоянствате в Господа, без да се отвличате.</span> <span class="verse"><a name="36">36</a>Но ако някой мисли, че постъпва нередно със своята девица, ако й е преминала цветущата възраст, и ако трябва да стане така, нека прави каквото иска; не съгрешава; нека се женят.</span> <span class="verse"><a name="37">37</a>Но този, който стои твърд в сърцето си, като не бива принуден, а има власт над волята си, и е решил това в сърцето си — да запази своята девица — прави добре.</span> <span class="verse"><a name="38">38</a>Така че този, който омъжи девицата си, прави добре; а който не я омъжи, прави по-добре.</span> <span class="verse"><a name="39">39</a>Жената е вързана дотогава, докогато е жив мъжът й; но ако мъжът й умре, е свободна да се омъжи за когото иска, но само в Господа.</span> <span class="verse"><a name="40">40</a>Но по мое мнение, по-щастлива е, ако си остане така. А мисля, че и аз имам Божия Дух.</span> </p></div</div></div></body></html>