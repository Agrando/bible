<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 4</strong></div><p><span class="verse"><a name="1">1</a>Ако се върнеш, Израилю, заявява ГОСПОД, ако се върнеш при Мен и ако махнеш мерзостите си отпред Мен, тогава няма да се скиташ.</span> <span class="verse"><a name="2">2</a>И ще се закълнеш: Жив е ГОСПОД! — в истина, в справедливост, и в правда — и народите ще се благославят в Него и в Него ще се прославят.</span> <span class="verse"><a name="3">3</a>Защото така казва ГОСПОД на юдовите мъже и на Ерусалим: Разорете си нови ниви и не сейте между тръни.</span> <span class="verse"><a name="4">4</a>Обрежете се за ГОСПОДА и отмахнете краекожието на сърцата си, юдови мъже и ерусалимски жители, за да не се излезе яростта Ми като огън и да гори неугасимо поради злината на делата ви.</span> <span class="verse"><a name="5">5</a>Известете на Юда и прогласете на Ерусалим, и кажете: Засвирете с тръба по земята, извикайте с пълно гърло и кажете: Съберете се и нека влезем в укрепените градове!</span> <span class="verse"><a name="6">6</a>Издигнете знаме към Сион! Бягайте, не се спирайте, защото Аз ще докарам зло от север и голямо разрушение.</span> <span class="verse"><a name="7">7</a>Лъв се надигна от гъсталака си и унищожител на народите тръгна, излезе от мястото си, за да направи земята ти пустиня, за да бъдат разрушени градовете ти, обезлюдени.</span> <span class="verse"><a name="8">8</a>Затова препашете се с вретища, плачете и ридайте, защото пламенният гняв на ГОСПОДА не се отвърна от нас.</span> <span class="verse"><a name="9">9</a>И в онзи ден, заявява ГОСПОД, ще примре сърцето на царя и сърцето на първенците, свещениците ще се ужасят и пророците ще се смразят от ужас.</span> <span class="verse"><a name="10">10</a>Тогава казах: О, Господи, БОЖЕ! Нима само си лъгал този народ и Ерусалим, като си казал: Мир ще имате. — а мечът стига до душата!</span> <span class="verse"><a name="11">11</a>В онова време ще се каже на този народ и на Ерусалим: Горещ вятър духа от голите височини на пустинята към дъщерята на народа Ми — не за да отвее, нито да очисти.</span> <span class="verse"><a name="12">12</a>Вятър, твърде силен, ще дойде от Мен; сега и Аз ще произнеса присъди против тях.</span> <span class="verse"><a name="13">13</a>Ето, като облаци ще се издигне и като вихрушка — колесниците му; конете му са по-бързи от орли. Горко ни, защото сме опустошени!</span> <span class="verse"><a name="14">14</a>Измий сърцето си от зло, Ерусалиме, за да се спасиш! Докога ще стоят в теб злите ти помисли?</span> <span class="verse"><a name="15">15</a>Защото глас известява от Дан и прогласява скръб от Ефремовата планина:</span> <span class="verse"><a name="16">16</a>Обявете на народите, ето, прогласете за Ерусалим: Идват обсадници от далечната земя и надават вика си против юдовите градове!</span> <span class="verse"><a name="17">17</a>Като стражи на полето са наоколо против него, защото той се разбунтува против Мен, заявява ГОСПОД.</span> <span class="verse"><a name="18">18</a>Твоят път и твоите дела ти причиниха това. Това е плодът на злината ти. Да, горчив е, да, стигна до сърцето ти.</span> <span class="verse"><a name="19">19</a>Сърцето ми! Сърцето ми! Боли ме в дълбините на сърцето ми; сърцето ми се вълнува в мен. Не мога да мълча, защото си чула, душо моя, глас на тръба, боен вик.</span> <span class="verse"><a name="20">20</a>Гибел върху гибел се прогласява, защото се опустошава цялата земя. Внезапно шатрите ми бяха разрушени, в миг — завесите ми.</span> <span class="verse"><a name="21">21</a>Докога ще гледам знаме, ще слушам глас на тръба?</span> <span class="verse"><a name="22">22</a>Защото Моят народ е безумен, не Ме познава; глупави синове са и нямат разум. Мъдри са да вършат зло, но да вършат добро не умеят.</span> <span class="verse"><a name="23">23</a>Погледнах земята, и ето, беше пуста и неустроена; към небето, и светлината му я нямаше.</span> <span class="verse"><a name="24">24</a>Погледнах планините, и ето, трепереха и всичките хълмове се тресяха.</span> <span class="verse"><a name="25">25</a>Погледнах, и ето, нямаше човек и всичките небесни птици бяха избягали.</span> <span class="verse"><a name="26">26</a>Погледнах, и ето, плодородната земя беше пустиня и всичките й градове — разрушени от присъствието на ГОСПОДА и от яростта на гнева Му.</span> <span class="verse"><a name="27">27</a>Защото така казва ГОСПОД: Цялата земя ще стане пустош, но няма да я довърша съвсем.</span> <span class="verse"><a name="28">28</a>Затова земята ще жалее и небесата ще чернеят отгоре, защото Аз изговорих, намислих това, и няма да се разкая, и няма да се върна от него.</span> <span class="verse"><a name="29">29</a>От шума на конниците и на стрелците ще се разбяга всеки град; ще отидат в гъсталаците и ще се изкачат по скалите; всеки град ще бъде изоставен и няма да има човек да живее в тях.</span> <span class="verse"><a name="30">30</a>А ти, запустяла, какво ще правиш? И да се облечеш в червено, и да се украсиш със златни накити, и да уголемиш с боя очите си, напразно ще се украсяваш — любовниците ти ще те презрат, ще търсят да отнемат живота ти.</span> <span class="verse"><a name="31">31</a>Защото чух глас като на родилка, болките като на раждаща за пръв път, гласа на сионската дъщеря, която се задъхва, разтваря ръцете си: О, горко ми, защото душата ми чезне пред убийците!</span> </p></div</div></div></body></html>