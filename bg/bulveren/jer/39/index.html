<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 39</strong></div><p><span class="verse"><a name="1">1</a>В деветата година на юдовия цар Седекия, в десетия месец, вавилонският цар Навуходоносор беше дошъл с цялата си войска против Ерусалим и го обсадиха.</span> <span class="verse"><a name="2">2</a>А в единадесетата година на Седекия, в четвъртия месец, на деветия ден от месеца, портата на града беше разбита.</span> <span class="verse"><a name="3">3</a>И всичките първенци на вавилонския цар дойдоха и седнаха в средната порта: Нергал-Саресер, Самгар-Нево, Сарсехим, началникът на скопците, Нергал-Саресер, началникът на магьосниците и всички други първенци на вавилонския цар.</span> <span class="verse"><a name="4">4</a>А когато юдовият цар Седекия и всичките воини ги видяха, побягнаха и излязоха през нощта от града по пътя на царската градина, през портата, която е между двете стени; и царят излезе по пътя към равнината.</span> <span class="verse"><a name="5">5</a>А войската на халдейците ги преследва и настигнаха Седекия в равнините на Ерихон, и го взеха, и го заведоха при вавилонския цар Навуходоносор в Ривла, в земята Емат, и той произнесе присъда над него.</span> <span class="verse"><a name="6">6</a>И вавилонският цар посече синовете на Седекия в Ривла пред очите му, и вавилонският цар посече всичките благородни на Юда.</span> <span class="verse"><a name="7">7</a>И избоде очите на Седекия и го окова в бронзови окови, за да го отведе във Вавилон.</span> <span class="verse"><a name="8">8</a>А халдейците изгориха с огън царския дворец и къщите на народа и събориха стените на Ерусалим.</span> <span class="verse"><a name="9">9</a>А началникът на телохранителите Навузардан откара в плен във Вавилон остатъка от народа, който остана в града, и бежанците, които бяха прибягнали при него, и остатъка от народа, който остана.</span> <span class="verse"><a name="10">10</a>И началникът на телохранителите Навузардан остави в юдовата земя някои от народа, сиромасите, които нямаха нищо, и им даде лозя и ниви в онзи ден.</span> <span class="verse"><a name="11">11</a>А вавилонският цар Навуходоносор заповяда на началника на телохранителите Навузардан относно Еремия, като каза:</span> <span class="verse"><a name="12">12</a>Вземи го и имай грижа за него, и да не му направиш нищо лошо, а каквото ти каже, това да му направиш.</span> <span class="verse"><a name="13">13</a>И началникът на телохранителите Навузардан изпрати, и Навусазван, началникът на скопците, и Нергал-Саресер, началникът на магьосниците, и всички по-главни служители на вавилонския цар,</span> <span class="verse"><a name="14">14</a>изпратиха и взеха Еремия от двора на стражата и го предадоха на Годолия, сина на Ахикам, син на Сафан, за да го заведе в къщата. И той живееше сред народа.</span> <span class="verse"><a name="15">15</a>А ГОСПОДНОТО слово беше към Еремия, когато беше затворен в двора на стражата, и каза:</span> <span class="verse"><a name="16">16</a>Иди и говори на етиопеца Авдемелех, като кажеш: Така казва ГОСПОД на Войнствата, Израилевият Бог: Ето, Аз докарвам думите Си върху този град за зло, а не за добро; и ще се сбъднат пред теб в онзи ден.</span> <span class="verse"><a name="17">17</a>Но теб ще избавя в онзи ден, заявява ГОСПОД, и няма да бъдеш предаден в ръката на хората, от които се страхуваш.</span> <span class="verse"><a name="18">18</a>Защото непременно ще те избавя и няма да паднеш от меч, а животът ти ще ти бъде плячка, понеже си се уповал на Мен, заявява ГОСПОД.</span> </p></div</div></div></body></html>