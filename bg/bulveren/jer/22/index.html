<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 22</strong></div><p><span class="verse"><a name="1">1</a>Така каза ГОСПОД: Слез в къщата на юдовия цар и говори там това слово!</span> <span class="verse"><a name="2">2</a>И кажи: Слушай словото на ГОСПОДА, царю на Юда, който седиш на престола на Давид; ти и слугите ти, и народът ти, които влизате през тези порти!</span> <span class="verse"><a name="3">3</a>Така казва ГОСПОД: Вършете правосъдие и правда и освобождавайте обрания от ръката на насилника! Не потискайте и не насилвайте чужденеца, сирачето и вдовицата и невинна кръв не проливайте на това място!</span> <span class="verse"><a name="4">4</a>Защото, ако наистина вършите това слово, тогава през портите на този дом ще влизат царе, седящи на престола на Давид, возени на колесници и яздещи на коне — той и слугите му, и народът му.</span> <span class="verse"><a name="5">5</a>Но ако не послушате тези думи, в Себе Си се заклех, заявява ГОСПОД, че този дом ще запустее.</span> <span class="verse"><a name="6">6</a>Защото така казва ГОСПОД за дома на юдовия цар: Ти си за Мен Галаад и ливански връх; но непременно ще те направя пустиня, ненаселени градове!</span> <span class="verse"><a name="7">7</a>Ще приготвя против теб унищожители, всеки с оръжията му, и ще изсекат избраните ти кедри и ще ги хвърлят в огъня.</span> <span class="verse"><a name="8">8</a>И много народи ще минават покрай този град и ще си казват един на друг: Защо ГОСПОД направи така на този голям град?</span> <span class="verse"><a name="9">9</a>И ще казват: Понеже оставиха завета на ГОСПОДА, своя Бог, и се поклониха на други богове и им служиха.</span> <span class="verse"><a name="10">10</a>Не плачете за умрелия и не го оплаквайте, а плачете горчиво за онзи, който отива, защото няма да се върне вече и няма да види родната си земя.</span> <span class="verse"><a name="11">11</a>Защото така казва ГОСПОД за юдовия цар Селум, сина на Йосия, който царува вместо баща си Йосия, и който излезе от това място: Няма вече да се върне тук,</span> <span class="verse"><a name="12">12</a>а на мястото, където го откараха в плен, там ще умре, и няма вече да види тази земя.</span> <span class="verse"><a name="13">13</a>Горко на онзи, който строи къщата си с неправда и горните си стаи — с несправедливост; който кара ближния си да му работи напразно и не му дава заплатата му;</span> <span class="verse"><a name="14">14</a>който си казва: Ще си построя обширна къща и широки горни стаи! — отваря си прозорци и я покрива с кедър и я боядисва в червено.</span> <span class="verse"><a name="15">15</a>Ще царуваш ли, понеже се обграждаш с кедри? Баща ти не ядеше ли и не пиеше ли? Но вършеше правосъдие и правда — тогава благоденстваше.</span> <span class="verse"><a name="16">16</a>Отсъждаше делото на сиромаха и бедния — тогава беше добре. Не е ли това да познава Мен? — заявява ГОСПОД.</span> <span class="verse"><a name="17">17</a>А твоите очи и твоето сърце не са насочени към нищо друго освен към печалбата ти и към проливане на невинна кръв, и към вършене на насилие и потисничество.</span> <span class="verse"><a name="18">18</a>Затова, така казва ГОСПОД за юдовия цар Йоаким, сина на Йосия: Няма да го оплакват: Горко, брате мой, и горко, сестро! Няма да го оплакват: Горко, господарю, и горко, негово величество!</span> <span class="verse"><a name="19">19</a>С магарешко погребение ще бъде погребан — извлечен и изхвърлен извън ерусалимските порти.</span> <span class="verse"><a name="20">20</a>Изкачи се на Ливан и извикай, надай глас на Васан и извикай от Аварим, защото всичките ти любовници загинаха.</span> <span class="verse"><a name="21">21</a>Говорих ти в благоденствието ти; ти каза: Няма да слушам! Такъв беше пътят ти от младостта ти, че не слушаше гласа Ми.</span> <span class="verse"><a name="22">22</a>Вятърът ще опасе всичките ти пастири и любовниците ти ще отидат в плен; да, тогава ще се посрамиш и опозориш заради цялата си злина.</span> <span class="verse"><a name="23">23</a>Ти, която населяваш Ливан и виеш гнездото си в кедрите, колко окаяна ще бъдеш, когато ти дойдат мъките, болки като на родилка!</span> <span class="verse"><a name="24">24</a>Жив съм Аз, заявява ГОСПОД, че и да беше юдовият цар Йехония, синът на Йоаким пръстен с печат на дясната Ми ръка, и оттам бих те откъснал!</span> <span class="verse"><a name="25">25</a>И ще те предам в ръката на онези, които търсят да отнемат живота ти, и в ръката на онези, от които се боиш, и в ръката на вавилонския цар Навуходоносор, и в ръката на халдейците.</span> <span class="verse"><a name="26">26</a>Ще отхвърля теб и майка ти, която те е родила, в друга земя, където не сте родени, и там ще умрете.</span> <span class="verse"><a name="27">27</a>А в земята, в която душата им копнее да се върне, там няма да се върнат.</span> <span class="verse"><a name="28">28</a>Строшен и презрян глинен съд ли е този мъж Йехония, или съд, който не се харесва? Защо бяха отхвърлени той и потомството му и захвърлени в земя, която не познават?</span> <span class="verse"><a name="29">29</a>Земьо, земьо, земьо, слушай словото на ГОСПОДА!</span> <span class="verse"><a name="30">30</a>Така казва ГОСПОД: Пишете този човек бездетен, мъж, който няма да благоуспее в дните си; защото от потомството му няма да благоуспее никой, който да седи на престола на Давид и да властва още над Юда.</span> </p></div</div></div></body></html>