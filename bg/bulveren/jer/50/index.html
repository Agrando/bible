<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 50</strong></div><p><span class="verse"><a name="1">1</a>Словото, което ГОСПОД говори за Вавилон, за халдейската земя чрез пророк Еремия:</span> <span class="verse"><a name="2">2</a>Известете между народите, прогласете и издигнете знаме! Прогласете, не крийте, казвайте: Вавилон е превзет! Вил е посрамен, Меродах — съкрушен. Изваяните му идоли са посрамени, кумирите му — съкрушени.</span> <span class="verse"><a name="3">3</a>Защото народ се изкачи против него от север; той ще направи земята му пустош и няма да има жител в нея; от човек до животно бягат, отиват си.</span> <span class="verse"><a name="4">4</a>В онези дни и в онова време, заявява ГОСПОД, ще дойдат израилевите синове, те и юдовите синове заедно с тях; ще вървят и ще плачат, и ще потърсят ГОСПОДА, своя Бог.</span> <span class="verse"><a name="5">5</a>Ще питат за Сион с лицата си насочени към него: Елате да се прилепим към ГОСПОДА във вечен завет, който няма да се забрави!</span> <span class="verse"><a name="6">6</a>Народът Ми беше като изгубени овце; пастирите им ги заблудиха да се скитат по планините; те ходеха от планина на хълм, забравиха кошарата си.</span> <span class="verse"><a name="7">7</a>Всички, които ги намираха, ги пояждаха и притеснителите им казаха: Не сме виновни, защото те съгрешиха против ГОСПОДА, обиталището на правдата, и против ГОСПОДА, надеждата на бащите си.</span> <span class="verse"><a name="8">8</a>Бягайте отсред Вавилон и излезте от земята на халдейците, и бъдете като овни пред стадо.</span> <span class="verse"><a name="9">9</a>Защото, ето Аз ще надигна и ще изкача против Вавилон събрание на големи народи от северната земя и ще се строят против него. Оттам ще бъде превзет. Стрелите им ще бъдат като на изкусен воин, няма да се върнат празни.</span> <span class="verse"><a name="10">10</a>И Халдея ще бъде за грабеж, всички, които я разграбват, ще се наситят, заявява ГОСПОД.</span> <span class="verse"><a name="11">11</a>Защото и да се радвате, и да се веселите, грабители на наследството Ми, и да скачате като юница на трева, и да цвилите като силни коне,</span> <span class="verse"><a name="12">12</a>майка ви много се посрами, опозори се тази, която ви е родила. Ето, последна е между народите, пуста, суха и непроходима.</span> <span class="verse"><a name="13">13</a>Поради гнева на ГОСПОДА тя няма да се насели, цялата ще бъде пустош. Всеки, който минава през Вавилон, ще се смае и ще подсвирне за всичките му язви.</span> <span class="verse"><a name="14">14</a>Стройте се против Вавилон отвред, всички, които опъвате лък! Стреляйте против него, не жалете стрели, защото той съгреши против ГОСПОДА.</span> <span class="verse"><a name="15">15</a>Извикайте против него отвред! Той се предаде, паднаха укрепленията му, сринаха се стените му, защото това е отмъщение от ГОСПОДА. Отмъстете му — както е направил, така му направете.</span> <span class="verse"><a name="16">16</a>Отсечете от Вавилон сеяча и държащия сърп във време на жетва. Пред страшния меч ще се върнат всеки при народа си и ще бягат всеки в земята си.</span> <span class="verse"><a name="17">17</a>Израил е разпръсната овца, прогонена от лъвове. Първо я пояде асирийският цар, а накрая този, вавилонският цар Навуходоносор изгриза костите й.</span> <span class="verse"><a name="18">18</a>Затова, така казва ГОСПОД на Войнствата, Израилевият Бог: Ето, Аз наказвам вавилонския цар и земята му, както наказах асирийския цар.</span> <span class="verse"><a name="19">19</a>И ще върна Израил на пасбището му и той ще пасе в Кармил и Васан и душата му ще се насити на планината Ефрем и Галаад.</span> <span class="verse"><a name="20">20</a>В онези дни и в онова време, заявява ГОСПОД, беззаконието на Израил ще се потърси и няма да го има; и греховете на Юда и няма да се намерят; защото ще простя на тези, които ще оставя.</span> <span class="verse"><a name="21">21</a>Изкачи се против земята Мератаим, против нея и против жителите на Фекод. Опустоши и изпълни след тях проклятието, заявява ГОСПОД, и направи според всичко, което ти заповядах!</span> <span class="verse"><a name="22">22</a>Глас на битка се чува в страната и голямо разрушение.</span> <span class="verse"><a name="23">23</a>Как се строши и разруши чукът на цялата земя! Как стана Вавилон за смайване между народите!</span> <span class="verse"><a name="24">24</a>Поставих ти примка и ти се хвана, Вавилоне, и не разбра. Намери се и също се хвана, защото си обявил война на ГОСПОДА.</span> <span class="verse"><a name="25">25</a>ГОСПОД отвори оръжейницата Си и извади оръжията на гнева Си, защото Господ, БОГ на Войнствата има дело в земята на халдейците.</span> <span class="verse"><a name="26">26</a>Елате против него от края на земята, отворете житниците му, натрупайте го като кръстци и изпълнете над него проклятието. Нека няма остатък!</span> <span class="verse"><a name="27">27</a>Изколете всичките телета, нека слязат на клане. Горко им, защото дойде денят им, времето на наказанието им.</span> <span class="verse"><a name="28">28</a>Глас на бягащите, на оцелелите от вавилонската земя, за да извести в Сион отмъщението от ГОСПОДА, нашия Бог, отмъщението на Неговия храм!</span> <span class="verse"><a name="29">29</a>Свикайте стрелци срещу Вавилон, всички, които опъват лък! Разположете стан отвред срещу него, да не оцелее никой! Отплатете му според делата му, според всичко, което е направил, така му направете, защото се е възгордял против ГОСПОДА, против Светия Израилев.</span> <span class="verse"><a name="30">30</a>Затова младежите му ще паднат по площадите му и всичките му военни мъже ще загинат в онзи ден, заявява ГОСПОД.</span> <span class="verse"><a name="31">31</a>Ето, Аз съм против теб, граде горделиви, заявява Господ, БОГ на Войнствата, защото дойде денят ти, времето, когато ще те накажа.</span> <span class="verse"><a name="32">32</a>И гордият ще се препъне и ще падне и никой няма да го вдигне. И ще запаля огън в градовете му и той ще погълне всичките му околности.</span> <span class="verse"><a name="33">33</a>Така казва ГОСПОД на Войнствата: Израилевите синове и юдовите синове са угнетени заедно; и всички, които ги отведоха в плен, ги държат, отказват да ги пуснат.</span> <span class="verse"><a name="34">34</a>Но Изкупителят им е силен, ГОСПОД на Войнствата е Името Му. Непременно ще защити делото им, за да успокои земята и да разтрепери вавилонските жители.</span> <span class="verse"><a name="35">35</a>Меч върху халдейците, заявява ГОСПОД, и върху жителите на Вавилон, и върху първенците му, и върху мъдреците му!</span> <span class="verse"><a name="36">36</a>Меч върху измамниците — и ще обезумеят; меч върху силните му — и те ще се ужасят.</span> <span class="verse"><a name="37">37</a>Меч върху конете им и върху колесниците им, и върху всичките разноплеменни народи, които са сред него — и ще станат като жени. Меч върху съкровищата му — и ще бъдат разграбени.</span> <span class="verse"><a name="38">38</a>Суша върху водите му — и ще пресъхнат, защото е земя на изваяни идоли и те са полудели от ужасите си.</span> <span class="verse"><a name="39">39</a>Затова пустинни зверове и хиени ще живеят там, и ще живеят там камилоптици. И вече няма да се насели навеки, няма да е обитаем от поколение в поколение.</span> <span class="verse"><a name="40">40</a>Както при разорението на Содом и Гомора, и съседите им от Бога, заявява ГОСПОД, никой няма да живее там, и човек няма да пребивава в него.</span> <span class="verse"><a name="41">41</a>Ето, народ идва от север, голям народ и много царе ще се надигнат от краищата на земята.</span> <span class="verse"><a name="42">42</a>Лък и копие държат, жестоки са и безмилостни, гласът им бучи като морето. Яздят на коне, строени като мъж за бой срещу теб, дъще вавилонска.</span> <span class="verse"><a name="43">43</a>Вавилонският цар чу вестта за тях и ръцете му отслабнаха, страх го обзе, мъки като на раждаща жена.</span> <span class="verse"><a name="44">44</a>Ето, като лъв от разкоша на Йордан ще се изкачи против богатото заселище; но Аз внезапно ще ги изгоня от него, и ще поставя над него, който е избран. Защото кой е като Мен и кой ще ме призове на съд, и кой е овчарят, който ще устои против Мен?</span> <span class="verse"><a name="45">45</a>Затова слушайте решението, което ГОСПОД взе против Вавилон, и мислите, които намисли против земята на халдейците: Непременно ще бъдат отвлечени, и най-малките от стадото, непременно заселището им ще запустее от тях.</span> <span class="verse"><a name="46">46</a>От слуха за превземането на Вавилон земята се потресе и вик се чу между народите.</span> </p></div</div></div></body></html>