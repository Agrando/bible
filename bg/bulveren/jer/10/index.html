<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 10</strong></div><p><span class="verse"><a name="1">1</a>Слушайте словото, което ГОСПОД говори за вас, доме израилев!</span> <span class="verse"><a name="2">2</a>Така казва ГОСПОД: Не се учете на пътя на народите и не се плашете от небесните знамения, защото народите се плашат от тях.</span> <span class="verse"><a name="3">3</a>Защото наредбите на народите са суета; защото е дърво, което отсичат от гората, изделие на ръцете на дърводелеца, издялано с брадва.</span> <span class="verse"><a name="4">4</a>Украсяват го със сребро и злато, закрепват го с гвоздеи и чукове, за да не се клати.</span> <span class="verse"><a name="5">5</a>Като плашило в бостан са и не говорят; трябва да се носят, защото не могат да ходят. Не бойте се от тях, защото не вършат зло, а да направят добро също не могат.</span> <span class="verse"><a name="6">6</a>Няма никой като Теб, ГОСПОДИ! Велик си Ти и велико е Името Ти в сила.</span> <span class="verse"><a name="7">7</a>Кой не би се боял от Теб, Царю на народите, защото на Теб подобава това, защото сред всички мъдри на народите и във всичките им царства няма никой като Теб.</span> <span class="verse"><a name="8">8</a>А те до един са глупави и безумни; учението на нищожните идоли е дърво.</span> <span class="verse"><a name="9">9</a>Сребро изковано на плочи се донася от Тарсис и злато от Уфаз, изделие на майстор и на ръцете на златаря; синьо и мораво за облеклото им, изделие на изкусни хора са всички.</span> <span class="verse"><a name="10">10</a>Но ГОСПОД е истинският Бог, Той е живият Бог и вечният Цар. От Неговия гняв земята се тресе и народите няма да устоят на негодуванието Му.</span> <span class="verse"><a name="11">11</a>Така им кажете: Боговете, които не са направили небето и земята, ще изчезнат от земята и изпод това небе.</span> <span class="verse"><a name="12">12</a>Той направи земята със силата Си, утвърди света с мъдростта Си и разпростря небесата с разума Си.</span> <span class="verse"><a name="13">13</a>Когато издава гласа Си, има много води в небесата и издига пари от края на земята, прави светкавици за дъжд и изважда вятър от съкровищниците Си.</span> <span class="verse"><a name="14">14</a>Всеки човек е глупав, без знание; всеки златар се посрамва от кумира, защото изляното му е лъжа и в него няма дишане.</span> <span class="verse"><a name="15">15</a>Суета са те, дело на заблуда, във времето на наказанието си ще погинат.</span> <span class="verse"><a name="16">16</a>Делът на Яков не е като тях, защото Той е образувал всичко. И Израил е племето на наследството Му; ГОСПОД на Войнствата е Името Му.</span> <span class="verse"><a name="17">17</a>Събери от земята стоката си, ти, която живееш в крепостта.</span> <span class="verse"><a name="18">18</a>Защото, така казва ГОСПОД: Ето, Аз ще изхвърля като с прашка жителите на земята този път и ще ги притесня, за да ги намерят враговете.</span> <span class="verse"><a name="19">19</a>Горко ми заради съкрушаването ми! Раната ми е болезнена. Но аз казах: Да, това е страданието ми и ще го търпя.</span> <span class="verse"><a name="20">20</a>Шатърът ми е разрушен и всичките ми въжета са скъсани. Синовете ми си отидоха от мен и ги няма. Няма вече кой да разпъне шатъра ми и да издигне завесите ми.</span> <span class="verse"><a name="21">21</a>Понеже пастирите оглупяха и не потърсиха ГОСПОДА, затова не постъпваха разумно и цялото им стадо се разпръсна.</span> <span class="verse"><a name="22">22</a>Чуй! Слух, ето, идва; и голям шум от северната земя, за да обърна юдовите градове в пустиня, в жилище на чакали.</span> <span class="verse"><a name="23">23</a>ГОСПОДИ, зная, че пътят на човека не зависи от него; не е за човека, който ходи, да оправя стъпките си.</span> <span class="verse"><a name="24">24</a>ГОСПОДИ, наказвай ме, но с мярка; не в гнева Си, за да не ме довършиш.</span> <span class="verse"><a name="25">25</a>Излей яростта Си върху народите, които не Те познават, и върху родовете, които не призовават Името Ти; защото те изпоядоха Яков и го погълнаха, и го довършиха, и опустошиха жилището му.</span> </p></div</div></div></body></html>