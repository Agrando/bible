<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 6</strong></div><p><span class="verse"><a name="1">1</a>Бягайте, вениаминови синове отсред Ерусалим! Надуйте тръба в Текое и издигнете знак във Вет-Акерем, защото зло надвисва от север и голяма гибел!</span> <span class="verse"><a name="2">2</a>Ще изтребя красавицата и изнежената, сионската дъщеря.</span> <span class="verse"><a name="3">3</a>Пастири и стадата им ще дойдат при нея, ще разпънат шатрите си наоколо против нея, ще пасат всеки на мястото си.</span> <span class="verse"><a name="4">4</a>Подгответе свещена война против нея! Станете и нека се изкачим по пладне! Горко ни, защото преваля денят, защото се простират вечерните сенки.</span> <span class="verse"><a name="5">5</a>Станете и нека се изкачим през нощта, и нека съборим дворците й!</span> <span class="verse"><a name="6">6</a>Защото така казва ГОСПОД на Войнствата: Отсечете дървета и издигнете насип против Ерусалим! Това е градът, който трябва да се накаже, вътре в него е пълно с насилие.</span> <span class="verse"><a name="7">7</a>Както блика вода от извора, така блика злото от него; насилие и грабеж се чува в него; пред Мен са постоянно болести и рани.</span> <span class="verse"><a name="8">8</a>Поправи се, Ерусалиме, за да не се откъсне от теб душата Ми, да не те направя пустиня, ненаселена земя.</span> <span class="verse"><a name="9">9</a>Така казва ГОСПОД на Войнствата: Ще оберат докрай като лозе остатъка на Израил; върни ръката си като гроздоберач към пръчките.</span> <span class="verse"><a name="10">10</a>На кого да говоря и да свидетелствам, за да чуят? Ето, ухото им е необрязано и не могат да чуят; ето, ГОСПОДНОТО слово стана присмех за тях, нямат благоволение в него.</span> <span class="verse"><a name="11">11</a>Затова съм пълен с яростта ГОСПОДНА, уморих се да се въздържам. Ще я излея върху децата по улиците и върху цялото събрание на младежите, защото ще бъдат грабнати и мъж с жена, и старец с престарял.</span> <span class="verse"><a name="12">12</a>И къщите им ще преминат на други, и ниви, и жени заедно. Защото ще простра ръката Си против жителите на земята, заявява ГОСПОД.</span> <span class="verse"><a name="13">13</a>Защото от малкия им до големия им, всеки е отдаден на алчност; и от пророк до свещеник, всеки върши измама.</span> <span class="verse"><a name="14">14</a>И лекуваха раната на Моя народ лекомислено, като казваха: Мир, мир! А няма мир.</span> <span class="verse"><a name="15">15</a>Засрамиха ли се, че извършиха гнусотии? Не, никак не ги досрамя и не знаят да се изчервят. Затова ще паднат между падащите, ще бъдат съборени, когато ги накажа, казва ГОСПОД.</span> <span class="verse"><a name="16">16</a>Така казва ГОСПОД: Застанете на пътищата и вижте, и попитайте за древните пътеки — кой е добрият път, и ходете в него, и ще намерите покой на душите си. Но те казаха: Няма да ходим!</span> <span class="verse"><a name="17">17</a>Поставих над вас и пазачи — слушайте гласа на тръбата! Но те казаха: Няма да слушаме!</span> <span class="verse"><a name="18">18</a>Затова слушайте, народи, и узнай, събрание, какво ще стане с тях.</span> <span class="verse"><a name="19">19</a>Слушай земьо! Ето, Аз докарвам злото върху този народ, плода на помислите им; защото не послушаха думите Ми и закона Ми, а го отхвърлиха.</span> <span class="verse"><a name="20">20</a>Защо Ми е ливанът, който донасят от Сава, и благоуханната тръстика от далечна земя? Всеизгарянията ви не са Ми приятни и жертвите ви не са Ми угодни.</span> <span class="verse"><a name="21">21</a>Затова, така казва ГОСПОД: Ето, Аз поставям препънки пред този народ и ще се спъват в тях заедно бащи и синове; ще погинат и съсед, и приятел.</span> <span class="verse"><a name="22">22</a>Така казва ГОСПОД: Ето, народ идва от северната страна, и голям народ ще се надигне от най-далечните краища на земята.</span> <span class="verse"><a name="23">23</a>Лък и копие държат, жестоки са и безмилостни; гласът им бучи като морето и яздят на коне; строШн като мъж за бой срещу теб, дъще сионска.</span> <span class="verse"><a name="24">24</a>Чухме слуха за него, ръцете ни отслабнаха, страх ни обзе като раждаща жена.</span> <span class="verse"><a name="25">25</a>Не излизай на полето и по път не ходи, защото меч има неприятелят, ужас отвред!</span> <span class="verse"><a name="26">26</a>Дъще на народа Ми, опаши се с вретище и се валяй в пепел; надигни оплакване като за единствен син, заплачи горчиво, защото опустошителят ще дойде внезапно върху нас!</span> <span class="verse"><a name="27">27</a>Поставих те за изпитател в народа си и крепост, за да узнаеш и да изпиташ пътя им.</span> <span class="verse"><a name="28">28</a>Те всички са закоравели отстъпници, обикалят като клеветници; бронз и желязо са, всички са покварени.</span> <span class="verse"><a name="29">29</a>Духалото изгоря, оловото се довърши от огъня. Напразно топи леярят — злите не се отделиха.</span> <span class="verse"><a name="30">30</a>Отхвърлено сребро ще ги нарекат, защото ГОСПОД ги е отхвърлил.</span> </p></div</div></div></body></html>