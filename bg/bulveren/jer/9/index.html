<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 9</strong></div><p><span class="verse"><a name="1">1</a>О, да беше главата ми вода, очите ми — извор на сълзи! Щях да плача денем и нощем за убитите на дъщерята на народа си.</span> <span class="verse"><a name="2">2</a>О, да имах в пустинята страноприемница, щях да оставя народа си и да си отида от тях! Защото те всички са прелюбодейци, сбирщина предатели.</span> <span class="verse"><a name="3">3</a>Запъват като лъка си езика си с лъжа, не в истина се укрепват на земята; напредват от зло към зло, а Мен не познават, заявява ГОСПОД.</span> <span class="verse"><a name="4">4</a>Пазете се всеки от ближния си и не се доверявайте на никой брат, защото всеки брат ще поставя препънки и всеки ближен ще разпространява клевети.</span> <span class="verse"><a name="5">5</a>И всеки мами ближния си и не говорят истина; научиха езика си да говори лъжа, до изтощение вършат беззаконие.</span> <span class="verse"><a name="6">6</a>Жилището ти е сред коварство; в коварство отказват да Ме познаят, заявява ГОСПОД.</span> <span class="verse"><a name="7">7</a>Затова, така казва ГОСПОД на Войнствата: Ето, ще ги претопя и ще ги изпитам, защото как да постъпя заради дъщерята на народа Си?</span> <span class="verse"><a name="8">8</a>Езикът им е убийствена стрела, говори коварно. С устата си човек говори мир на ближния си, а в сърцето си му поставя засада.</span> <span class="verse"><a name="9">9</a>Няма ли да ги накажа за това? — заявява ГОСПОД. Няма ли да отмъсти душата Ми на народ като този?</span> <span class="verse"><a name="10">10</a>За планините ще подема плач и ридание, за пасбищата на степта — жалеене; защото изгоряха и никой не минава през тях и не се чува глас на стадо. От небесна птица до животно побягнаха, отидоха.</span> <span class="verse"><a name="11">11</a>Ще направя Ерусалим на грамади, жилище на чакали; и юдовите градове ще направя на пустиня без жители.</span> <span class="verse"><a name="12">12</a>Кой е мъдър човек да разбере това, на когото е говорила устата ГОСПОДНА, за да заяви поради какво загина страната и е изгорена като пустиня и никой не минава през нея?</span> <span class="verse"><a name="13">13</a>И ГОСПОД казва: Понеже оставиха Моя закон, който сложих пред тях, и не послушаха гласа Ми и не ходиха в него,</span> <span class="verse"><a name="14">14</a>а ходиха след упорството на сърцето си и след ваалимите, както ги научиха бащите им,</span> <span class="verse"><a name="15">15</a>затова, така казва ГОСПОД на Войнствата, Израилевият Бог: Ето, Аз ще ги нахраня с пелин — този народ — и ще ги напоя с горчива вода.</span> <span class="verse"><a name="16">16</a>И ще ги разпръсна между народи, които не са познавали нито те, нито бащите им; и ще изпратя меча след тях, докато ги довърша.</span> <span class="verse"><a name="17">17</a>Така казва ГОСПОД на Войнствата: Размислете и повикайте оплаквачките да дойдат и изпратете за мъдрите жени да дойдат;</span> <span class="verse"><a name="18">18</a>и да побързат да подемат ридание за нас, за да ронят очите ни сълзи и клепачите ни да леят вода.</span> <span class="verse"><a name="19">19</a>Защото глас на ридание се чува от Сион: Как сме разорени! Много сме посрамени, защото оставихме земята, защото събориха жилищата ни.</span> <span class="verse"><a name="20">20</a>И така, слушайте, жени, словото ГОСПОДНО и ухото ви нека приеме словото на устата Му! Научете дъщерите си на ридание и всяка ближната си — на оплакване,</span> <span class="verse"><a name="21">21</a>защото смъртта се изкачи през прозорците ни, дойде в дворците ни, за да отсече децата от улиците, младежите от площадите.</span> <span class="verse"><a name="22">22</a>Говорй: Така заявява ГОСПОД: Да, човешки трупове ще падат като тор по лицето на полето и като сноп зад жетвар, който няма кой да събере.</span> <span class="verse"><a name="23">23</a>Така казва ГОСПОД: Мъдрият да не се хвали с мъдростта си и силният да не се хвали със силата си, богатият да не се хвали с богатството си,</span> <span class="verse"><a name="24">24</a>а който се хвали, нека се хвали с това, че разбира и познава Мен, че Аз съм ГОСПОД, който върша милост, правосъдие и правда на земята, понеже в това имам благоволение, заявява ГОСПОД.</span> <span class="verse"><a name="25">25</a>Ето, идват дни, заявява ГОСПОД, когато Аз ще накажа всичките обрязани с необрязаните:</span> <span class="verse"><a name="26">26</a>Египет, Юда, Едом, синовете на Амон, Моав и всички, които си стрижат краищата на косата, които живеят в пустинята; защото всички тези народи са необрязани, а целият израилев дом е с необрязано сърце.</span> </p></div</div></div></body></html>