<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 52</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/52"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 52</strong></div><p><span class="verse"><a name="1">1</a>Седекия беше на двадесет и една години, когато се възцари, и царува единадесет години в Ерусалим. Името на майка му беше Амитала, дъщеря на Еремия от Ливна.</span> <span class="verse"><a name="2">2</a>Той върши зло пред ГОСПОДА според всичко, което беше вършил Йоаким.</span> <span class="verse"><a name="3">3</a>Защото поради гнева на ГОСПОДА стана това с Ерусалим и Юда, докато Той ги отхвърли отпред Себе Си. И Седекия въстана против вавилонския цар.</span> <span class="verse"><a name="4">4</a>И в деветата година на царуването му, в десетия месец, на десетия ден от месеца, вавилонският цар Навуходоносор дойде, той и цялата му войска, против Ерусалим и разположиха стана си против него; и издигнаха укрепления наоколо против него.</span> <span class="verse"><a name="5">5</a>И градът беше под обсада до единадесетата година на цар Седекия.</span> <span class="verse"><a name="6">6</a>А в четвъртия месец, на деветия ден от месеца гладът стана много голям в града и нямаше хляб за народа на страната.</span> <span class="verse"><a name="7">7</a>И портата на града беше разбита и всичките военни мъже побягнаха и излязоха от града през нощта по пътя на портата, която е между двете стени, при царската градина — а халдейците бяха около града — и отидоха по пътя за равнината.</span> <span class="verse"><a name="8">8</a>А войската на халдейците преследва царя и настигнаха Седекия в равнините на Ерихон. И цялата му войска се разбяга от него.</span> <span class="verse"><a name="9">9</a>И хванаха царя и го заведоха при вавилонския цар в Ривла, в земята Емат, и той произнесе присъдата над него.</span> <span class="verse"><a name="10">10</a>И вавилонският цар посече синовете на Седекия пред очите му, и също посече всичките първенци на Юда в Ривла.</span> <span class="verse"><a name="11">11</a>И избоде очите на Седекия и го окова в бронзови окови, и вавилонският цар го отведе във Вавилон и го хвърли в тъмница до деня на смъртта му.</span> <span class="verse"><a name="12">12</a>А в петия месец, на десетия ден от месеца, а годината беше деветнадесетата година на цар Навуходоносор, вавилонския цар, началникът на телохранителите Навузардан, който стоеше пред вавилонския цар, дойде в Ерусалим.</span> <span class="verse"><a name="13">13</a>И той изгори ГОСПОДНИЯ дом и царската къща, и всичките къщи в Ерусалим; всяка голяма къща изгори с огън.</span> <span class="verse"><a name="14">14</a>И цялата халдейска войска, която беше с началника на телохранителите, събори всичките стени около Ерусалим.</span> <span class="verse"><a name="15">15</a>А началникът на телохранителите Навузардан откара в плен във Вавилон от сиромасите на народа и остатъка от народа, който остана в града, и бежанците, които бяха прибягнали при вавилонския цар, и остатъка от множеството.</span> <span class="verse"><a name="16">16</a>Обаче началникът на телохранителите Навузардан остави някои от сиромасите на земята за лозари и земеделци.</span> <span class="verse"><a name="17">17</a>А бронзовите стълбове, които бяха на ГОСПОДНИЯ дом, и стойките, и бронзовото море, които бяха в ГОСПОДНИЯ дом, халдейците строшиха и пренесоха целия им бронз във Вавилон.</span> <span class="verse"><a name="18">18</a>Взеха и котлите, и лопатите, и щипците, и легените, и тамянниците, и всичките бронзови съдове, с които се извършваше службата.</span> <span class="verse"><a name="19">19</a>Началникът на телохранителите взе и блюдата и кадилниците, и легените, и котлите, и светилниците, и лъжиците, и чашите — каквото беше от злато, като злато и каквото беше от сребро, като сребро.</span> <span class="verse"><a name="20">20</a>А двата стълба, едното море и дванадесетте бронзови говеда, които бяха отдолу, и стойките, които цар Соломон беше направил за ГОСПОДНИЯ дом, бронза на всички тези неща не можеше да се претегли.</span> <span class="verse"><a name="21">21</a>А стълбовете, височината на единия стълб беше осемнадесет лакътя, и връв от дванадесет лакътя го обхващаше, а дебелината му беше четири пръста; той беше кух.</span> <span class="verse"><a name="22">22</a>И върху него имаше бронзов капител, а височината на единия капител беше пет лакътя. А наоколо върху капитела имаше плетени мрежи и нарове, всичките бронзови. Също такъв беше и вторият стълб с наровете.</span> <span class="verse"><a name="23">23</a>Наровете бяха двадесет и шест на четирите страни, всичките нарове върху мрежата наоколо бяха сто.</span> <span class="verse"><a name="24">24</a>Началникът на телохранителите взе и първосвещеника Сарая и втория свещеник Софония, и тримата вратари,</span> <span class="verse"><a name="25">25</a>и от града взе един скопец, който беше надзирател на военните мъже и седем мъже от тези, които бяха постоянно пред царя, които се намериха в града, и писаря на военачалника, който събираше народа на земята за войската, и шестдесет мъже от народа на земята, които се намериха сред града.</span> <span class="verse"><a name="26">26</a>И началникът на телохранителите Навузардан ги взе и ги заведе при вавилонския цар в Ривла.</span> <span class="verse"><a name="27">27</a>И вавилонският цар ги порази и ги уби в Ривла, в земята Емат. Така Юда беше отведен в плен от земята си.</span> <span class="verse"><a name="28">28</a>Ето народа, който Навуходоносор отведе в плен: в седмата годината — три хиляди двадесет и трима юдеи,</span> <span class="verse"><a name="29">29</a>в осемнадесетата година на Навуходоносор той плени от Ерусалим осемстотин тридесет и двама души,</span> <span class="verse"><a name="30">30</a>а в двадесет и третата година на Навуходоносор началникът на телохранителите Навузардан отведе в плен седемстотин четиридесет и пет души от юдеите; всичките бяха четири хиляди и шестстотин души.</span> <span class="verse"><a name="31">31</a>А в тридесет и седмата година от пленяването на юдовия цар Йоахин, в дванадесетия месец, на двадесет и петия ден от месеца, вавилонският цар Евил-Меродах показа благоволение към юдовия цар Йоахин в годината на възцаряването си и го изведе от тъмницата.</span> <span class="verse"><a name="32">32</a>И му говори любезно и постави неговия престол над престола на царете, които бяха с него във Вавилон.</span> <span class="verse"><a name="33">33</a>И той смени затворническите си дрехи и се хранеше винаги пред него през всичките дни на живота си.</span> <span class="verse"><a name="34">34</a>А колкото за храната му, от вавилонския цар му се даваше постоянна храна, ежедневен дял, до деня на смъртта му, през всичките дни на живота му.</span> </p></div</div></div></body></html>