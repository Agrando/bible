<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 29</strong></div><p><span class="verse"><a name="1">1</a>Ето думите на писмото, което пророк Еремия изпрати от Ерусалим до останалите старейшини на пленниците и до свещениците, и до пророците, и до целия народ, който Навуходоносор беше отвел в плен от Ерусалим във Вавилон —</span> <span class="verse"><a name="2">2</a>след като цар Йехония и царицата-майка, и скопците, и първенците на Юда и Ерусалим, и занаятчиите, и ковачите бяха излезли от Ерусалим —</span> <span class="verse"><a name="3">3</a>чрез ръката на Еласа, сина на Сафан, и на Гемария, сина на Хелкия, когото юдовият цар Седекия изпрати във Вавилон при вавилонския цар Навуходоносор. Писмото казваше:</span> <span class="verse"><a name="4">4</a>Така казва ГОСПОД на Войнствата, Израилевият Бог, на всички пленници, които Аз отведох в плен от Ерусалим във Вавилон:</span> <span class="verse"><a name="5">5</a>Стройте къщи и живейте в тях, садете градини и яжте плода им,</span> <span class="verse"><a name="6">6</a>вземайте жени и раждайте синове и дъщери, вземайте жени за синовете си и давайте дъщерите си на мъже, и нека раждат синове и дъщери, и се умножавайте, а не намалявайте.</span> <span class="verse"><a name="7">7</a>И търсете мира на града, където ви отведох в плен, и се молете за него на ГОСПОДА, понеже в неговия мир ще имате и вие мир.</span> <span class="verse"><a name="8">8</a>Защото така казва ГОСПОД на Войнствата, Израилевият Бог: Да не ви мамят пророците ви, които са сред вас, и врачовете ви и недейте слуша сънищата си, които вие сами сънувате.</span> <span class="verse"><a name="9">9</a>Защото лъжливо ви пророкуват в Моето Име; Аз не съм ги изпратил, заявява ГОСПОД.</span> <span class="verse"><a name="10">10</a>Защото така казва ГОСПОД: Когато се изпълнят седемдесет години за Вавилон, ще ви посетя и ще изпълня над вас благото Си слово да ви върна в това място.</span> <span class="verse"><a name="11">11</a>Защото Аз зная мислите, които мисля за вас, заявява ГОСПОД, мисли на мир, а не на зло, да ви дам бъдеще и надежда.</span> <span class="verse"><a name="12">12</a>Тогава ще Ме призовете и ще отидете, и ще Ми се помолите и Аз ще ви послушам.</span> <span class="verse"><a name="13">13</a>И ще Ме потърсите и намерите, защото ще попитате за Мен с цялото си сърце.</span> <span class="verse"><a name="14">14</a>И ще бъда намерен от вас, заявява ГОСПОД, и ще ви върна от плен и ще ви събера от всичките народи и от всичките места, където съм ви прогонил, заявява ГОСПОД; и ще ви върна на мястото, откъдето ви откарах в плен.</span> <span class="verse"><a name="15">15</a>Понеже казахте: ГОСПОД ни издигна пророци във Вавилон. —</span> <span class="verse"><a name="16">16</a>знайте, че така казва ГОСПОД за царя, който седи на престола на Давид, и за целия народ, който населява този град, братята ви, които не излязоха с вас в плен;</span> <span class="verse"><a name="17">17</a>така казва ГОСПОД на Войнствата: Ето, ще изпратя върху тях меч, глад и мор, и ще ги направя като отвратителните смокини, които поради негодността си не могат да се ядат.</span> <span class="verse"><a name="18">18</a>И ще ги преследвам с меч, с глад и с мор и ще ги предам да бъдат преследвани по всичките царства на земята, да бъдат за проклятие, за смайване, за подсвиркване и за присмех между всичките народи, където съм ги прогонил,</span> <span class="verse"><a name="19">19</a>затова, че не послушаха думите Ми, заявява ГОСПОД, които им изпратих по слугите Си, пророците, като ставах рано и ги изпращах; но не послушахте, заявява ГОСПОД.</span> <span class="verse"><a name="20">20</a>А вие послушайте словото на ГОСПОДА, всички пленени, които изпратих от Ерусалим във Вавилон.</span> <span class="verse"><a name="21">21</a>Така казва ГОСПОД на Войнствата, Израилевият Бог, за Ахав, сина на Колая, и за Седекия, сина на Маасия, които ви пророкуват лъжа в Моето Име: Ето, Аз ги предавам в ръката на вавилонския цар Навуходоносор и той ще ги убие пред очите ви.</span> <span class="verse"><a name="22">22</a>И от тях всичките юдови пленници, които са във Вавилон, ще вземат да кълнат, като казват: ГОСПОД да те направи като Седекия и като Ахав, които вавилонският цар опече на огън!</span> <span class="verse"><a name="23">23</a>Защото те извършиха безумие в Израил, прелюбодействаха с жените на ближните си и в Моето Име говориха лъжливи думи, които не съм им заповядвал. Но аз зная и съм свидетел, заявява ГОСПОД.</span> <span class="verse"><a name="24">24</a>Също и на нехеламеца Семая да говориш и да кажеш:</span> <span class="verse"><a name="25">25</a>Така говори ГОСПОД на Войнствата, Израилевият Бог, като казва: Понеже си изпратил в свое име писма до целия народ, който е в Ерусалим, и до свещеника Софония, сина на Маасия, и до всички свещеници и си казал:</span> <span class="verse"><a name="26">26</a>ГОСПОД те е поставил свещеник вместо свещеника Йодая, за да има надзиратели в ГОСПОДНИЯ дом за всеки луд, който пророкува, за да го сложиш в клада и в окови.</span> <span class="verse"><a name="27">27</a>И сега, защо не си смъмрил анатотеца Еремия, който ви пророкува,</span> <span class="verse"><a name="28">28</a>тъй като е пратил до нас във Вавилон и е казал: Дълъг ще е пленът, постройте си къщи и живейте в тях и насадете градини, и яжте плода им!</span> <span class="verse"><a name="29">29</a>А свещеникът Софония прочете това писмо в ушите на пророк Еремия.</span> <span class="verse"><a name="30">30</a>И ГОСПОДНОТО слово беше към Еремия и каза:</span> <span class="verse"><a name="31">31</a>Изпрати до всичките пленници и кажи: Така казва ГОСПОД за нехеламеца Семая: Понеже Семая ви пророкува, а Аз не съм го изпратил, и ви е направил да се надявате на лъжа,</span> <span class="verse"><a name="32">32</a>затова така казва ГОСПОД: Ето, Аз ще накажа нехеламеца Семая и потомството му; той няма да има никой, който да живее сред този народ и няма да види доброто, което Аз ще направя на народа Си, заявява ГОСПОД, понеже е говорил бунт против ГОСПОДА.</span> </p></div</div></div></body></html>