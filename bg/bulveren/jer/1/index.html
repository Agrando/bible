<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 1</strong></div><p><span class="verse"><a name="1">1</a>Думите Еремия, сина на Хелкия, от свещениците, които бяха в Анатот, във вениаминовата земя,</span> <span class="verse"><a name="2">2</a>към когото беше словото на ГОСПОДА в дните на юдовия цар Йосия, сина на Амон, в тринадесетата година от царуването му.</span> <span class="verse"><a name="3">3</a>Беше и в дните на юдовия цар Йоаким, сина на Йосия, до края на единадесетата година на юдовия цар Седекия, сина на Йосия, до отвеждането в плен на Ерусалим в петия месец.</span> <span class="verse"><a name="4">4</a>И словото на ГОСПОДА беше към мен и каза:</span> <span class="verse"><a name="5">5</a>Преди да те образувам в корема, те познах и преди да излезеш от утробата, те осветих; поставих те за пророк на народите.</span> <span class="verse"><a name="6">6</a>Тогава казах: О, Господи, БОЖЕ! Ето, аз не зная да говоря, защото съм дете!</span> <span class="verse"><a name="7">7</a>А ГОСПОД ми каза: Не казвай: Дете съм. — защото при всички, при които те изпратя, ще отидеш и всичко, което ти заповядвам, ще кажеш.</span> <span class="verse"><a name="8">8</a>Да не се боиш от тях, защото Аз съм с теб, за да те избавям, заявява ГОСПОД.</span> <span class="verse"><a name="9">9</a>И ГОСПОД простря ръката Си и я допря до устата ми. И ГОСПОД ми каза: Ето, сложих думите Си в устата ти.</span> <span class="verse"><a name="10">10</a>Виж, в този ден те поставих над народите и над царствата, за да изкореняваш и да разоряваш, да погубваш и да събаряш, да градиш и да садиш.</span> <span class="verse"><a name="11">11</a>И словото на ГОСПОДА беше към мен и каза: Какво виждаш, Еремия? И казах: Виждам бадемова пръчка.</span> <span class="verse"><a name="12">12</a>И ГОСПОД ми каза: Добре видя; защото Аз бързам да изпълня словото Си.</span> <span class="verse"><a name="13">13</a>И словото на ГОСПОДА беше към мен втори път и каза: Какво виждаш? И казах: Виждам кипящ котел, и лицето му е на север.</span> <span class="verse"><a name="14">14</a>И ГОСПОД ми каза: От север ще избухне злото върху всички жители на земята.</span> <span class="verse"><a name="15">15</a>Защото, ето, Аз ще извикам всички родове на северните царства, заявява ГОСПОД, и те ще дойдат и ще поставят всеки престола си във входа на ерусалимските порти и срещу всичките стени около него, и срещу всичките юдови градове.</span> <span class="verse"><a name="16">16</a>И ще произнеса присъдите Си над тях заради цялата им злина, че Ме оставиха и кадиха на чужди богове, и се поклониха на делата на ръцете си.</span> <span class="verse"><a name="17">17</a>А ти опаши кръста си и стани, и им кажи всичко, което ще ти заповядам. Да не се уплашиш от тях, да не би да те уплаша Аз пред тях.</span> <span class="verse"><a name="18">18</a>А Аз, ето, поставих те днес за укрепен град и за железен стълб, и за бронзови стени против цялата страна, против царете на Юда, против първенците му, против свещениците му и против народа на земята.</span> <span class="verse"><a name="19">19</a>Те ще воюват против теб, но няма да ти надвият, защото Аз съм с теб, заявява ГОСПОД, за да те избавям.</span> </p></div</div></div></body></html>