<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 13</strong></div><p><span class="verse"><a name="1">1</a>Така ми каза ГОСПОД: Иди и си купи ленен пояс и го опаши на кръста си, но във вода не го слагай.</span> <span class="verse"><a name="2">2</a>И купих пояса според словото на ГОСПОДА и го опасах на кръста си.</span> <span class="verse"><a name="3">3</a>И словото на ГОСПОДА беше към мен втори път и каза:</span> <span class="verse"><a name="4">4</a>Вземи пояса, който си купил, който е на кръста ти, и стани и иди при Ефрат, и го скрий там в някоя пукнатина на скалата.</span> <span class="verse"><a name="5">5</a>И отидох и го скрих при Ефрат, както ми заповяда ГОСПОД.</span> <span class="verse"><a name="6">6</a>И след много дни ГОСПОД ми каза: Стани, иди при Ефрат и вземи оттам пояса, който ти заповядах да скриеш там.</span> <span class="verse"><a name="7">7</a>И отидох при Ефрат и изкопах, и взех пояса от мястото където го бях скрил; и ето, поясът се беше развалил, не ставаше за нищо.</span> <span class="verse"><a name="8">8</a>И словото на ГОСПОДА беше към мен и каза:</span> <span class="verse"><a name="9">9</a>Така казва ГОСПОД: Също така ще разваля гордостта на Юда и голямата гордост на Ерусалим.</span> <span class="verse"><a name="10">10</a>Този зъл народ, който отказва да слуша думите Ми, който ходи според упорството на сърцето си и следва други богове, за да им служи и да им се покланя, ще стане като този пояс, който не става за нищо.</span> <span class="verse"><a name="11">11</a>Защото, както поясът прилепва към кръста на мъжа, така прелепих към Себе Си целия израилев дом и целия юдов дом, заявява ГОСПОД, за да Ми бъдат народ и име, слава и украшение; но те не послушаха.</span> <span class="verse"><a name="12">12</a>Затова, кажи им това слово: Така казва ГОСПОД, Израилевият Бог: Всеки мех се пълни с вино. И те ще ти кажат: Че не знаем ли ние, че всеки мех се пълни с вино?</span> <span class="verse"><a name="13">13</a>Тогава им кажи: Така казва ГОСПОД: Ето, Аз ще напълня до опиване всичките жители на тази земя и царете, които седят на престола на Давид, и свещениците, и пророците, и всичките ерусалимски жители.</span> <span class="verse"><a name="14">14</a>Ще ги разбия един в друг, бащите и синовете заедно, заявява ГОСПОД. Няма да пожаля, нито да пощадя, нито да окажа милост да не ги изтребя.</span> <span class="verse"><a name="15">15</a>Слушайте и внимавайте, не се надигайте, защото ГОСПОД е говорил!</span> <span class="verse"><a name="16">16</a>Отдайте слава на ГОСПОДА, своя Бог, преди да докара тъмнина и преди краката ви да се препънат по тъмните планини и да се надявате на светлина, а Той да я обърне на смъртна сянка и да я направи мрак.</span> <span class="verse"><a name="17">17</a>Но ако не послушате това, душата ми ще плаче в тайно заради гордостта ви и окото ми ще се просълзи горчиво и ще изтече от сълзи, защото стадото ГОСПОДНО се отвежда в плен.</span> <span class="verse"><a name="18">18</a>Кажи на царя и на царицата-майка: Снишете се, седнете, защото падна от главата ви короната на славата ви.</span> <span class="verse"><a name="19">19</a>Градовете на юг се затвориха и няма кой да отвори. Целият Юда е откаран в плен, напълно е откаран в плен.</span> <span class="verse"><a name="20">20</a>Повдигни очите си и виж идващите от север. Къде е стадото, което ти се даде, хубавите ти овце?</span> <span class="verse"><a name="21">21</a>Какво ще кажеш, когато те накаже? А ти ги научи да началстват над теб като князе. Няма ли да те обземат болки както раждаща жена?</span> <span class="verse"><a name="22">22</a>А ако кажеш в сърцето си: Защо ми се случи това? — поради множеството на беззаконията ти се вдигнаха полите ти и петите ти бяха насилени.</span> <span class="verse"><a name="23">23</a>Може ли етиопец да промени кожата си или леопард — петната си? Тогава и вие ще можете да правите добро, които сте се научили на злото.</span> <span class="verse"><a name="24">24</a>И ще ги разпръсна като плява, разнасяна от пустинния вятър.</span> <span class="verse"><a name="25">25</a>Това е жребият ти, отмереният ти от Мен дял, заявява ГОСПОД, понеже Ме забрави и се упова на лъжа.</span> <span class="verse"><a name="26">26</a>И Аз също ще вдигна полите ти до лицето ти и срамът ти ще се види.</span> <span class="verse"><a name="27">27</a>Прелюбодействата ти и цвиленията ти, безсрамието на блудството ти по хълмовете, на полето — видях гнусотиите ти. Горко ти, Ерусалиме! Няма ли да се очистиш? Докога още ще продължи това?</span> </p></div</div></div></body></html>