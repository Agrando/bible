<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 25</strong></div><p><span class="verse"><a name="1">1</a>Словото, което беше към Еремия за целия юдов народ в четвъртата година на юдовия цар Йоаким, сина на Йосия, която беше първата година на вавилонския цар Навуходоносор,</span> <span class="verse"><a name="2">2</a>което пророк Еремия изговори на целия юдов народ и на всичките ерусалимски жители, като каза:</span> <span class="verse"><a name="3">3</a>От тринадесетата година на юдовия цар Йосия, сина на Амон, до този ден, тези двадесет и три години, словото на ГОСПОДА идваше към мен; и аз ви говорих, като ставах рано и говорех, но вие не слушахте.</span> <span class="verse"><a name="4">4</a>И ГОСПОД изпращаше до вас всичките Си слуги, пророците, като ставаше рано и ги изпращаше, но не слушахте и не приклонихте ушите си да слушате.</span> <span class="verse"><a name="5">5</a>И казваха: Върнете се сега всеки от злия си път и от злите си дела, и ще владеете земята, която ГОСПОД даде на вас и на бащите ви за вечни векове!</span> <span class="verse"><a name="6">6</a>И не ходете след други богове, за да им служите и да им се покланяте, и не Ме разгневявайте с делото на ръцете си, и няма да ви сторя зло.</span> <span class="verse"><a name="7">7</a>Но вие не Ме послушахте, заявява ГОСПОД, като Ме разгневявахте с делото на ръцете си за свое зло.</span> <span class="verse"><a name="8">8</a>Затова така казва ГОСПОД на Войнствата: Затова че не послушахте думите Ми,</span> <span class="verse"><a name="9">9</a>ето, Аз изпращам и ще взема всичките северни племена, заявява ГОСПОД, и изпращам до слугата си Навуходоносор, вавилонския цар, и ще ги доведа против тази земя и против нейните жители, и против всички тези народи наоколо; ще изпълня над тях проклятието и ще ги направя за смайване и за подсвиркване, и вечни опустошения.</span> <span class="verse"><a name="10">10</a>И ще погубя сред тях гласа на веселието и гласа на радостта, гласа на младоженеца и гласа на невястата, шума на мелниците и светлината на светилника.</span> <span class="verse"><a name="11">11</a>И цялата тази земя ще бъде пустош и ужас. И тези народи ще робуват на вавилонския цар седемдесет години.</span> <span class="verse"><a name="12">12</a>И когато се изпълнят седемдесет години, Аз ще накажа вавилонския цар и онзи народ, заявява ГОСПОД, за беззаконието им, и халдейската земя, и ще я обърна във вечна пустиня.</span> <span class="verse"><a name="13">13</a>И ще докарам върху онази земя всички Свои думи, които говорих против нея, всичко писано в тази книга, което Еремия пророкува против всичките народи.</span> <span class="verse"><a name="14">14</a>Защото много народи и велики царе ще поробят и тях; и Аз ще им отплатя според деянията им и според делото на ръцете им.</span> <span class="verse"><a name="15">15</a>Защото така ми каза ГОСПОД, Израилевият Бог: Вземи от ръката Ми тази чаша с виното на яростта Ми и я дай да пият от нея всичките народи, до които те изпращам.</span> <span class="verse"><a name="16">16</a>И ще пият и ще залитат и ще обезумеят поради меча, който Аз изпращам сред тях.</span> <span class="verse"><a name="17">17</a>И взех чашата от ръката на ГОСПОДА и дадох да пият на всичките народи, до които ме изпрати ГОСПОД:</span> <span class="verse"><a name="18">18</a>Ерусалим и юдовите градове, и царете му, и първенците му, за да ги обърна в пустота и да станат за смайване и за подсвиркване, и проклетия, както са в този ден;</span> <span class="verse"><a name="19">19</a>фараона, египетския цар, и слугите му, и първенците му, и целия му народ;</span> <span class="verse"><a name="20">20</a>и всичките разноплеменни народи и всичките царе на земята Уз, и всичките царе на филистимската земя, и Аскалон, и Газа, и Акарон и остатъка на Азот;</span> <span class="verse"><a name="21">21</a>Едом и Моав, и синовете на Амон;</span> <span class="verse"><a name="22">22</a>и всичките тирски царе и всичките сидонски царе, и царете на островите, които са отвъд морето;</span> <span class="verse"><a name="23">23</a>и Дедан и Тема, и Вуз, и всички, които си стрижат краищата на косата;</span> <span class="verse"><a name="24">24</a>и всичките арабски царе и всичките царе на разноплеменните народи, обитаващи пустинята;</span> <span class="verse"><a name="25">25</a>и всичките зимрийски царе и всичките еламски царе, и всичките мидийски царе;</span> <span class="verse"><a name="26">26</a>и всичките северни царе, близките и далечните, един с друг, и всичките царства на света, които са по лицето на земята; а царят на Сесах ще пие след тях.</span> <span class="verse"><a name="27">27</a>И им кажи: Така казва ГОСПОД на Войнствата, Израилевият Бог: Пийте и се опийте, и повръщайте, и паднете, и не ставайте, поради меча, който Аз изпращам сред вас.</span> <span class="verse"><a name="28">28</a>И ако откажат да вземат чашата от ръката ти и да пият, им кажи: Така казва ГОСПОД на Войнствата: Непременно ще пиете;</span> <span class="verse"><a name="29">29</a>защото, ето, върху града, който се нарича с Името Ми, Аз започвам да правя зло — а вие ли ще останете ненаказани? Няма да останете ненаказани, защото Аз призовавам меча върху всички жители на земята, заявява ГОСПОД на Войнствата.</span> <span class="verse"><a name="30">30</a>А ти им пророкувай всички тези неща и им кажи: ГОСПОД ще изреве отвисоко и ще нададе гласа Си от святото Си обиталище; ще изреве силно против обиталището си; ще издаде вик като тъпкачите на лин против всичките жители на земята.</span> <span class="verse"><a name="31">31</a>Екотът ще стигне и до край-земята, защото ГОСПОД има съд с народите; Той ще се съди с всяка плът, безбожните ще предаде на меч, заявява ГОСПОД.</span> <span class="verse"><a name="32">32</a>Така казва ГОСПОД на Войнствата: Ето, зло ще излезе от народ към народ и голям ураган се надига от най-отдалечения край на земята.</span> <span class="verse"><a name="33">33</a>В онзи ден убитите от ГОСПОДА ще лежат от единия край на земята до другия край на земята; няма да бъдат оплакани и няма да бъдат събрани, и няма да бъдат погребани; ще станат за тор по лицето на земята.</span> <span class="verse"><a name="34">34</a>Ридайте, пастири, и викайте и се валяйте в пепел, високопоставени на стадото; защото се изпълниха дните ви да бъдете заклани; и ще ви разпръсна и ще паднете като скъпоценен съд.</span> <span class="verse"><a name="35">35</a>И убежището ще се изгуби за пастирите и избавлението — за високопоставените на стадото.</span> <span class="verse"><a name="36">36</a>Глас на вик от пастирите и вой от високопоставените на стадото, защото ГОСПОД опустошава пасбището им.</span> <span class="verse"><a name="37">37</a>И мирните пасбища се смълчаха от яростния гняв на ГОСПОДА.</span> <span class="verse"><a name="38">38</a>Оставил е като млад лъв бърлогата си; да, земята им стана за смайване от яростта на насилника и от яростния Му гняв.</span> </p></div</div></div></body></html>