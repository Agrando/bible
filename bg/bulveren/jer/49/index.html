<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 49</strong></div><p><span class="verse"><a name="1">1</a>За синовете на Амон. Така казва ГОСПОД: Няма ли синове Израил? Няма ли наследник? Защо царят им завладя Гад и народът му живее в неговите градове?</span> <span class="verse"><a name="2">2</a>Затова, ето, идват дни, казва ГОСПОД, когато ще направя да се чуе в Рава на синовете на Амон боен вик; и тя ще стане на грамада от развалини и дъщерните й градове ще бъдат изгорени с огън. Тогава Израил ще завладее онЕзи, които са владели него, заявява ГОСПОД.</span> <span class="verse"><a name="3">3</a>Заридай, Есевон, защото Гай е опустошен! Извикайте, дъщери на Рава, препашете се с вретище, плачете и се лутайте между оградите, защото царят им ще отиде в плен и свещениците му и първенците му заедно с него.</span> <span class="verse"><a name="4">4</a>Защо се хвалиш с долините? Водата на долината ти изтече, дъще отстъпнице, която се уповаваш на съкровищата си и казваш: Кой ще дойде против мен?</span> <span class="verse"><a name="5">5</a>Ето, Аз докарвам върху теб страх, заявява Господ, БОГ на Войнствата, от всички, които са около теб. И ще бъдете изгонени, всеки накъдето му видят очите, и няма кой да прибере скитащите се.</span> <span class="verse"><a name="6">6</a>Но после ще върна синовете на Амон от плен, заявява ГОСПОД.</span> <span class="verse"><a name="7">7</a>За Едом. Така казва ГОСПОД на Войнствата: Няма ли вече мъдрост в Теман? Изгуби ли се съветът на благоразумните? Изчезна ли мъдростта им?</span> <span class="verse"><a name="8">8</a>Бягайте, обърнете се, скрийте се надълбоко да живеете, жители на Дедан, защото докарах върху Исав съсипията му — времето, когато ще го накажа.</span> <span class="verse"><a name="9">9</a>Ако дойдат при теб гроздоберачи, няма да оставят пабирък. Ако дойдат крадци през нощта, ще опустошават до насита.</span> <span class="verse"><a name="10">10</a>Защото Аз оголих Исав, открих скривалищата му и той няма да може да се скрие. Изтребени са потомството му и братята му, и съседите му; и него го няма.</span> <span class="verse"><a name="11">11</a>Остави сирачетата си, Аз ще ги запазя живи; и вдовиците ти нека на Мен се уповават.</span> <span class="verse"><a name="12">12</a>Защото така казва ГОСПОД: Ето, онези, чиято присъда не беше да пият от чашата, непременно ще пият, а ти ли ще останеш ненаказан? Няма да останеш ненаказан, а непременно ще пиеш!</span> <span class="verse"><a name="13">13</a>Защото се заклех в Себе Си, заявява ГОСПОД, че Восора ще стане за смайване и за присмех, на пустош и за проклятие, и всичките й градове ще станат на вечна пустош.</span> <span class="verse"><a name="14">14</a>Чух известие от ГОСПОДА и пратеник се изпрати сред народите да каже: Съберете се и елате против нея, и станете на бой!</span> <span class="verse"><a name="15">15</a>Защото, ето, направих те малък между народите, презрян между хората.</span> <span class="verse"><a name="16">16</a>Измами те твоята страховитост, гордостта на сърцето ти; ти, който живееш в пукнатините на скалите, държиш върха на хълма. Но дори да поставиш гнездото си нависоко като орел, и оттам ще те сваля, заявява ГОСПОД.</span> <span class="verse"><a name="17">17</a>Едом ще стане за смайване; всеки преминаващ покрай него ще се смае и ще подсвирне за всичките му язви.</span> <span class="verse"><a name="18">18</a>Както при разорението на Содом и Гомора, и съседите им, казва ГОСПОД, никой няма да живее там, и човек няма да пребивава в него.</span> <span class="verse"><a name="19">19</a>Ето, като лъв от разкоша на Йордан ще се изкачи против богатото заселище; но Аз внезапно ще го изгоня от него и ще поставя над него, който е избран. Защото кой е като Мен и кой ще Ме призове на съд, и кой е овчарят, който ще устои против Мен?</span> <span class="verse"><a name="20">20</a>Затова слушайте решението, което ГОСПОД взе против Едом, и мислите, които намисли против жителите на Теман: Непременно ще бъдат отвлечени, и най-малките от стадото; непременно заселището им ще запустее от тях.</span> <span class="verse"><a name="21">21</a>От слуха за падането им земята се тресе. Вик — гласът му се чува до Червеното море.</span> <span class="verse"><a name="22">22</a>Ето, като орел ще се издигне и ще лети, ще разпростре крилете си над Восора. И сърцата на силните мъже на Едом ще бъдат в онзи ден като сърцето на жена в родилни болки.</span> <span class="verse"><a name="23">23</a>За Дамаск. Емат и Арфад се посрамиха, защото чуха лоша вест; стопиха се. Смущение има в морето, не може са утихне.</span> <span class="verse"><a name="24">24</a>Дамаск отслабна, обърна се в бяг, ужас го обхвана, скръб и болки го обзеха като на раждаща жена.</span> <span class="verse"><a name="25">25</a>Как не беше оставен този славен град, градът на радостта ми!</span> <span class="verse"><a name="26">26</a>Затова младежите му ще паднат по площадите му и всичките воини ще загинат в онзи ден, заявява ГОСПОД на Войнствата.</span> <span class="verse"><a name="27">27</a>И Аз ще запаля огън в стените на Дамаск и той ще пояде дворците на Венадад.</span> <span class="verse"><a name="28">28</a>За Кидар и за асорските царства, които вавилонският цар Навуходоносор разби. Така казва ГОСПОД: Станете, изкачете се към Кидар и погубете източните жители!</span> <span class="verse"><a name="29">29</a>Ще вземат шатрите им и стадата им; завесите им, съдовете им и камилите им ще отнесат за себе си, и ще викат към тях: Ужас отвред!</span> <span class="verse"><a name="30">30</a>Бягайте, махнете се далеч, скрийте се надълбоко да живеете, жители на Асор, заявява ГОСПОД, защото вавилонският цар Навуходоносор взе решение против вас и замисли замисъл против вас.</span> <span class="verse"><a name="31">31</a>Станете, изкачете се против безгрижния народ, който живее в безопасност, заявява ГОСПОД, няма порти и няма резета, сам живее.</span> <span class="verse"><a name="32">32</a>И камилите им ще бъдат за грабеж и многото им добитък — за плячка. И ще разпръсна по всичките ветрища онези, които си стрижат краищата на косата, и ще докарам гибелта им от всичките им страни, заявява ГОСПОД.</span> <span class="verse"><a name="33">33</a>И Асор ще стане жилище на чакали, вечна пустош. Никой няма да живее там и човек няма да пребивава в него.</span> <span class="verse"><a name="34">34</a>Словото на ГОСПОДА, което беше към пророк Еремия за Елам в началото на царуването на юдовия цар Седекия, и каза:</span> <span class="verse"><a name="35">35</a>Така казва ГОСПОД на Войнствата: Ето, Аз ще строша лъка на Елам, представителната им сила.</span> <span class="verse"><a name="36">36</a>Ще докарам върху Елам четирите ветрища от четирите края на небето и ще ги разпръсна по всички тези ветрища. И няма да има народ, където да не отидат прогонените на Елам.</span> <span class="verse"><a name="37">37</a>И Аз ще разтреперя Елам пред враговете им и пред онези, които искат живота им, и ще докарам върху тях зло — пламтящия Си гняв, заявява ГОСПОД. Ще изпратя меч след тях, докато ги довърша.</span> <span class="verse"><a name="38">38</a>И ще поставя престола Си в Елам и ще погубя оттам цар и първенци, заявява ГОСПОД.</span> <span class="verse"><a name="39">39</a>Но в последните дни ще върна Елам от плен, заявява ГОСПОД.</span> </p></div</div></div></body></html>