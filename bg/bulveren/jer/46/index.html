<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 46</strong></div><p><span class="verse"><a name="1">1</a>Словото на ГОСПОДА, което беше към пророк Еремия против народите.</span> <span class="verse"><a name="2">2</a>За Египет. Против войската на египетския цар, фараон Нехао, която беше в Кархамис при реката Ефрат, която вавилонският цар Навуходоносор разби в четвъртата година на юдовия цар Йоаким, сина на Йосия:</span> <span class="verse"><a name="3">3</a>Пригответе щит и броня и пристъпете на бой!</span> <span class="verse"><a name="4">4</a>Впрегнете конете, конници, възседнете и застанете напред с шлемовете си, лъснете копията, облечете броните!</span> <span class="verse"><a name="5">5</a>Защо ги видях уплашени да се връщат назад? И силните им са сломени, удариха на бяг, без да се обръщат; и ужас отвред, заявява ГОСПОД.</span> <span class="verse"><a name="6">6</a>Бързият да не избяга и силният да не се отърве; на север, при реката Ефрат ще се спънат и ще паднат.</span> <span class="verse"><a name="7">7</a>Кой е този, който се издига като Нил? Като реки се вълнуват водите му.</span> <span class="verse"><a name="8">8</a>Египет се издига като Нил и като реки се вълнуват водите му. И казва: Ще се издигна, ще покрия земята, ще погубя градове и жителите им.</span> <span class="verse"><a name="9">9</a>Изкачете се, коне, буйствайте, колесници! Нека излязат силните, Етиопия и Ливия, които държат щит, и лидийците, които държат и огъват лък!</span> <span class="verse"><a name="10">10</a>И онзи ден е на Господа, БОГА на Войнствата, ден на отмъщение, за да отмъсти на неприятелите Си. Мечът ще пояжда и ще се насити, и ще се опие от кръвта им, защото Господ, БОГ на Войнствата, има жертва в северната земя, при реката Ефрат.</span> <span class="verse"><a name="11">11</a>Изкачи се в Галаад и вземи балсам, девице, дъще египетска! Напразно умножаваш лековете — няма излекуване за теб.</span> <span class="verse"><a name="12">12</a>Народите чуха за позора ти и викът ти изпълни земята; защото силен се сблъска със силен, и двамата паднаха заедно.</span> <span class="verse"><a name="13">13</a>Словото, което ГОСПОД говори на пророк Еремия за идването на вавилонския цар Навуходоносор, за да разори египетската земя:</span> <span class="verse"><a name="14">14</a>Заявете в Египет и известете в Мигдол, известете в Мемфис и в Тафнес! Кажете: Строй се и се приготви, защото мечът пояжда около теб.</span> <span class="verse"><a name="15">15</a>Защо са проснати на земята твоите юнаци? Не устояха, защото ГОСПОД ги блъсна.</span> <span class="verse"><a name="16">16</a>Умножи онези, които се спъват; даже паднаха един върху друг и казваха: Станете да се върнем при народа си и в родната си земя заради страшния меч!</span> <span class="verse"><a name="17">17</a>Там викаха: Фараонът, египетският цар загина; пропусна определеното време.</span> <span class="verse"><a name="18">18</a>Жив съм Аз, заявява Царят, ГОСПОД на Войнствата е Името Му — че като Тавор между планините и като Кармил при морето ще дойде!</span> <span class="verse"><a name="19">19</a>Приготви си необходимото за плен, жителко, дъще египетска, защото Мемфис ще стане на пустош и ще бъде изгорен, ще остане без жител.</span> <span class="verse"><a name="20">20</a>Египет е като много хубава юница, но стършел идва, идва от север!</span> <span class="verse"><a name="21">21</a>Дори наемниците му сред него са като тлъсти юнци; да, те също се върнаха, заедно побягнаха, не устояха; защото денят на бедствието им ги връхлетя, времето на наказанието им.</span> <span class="verse"><a name="22">22</a>Гласът му е като змия, която пълзи; защото идват със сила и със секири идват срещу него като дървари.</span> <span class="verse"><a name="23">23</a>Изсякоха гората му, заявява ГОСПОД, ако и да е неизследима; защото са повече от скакалците, нямат брой.</span> <span class="verse"><a name="24">24</a>Посрами се египетската дъщеря; предадена беше в ръката на северния народ.</span> <span class="verse"><a name="25">25</a>ГОСПОД на Войнствата, Израилевият Бог, казва: Ето, Аз ще накажа Но-Амон и фараона, и Египет, и боговете му, и царете му, и фараона, и онези, които се уповават на него.</span> <span class="verse"><a name="26">26</a>И ще ги предам в ръката на онези, които търсят да отнемат живота им, в ръката на вавилонския цар Навуходоносор и в ръката на слугите му. А след това ще се насели както в предишните дни, заявява ГОСПОД.</span> <span class="verse"><a name="27">27</a>А ти не се бой, служителю Мой, Якове, и не се страхувай, Израилю! Защото, ето, Аз ще те спася от далечна страна и потомството ти — от земята на плена им. И Яков ще се върне и ще се успокои, и ще си почине, и никой няма да го плаши.</span> <span class="verse"><a name="28">28</a>Ти не се бой, служителю Мой, Якове, заявява ГОСПОД, защото Аз съм с теб, защото ще сложа край на всичките народи, където съм те прогонил, но на теб няма да сложа край, а ще те накажа с право и никак няма да те изкарам невинен.</span> </p></div</div></div></body></html>