<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 37</strong></div><p><span class="verse"><a name="1">1</a>А Седекия, синът на Йосия, царуваше вместо Хония, сина на Йоаким, когото вавилонският цар Навуходоносор постави за цар на юдовата земя.</span> <span class="verse"><a name="2">2</a>И нито той, нито слугите му, нито народът на земята послушаха думите на ГОСПОДА, които говори чрез пророк Еремия.</span> <span class="verse"><a name="3">3</a>И цар Седекия изпрати Юхал, сина на Селемия, и свещеник Софония, сина на Маасия, при пророк Еремия да кажат: Моля те, помоли се за нас на ГОСПОДА, нашия Бог!</span> <span class="verse"><a name="4">4</a>А Еремия влизаше и излизаше между народа и още не го бяха хвърлили в тъмница.</span> <span class="verse"><a name="5">5</a>И войската на фараона излезе от Египет; и когато халдейците, които обсаждаха Ерусалим, чуха известието за тях, се оттеглиха от Ерусалим.</span> <span class="verse"><a name="6">6</a>Тогава ГОСПОДНОТО слово беше към пророк Еремия и каза:</span> <span class="verse"><a name="7">7</a>Така казва ГОСПОД, Израилевият Бог: Така да кажете на юдовия цар, който ви изпрати при Мен да се допитате до Мен: Ето, войската на фараона, която излезе да ви помага, ще се върне в земята си Египет.</span> <span class="verse"><a name="8">8</a>И халдейците ще се върнат и ще воюват против този град, и ще го превземат, и ще го изгорят с огън.</span> <span class="verse"><a name="9">9</a>Така казва ГОСПОД: Не се лъжете да казвате: Халдейците със сигурност ще си отидат от нас! — защото няма да си отидат.</span> <span class="verse"><a name="10">10</a>Защото дори да разбиете цялата войска на халдейците, които воюват против вас, и да останат от тях само някои ранени, и те ще станат всеки от шатрата си и ще изгорят този град с огън.</span> <span class="verse"><a name="11">11</a>И когато войската на халдейците се беше оттеглила от Ерусалим пред заплахата от войската на фараона,</span> <span class="verse"><a name="12">12</a>тогава Еремия излезе от Ерусалим, за да отиде във вениаминовата земя и да се отдели там от народа.</span> <span class="verse"><a name="13">13</a>И когато той беше при Вениаминовата порта, там беше началникът на стражата, на име Ирия, син на Селемия, сина на Анания. И той хвана пророк Еремия и каза: Ти бягаш при халдейците!</span> <span class="verse"><a name="14">14</a>А Еремия каза: Лъжа! Не бягам при халдейците. Но Ирия не го послуша, а хвана Еремия и го заведе при първенците.</span> <span class="verse"><a name="15">15</a>И първенците се разгневиха на Еремия и го биха, и го хвърлиха в затвора в къщата на писаря Йонатан, защото нея бяха направили на тъмница.</span> <span class="verse"><a name="16">16</a>Когато Еремия беше влязъл в подземната тъмница и в избите и Еремия беше седял там много дни,</span> <span class="verse"><a name="17">17</a>тогава цар Седекия изпрати да го доведат. И царят го попита тайно в дома си и каза: Има ли слово от ГОСПОДА? И Еремия каза: Има. И каза: Ще бъдеш предаден в ръката на вавилонския цар.</span> <span class="verse"><a name="18">18</a>И Еремия каза на цар Седекия: Какво съм съгрешил против теб или против слугите ти, или против този народ, че ме хвърлиха в тъмница?</span> <span class="verse"><a name="19">19</a>И къде са сега вашите пророци, които пророкуваха, казвайки: Вавилонският цар няма да дойде срещу вас и срещу тази земя?</span> <span class="verse"><a name="20">20</a>И сега, моля те, слушай, господарю мой, царю; моля те, нека бъде приета молбата ми пред теб и не ме връщай в къщата на писаря Йонатан, за да не умра там!</span> <span class="verse"><a name="21">21</a>И цар Седекия заповяда и сложиха Еремия в двора на стражата, и му даваха по една питка хляб на ден от улицата на хлебарите, докато се свърши всичкият хляб на града. И Еремия остана в двора на стражата.</span> </p></div</div></div></body></html>