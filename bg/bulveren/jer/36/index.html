<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 36</strong></div><p><span class="verse"><a name="1">1</a>И в четвъртата година на юдовия цар Йоаким, сина на Йосия, беше това слово от ГОСПОДА към Еремия и каза:</span> <span class="verse"><a name="2">2</a>Вземи си един свитък книга и напиши в него всичките думи, които ти говорих против Израил, против Юда и против всичките народи, от деня когато ти говорих, от дните на Йосия, до днес!</span> <span class="verse"><a name="3">3</a>Може би юдовият дом ще чуе цялото зло, което мисля да им направя — за да се върнат всеки от злия си път и Аз да простя беззаконието им и греха им.</span> <span class="verse"><a name="4">4</a>И Еремия повика Варух, сина на Нирия, и Варух написа от устата на Еремия в един свитък книга всичките думи, които ГОСПОД му беше говорил.</span> <span class="verse"><a name="5">5</a>И Еремия заповяда на Варух, като каза: Аз съм затворен, не мога да отида в ГОСПОДНИЯ дом;</span> <span class="verse"><a name="6">6</a>затова иди ти и прочети от свитъка, който написа от устата ми, ГОСПОДНИТЕ думи в ушите на народа в ГОСПОДНИЯ дом в деня на поста. Прочети ги и в ушите на всички от Юда, които идват от градовете си.</span> <span class="verse"><a name="7">7</a>Може би молбата им ще дойде пред ГОСПОДА и ще се върнат всеки от злия си път, защото голям е гневът и яростта, която ГОСПОД произнесе против този народ.</span> <span class="verse"><a name="8">8</a>И Варух, синът на Нирия, направи всичко, което му заповяда пророк Еремия, и прочете от книгата думите на ГОСПОДА в ГОСПОДНИЯ дом.</span> <span class="verse"><a name="9">9</a>И в петата година на юдовия цар Йоаким, сина на Йосия, в деветия месец, се прогласи пост пред ГОСПОДА за целия народ в Ерусалим и за целия народ, който идваше от юдовите градове в Ерусалим.</span> <span class="verse"><a name="10">10</a>И Варух прочете от книгата думите на Еремия в ГОСПОДНИЯ дом, в стаята на Гемария, сина на Сафан, писаря, в горния двор, във входа на новата порта на ГОСПОДНИЯ дом, в ушите на целия народ.</span> <span class="verse"><a name="11">11</a>И Михей, синът на Гемария, сина на Сафан, чу от книгата всичките думи на ГОСПОДА.</span> <span class="verse"><a name="12">12</a>И слезе в царския дворец, в стаята на писаря. И ето, там седяха всичките първенци: писарят Елисама и Делая, синът на Семая, и Елнатан, синът на Аховор, и Гемария, синът на Сафан, и Седекия, синът на Анания, и всичките първенци.</span> <span class="verse"><a name="13">13</a>И Михей им съобщи всичките думи, които беше чул, когато Варух чете от книгата в ушите на народа.</span> <span class="verse"><a name="14">14</a>И всичките първенци изпратиха Юдий, сина на Натания, син на Селемия, син на Хусий, при Варух и казаха: Вземи в ръката си свитъка, който си прочел в ушите на народа, и ела! И Варух, синът на Нирия, взе свитъка в ръката си и дойде при тях.</span> <span class="verse"><a name="15">15</a>И му казаха: Я седни и го прочети в ушите ни. И Варух го прочете в ушите им.</span> <span class="verse"><a name="16">16</a>И когато чуха всичките думи, те се спогледаха с ужас и казаха на Варух: Непременно ще съобщим на царя всички тези думи.</span> <span class="verse"><a name="17">17</a>И попитаха Варух, като казаха: Я ни кажи как си записал всички тези думи от устата му?</span> <span class="verse"><a name="18">18</a>А Варух им каза: Той ми каза от устата си всички тези думи, и аз ги написах с мастило в книгата.</span> <span class="verse"><a name="19">19</a>Тогава първенците казаха на Варух: Иди, скрий се, ти и Еремия; и никой да не знае къде сте!</span> <span class="verse"><a name="20">20</a>После влязоха при царя в двора; а свитъка бяха оставили в стаята на писаря Елисама; и съобщиха в ушите на царя всички тези думи.</span> <span class="verse"><a name="21">21</a>И царят изпрати Юдий да вземе свитъка; и той го взе от стаята на писаря Елисама. И Юдий го прочете в ушите на царя и в ушите на всичките първенци, които стояха около царя.</span> <span class="verse"><a name="22">22</a>А царят седеше в зимния дворец, в деветия месец, и пред него имаше мангал с огън.</span> <span class="verse"><a name="23">23</a>И когато Юдий прочиташе три-четири колони, царят ги отрязваше с писарския нож и ги хвърляше в огъня на мангала, докато целият свитък изгоря в огъня на мангала.</span> <span class="verse"><a name="24">24</a>И царят и всичките му слуги не се ужасиха и не раздраха дрехите си, когато чуха всички тези думи.</span> <span class="verse"><a name="25">25</a>И въпреки че Елнатан и Делая, и Гемария се застъпиха пред царя да не изгаря свитъка, той не ги послуша.</span> <span class="verse"><a name="26">26</a>И царят заповяда на царския син Ерамеил и на Серая, сина на Азриил, и на Селемия, сина на Авдиил, да хванат писаря Варух и пророк Еремия; но ГОСПОД ги скри.</span> <span class="verse"><a name="27">27</a>И ГОСПОДНОТО слово беше към Еремия, след като царят изгори свитъка и думите, които Варух написа от устата на Еремия, и каза:</span> <span class="verse"><a name="28">28</a>Пак си вземи друг свитък и напиши в него всичките предишни думи, които бяха в първия свитък, който юдовият цар Йоаким изгори.</span> <span class="verse"><a name="29">29</a>А за юдовия цар Йоаким кажи: Така казва ГОСПОД: Ти изгори този свитък, като каза: Защо си написал в него, казвайки, че вавилонският цар със сигурност ще дойде и ще разори тази земя и ще изтреби от нея и човек, и животно?</span> <span class="verse"><a name="30">30</a>Затова, така казва ГОСПОД за юдовия цар Йоаким: Той няма да има никой, който да седи на престола на Давид. И трупът му ще бъде захвърлен на жегата денем и на сланата нощем.</span> <span class="verse"><a name="31">31</a>Аз ще накажа него и потомството му, и слугите му за беззаконието им; и ще докарам върху тях и върху ерусалимските жители и върху юдовите мъже цялото зло, което изговорих против тях, а те не послушаха.</span> <span class="verse"><a name="32">32</a>И Еремия взе друг свитък и го даде на писаря Варух, сина на Нирия, и той написа в него от устата на Еремия всичките думи на книгата, която юдовият цар Йоаким изгори в огъня; и още много подобни думи се добавиха към тях.</span> </p></div</div></div></body></html>