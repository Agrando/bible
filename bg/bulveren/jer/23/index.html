<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 23</strong></div><p><span class="verse"><a name="1">1</a>Горко на пастирите, които погубват и разпръсват овцете на паството Ми, заявява ГОСПОД.</span> <span class="verse"><a name="2">2</a>Затова, така казва ГОСПОД, Израилевият Бог, за пастирите, които пасат народа Ми: Вие разпръснахте овцете Ми и ги разпъдихте, и не ги посетихте! Ето, Аз ще ви посетя за злите ви дела, заявява ГОСПОД.</span> <span class="verse"><a name="3">3</a>И Аз ще събера остатъка от овцете Си от всичките страни, където ги прогоних, и ще ги върна в кошарите им, и ще се плодят и множат.</span> <span class="verse"><a name="4">4</a>И ще издигна над тях пастири, които ще ги пасат; и те няма вече да се плашат и няма да се страхуват, и няма да се губят, заявява ГОСПОД.</span> <span class="verse"><a name="5">5</a>Ето, идват дни, заявява ГОСПОД, когато ще издигна на Давид праведна издънка; и Той ще царува като цар и ще постъпва разумно, и ще върши правосъдие и правда в земята.</span> <span class="verse"><a name="6">6</a>В неговите дни Юда ще се спаси и Израил ще живее в безопасност. И това е името му, с което ще се нарича: ГОСПОД, наша правда.</span> <span class="verse"><a name="7">7</a>Затова, ето, идват дни, заявява ГОСПОД, когато няма вече да се казва: Жив е ГОСПОД, който изведе израилевите синове от египетската земя! —</span> <span class="verse"><a name="8">8</a>а: Жив е ГОСПОД, който изведе и доведе потомството на израилевия дом от северната земя и от всичките земи, където ги бях изгонил! И ще се заселят в своята земя.</span> <span class="verse"><a name="9">9</a>За пророците: Сърцето ми е съкрушено вътре в мен, треперят всичките ми кости; като пиян съм и като човек, обладан от вино, поради ГОСПОДА и поради светите Му думи.</span> <span class="verse"><a name="10">10</a>Защото земята е пълна с прелюбодейци, защото земята жалее поради проклятието; пасбищата на степта изсъхнаха. И стремежът им стана лош и силата им е неправда.</span> <span class="verse"><a name="11">11</a>Защото и пророк, и свещеник се оскверниха; дори в дома Си намерих нечестието им, заявява ГОСПОД.</span> <span class="verse"><a name="12">12</a>Затова пътят им ще бъде за тях като хлъзгави места в тъмнина; ще бъдат блъснати и ще паднат на него, защото ще докарам зло върху тях, годината на наказанието им, заявява ГОСПОД.</span> <span class="verse"><a name="13">13</a>И в пророците на Самария видях безумие — пророкуваха чрез Ваал и заблудиха Моя народ Израил.</span> <span class="verse"><a name="14">14</a>И в пророците на Ерусалим видях нещо отвратително — прелюбодействат и ходят в лъжа, и подкрепят ръцете на злодеите, така че никой не се връща от злото си. Те всички станаха за Мен като Содом и жителите му — като Гомора.</span> <span class="verse"><a name="15">15</a>Затова, така казва ГОСПОД на Войнствата за пророците: Ето, Аз ще ги нахраня с пелин и ще ги напоя с горчива вода, защото от пророците на Ерусалим излезе осквернение по цялата земя.</span> <span class="verse"><a name="16">16</a>Така казва ГОСПОД на Войнствата: Не слушайте думите на пророците, които ви пророкуват! Те ви правят нищожни, говорят видения от собственото си сърце, а не от устата на ГОСПОДА.</span> <span class="verse"><a name="17">17</a>Постоянно казват на онези, които Ме презират: ГОСПОД говори: Ще имате мир! Казват на всеки, който ходи според упорството на сърцето си: Няма да ви сполети зло!</span> <span class="verse"><a name="18">18</a>Защото, кой е стоял в съвета на ГОСПОДА, да е видял и чул Неговото слово? Кой е обърнал внимание на словото Му и е чул?</span> <span class="verse"><a name="19">19</a>Ето, ураган от ГОСПОДА, ярост излезе, ураганна вихрушка; ще се стовари върху главата на безбожните.</span> <span class="verse"><a name="20">20</a>Гневът на ГОСПОДА няма да се върне, докато не извърши и не изпълни намеренията на сърцето Му. В последните дни ще разберете това напълно.</span> <span class="verse"><a name="21">21</a>Аз не съм изпратил пророците, а те се затичаха, не съм им говорил, а те пророкуваха.</span> <span class="verse"><a name="22">22</a>Но ако бяха стояли в съвета Ми, щяха да прогласяват думите Ми на народа Ми и да го връщат от злия му път и от злите му дела.</span> <span class="verse"><a name="23">23</a>Аз само отблизо ли съм Бог, заявява ГОСПОД, а не Бог отдалеч?</span> <span class="verse"><a name="24">24</a>Може ли да се скрие някой на тайно място и Аз да не го видя? — заявява ГОСПОД. Не изпълвам ли Аз небесата и земята? — заявява ГОСПОД.</span> <span class="verse"><a name="25">25</a>Чух какво говорят пророците, които в Моето Име пророкуват лъжа и казват: Видях сън, видях сън!</span> <span class="verse"><a name="26">26</a>Докога ще бъде това в сърцето на пророците, които пророкуват лъжа, които са пророци на измамата на сърцето си,</span> <span class="verse"><a name="27">27</a>които мислят да направят народа Ми да забрави Моето Име чрез сънищата си, които си разказват един на друг, както бащите им забравиха Името Ми заради Ваал.</span> <span class="verse"><a name="28">28</a>Пророк, който е видял сън, нека разкаже съня, и който има словото Ми, нека говори словото Ми в истина. Какво има плявата с житото? — заявява ГОСПОД.</span> <span class="verse"><a name="29">29</a>Не е ли словото Ми като огън, заявява ГОСПОД, и като чук, който троши скала?</span> <span class="verse"><a name="30">30</a>Затова ето, Аз съм против пророците, заявява ГОСПОД, които крадат думите Ми един от друг.</span> <span class="verse"><a name="31">31</a>Ето, Аз съм против пророците, заявява ГОСПОД, които клатят езика си и казват: Той говори.</span> <span class="verse"><a name="32">32</a>Ето, Аз съм против онези, които пророкуват лъжливи сънища, заявява ГОСПОД, и ги разказват, и заблуждават народа Ми с лъжите си и с надменността си. А Аз не съм ги изпратил и не съм им заповядал, и те никак няма да са от полза на този народ, заявява ГОСПОД.</span> <span class="verse"><a name="33">33</a>И когато този народ или някой пророк, или свещеник те попитат и кажат: Какво е наложеното върху теб от ГОСПОДА слово? — тогава им кажи: Какво е наложеното? Че Аз ще ви отхвърля, заявява ГОСПОД.</span> <span class="verse"><a name="34">34</a>А пророкът и свещеникът, и народът, който каже: Наложеното от ГОСПОДА слово. — Аз ще накажа онзи човек и дома му.</span> <span class="verse"><a name="35">35</a>Така да кажете всеки на ближния си и всеки на брат си: Какво отговори ГОСПОД? — и: Какво говори ГОСПОД?</span> <span class="verse"><a name="36">36</a>И вече да не споменавате наложено от ГОСПОДА слово, понеже товар ще бъде на всекиго собственото му слово; защото изопачихте думите на живия Бог, ГОСПОДА на Войнствата, нашия Бог.</span> <span class="verse"><a name="37">37</a>Така да кажеш на пророка: Какво ти отговори ГОСПОД? — и: Какво говори ГОСПОД?</span> <span class="verse"><a name="38">38</a>Но понеже казвате наложеното от ГОСПОДА слово, затова, така казва ГОСПОД: Затова, че казвате тази дума, наложеното от ГОСПОДА слово, а пък Аз изпратих до вас да кажат: Не казвайте наложеното от ГОСПОДА слово,</span> <span class="verse"><a name="39">39</a>затова, ето, Аз ще ви забравя напълно и ще отхвърля отпред Себе Си вас и града, който дадох на вас и на бащите ви;</span> <span class="verse"><a name="40">40</a>и ще наложа върху вас вечен позор и вечен срам, който няма да се забрави.</span> </p></div</div></div></body></html>