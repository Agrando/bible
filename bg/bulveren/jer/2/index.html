<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/jer/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/jer">Jeremiah</a> &gt <strong>Chapter 2</strong></div><p><span class="verse"><a name="1">1</a>И словото на ГОСПОДА беше към мен и каза:</span> <span class="verse"><a name="2">2</a>Иди и викай в ушите на ерусалимската дъщеря и кажи: Така казва ГОСПОД: Помня ти верността ти, когато беше млада, любовта ти, когато беше невяста — как Ме следваше в пустинята, в незасята земя.</span> <span class="verse"><a name="3">3</a>Израил беше свят на ГОСПОДА, първият плод на рожбите Му. Всички, които го ядяха, се считаха за виновни, зло ги постигаше, заявява ГОСПОД.</span> <span class="verse"><a name="4">4</a>Чуйте словото ГОСПОДНО, доме яковов и всички родове на израилевия дом:</span> <span class="verse"><a name="5">5</a>Така казва ГОСПОД: Каква неправда намериха в Мен бащите ви, че се отдалечиха от Мен и отидоха след нищожеството, и станаха нищожни?</span> <span class="verse"><a name="6">6</a>И не казаха: Къде е ГОСПОД, който ни изведе от египетската земя, който ни води през пустинята, през земя на степи и пропасти, през земя на суша и смъртна сянка, през която никой не минава и където човек не живее?</span> <span class="verse"><a name="7">7</a>И ви доведох в плодородна земя, за да ядете плодовете й и благата й. И дойдохте и осквернихте земята Ми, и направихте наследството Ми гнусота.</span> <span class="verse"><a name="8">8</a>Свещениците не казаха: Къде е ГОСПОД? Законниците не Ме познаха. И пастирите отстъпиха от Мен, и пророците пророкуваха чрез Ваал и ходиха след безполезните идоли.</span> <span class="verse"><a name="9">9</a>Затова Аз още ще се съдя с вас, заявява ГОСПОД, и със синовете на синовете ви ще се съдя.</span> <span class="verse"><a name="10">10</a>Защото, минете на китимските острови и вижте, и изпратете в Кидар и разгледайте много внимателно, и вижте ставало ли е такова нещо!</span> <span class="verse"><a name="11">11</a>Сменил ли е някой народ боговете си, при все че не са богове? А Моят народ е разменил славата си за безполезното!</span> <span class="verse"><a name="12">12</a>Ужасете се, небеса, поради това! Настръхнете, съвсем замръзнете от ужас, заявява ГОСПОД.</span> <span class="verse"><a name="13">13</a>Защото две злини стори Моят народ: остави Мен, извора на живите води, за да си изсече щерни, разпукнати щерни, които не държат вода.</span> <span class="verse"><a name="14">14</a>Израил слуга ли е? Роб, роден в дома ли е? Защо стана плячка?</span> <span class="verse"><a name="15">15</a>Млади лъвове реваха против него, нададоха гласа си и направиха земята му пустош. Градовете му са изгорени и обезлюдени.</span> <span class="verse"><a name="16">16</a>И синовете на Мемфис и на Тафнес обръснаха темето ти.</span> <span class="verse"><a name="17">17</a>Не си ли направи това сам, като остави ГОСПОДА, своя Бог, във времето, когато те водеше по пътя?</span> <span class="verse"><a name="18">18</a>И сега, какво имаш с пътя на Египет, да пиеш водата на Сихор? И какво имаш с пътя на Асирия, да пиеш водата на реката Ефрат?</span> <span class="verse"><a name="19">19</a>Злината ти ще те накаже и отстъпленията ти ще те изобличат. И така, познай и виж, че е зло и горчиво това, че си оставил ГОСПОДА, своя Бог, и че нямаш страх от Мен, заявява Господ, БОГ на Войнствата,</span> <span class="verse"><a name="20">20</a>понеже отдавна съм строшил ярема ти и съм разкъсал връзките ти, а ти каза: Няма вече да служа! — и на всеки висок хълм и под всяко зелено дърво лягаше като блудница.</span> <span class="verse"><a name="21">21</a>А Аз бях те насадил лоза отбрана, изцяло чисто семе. И ти как ми се измени в изродени пръчки на чужда лоза?</span> <span class="verse"><a name="22">22</a>Затова, ако и да се измиеш с луга и да употребиш много сапун, беззаконието ти остава петно пред Мен, заявява Господ БОГ.</span> <span class="verse"><a name="23">23</a>Как можеш да кажеш: Не съм се омърсила, не съм ходила след ваалимите? Виж пътя си в долината, познай какво си направила, ти, бърза камила, която тича насам-натам в пътищата си!</span> <span class="verse"><a name="24">24</a>Дива магарица, свикнала с пустинята, която в страстта си се задъхва; в разгонването й кой ще я върне? Онези, които я търсят, няма да се уморят, ще я намерят в месеца й.</span> <span class="verse"><a name="25">25</a>Въздържай крака си да не ходиш боса, и гърлото си да не съхне от жажда! Но ти си казала: Напразно е! Не! Защото заобичах чужденци и след тях ще отида.</span> <span class="verse"><a name="26">26</a>Както се посрамя крадецът, когато бъде открит, така ще се посрами израилевият дом — те, царете им, първенците им и свещениците им, и пророците им,</span> <span class="verse"><a name="27">27</a>които казват на дървото: Ти си мой отец! — и на камъка: Ти си ме родил! — защото ми обърнаха гръб, а не лице, но във времето на бедствието си ще кажат: Стани и ни спаси!</span> <span class="verse"><a name="28">28</a>А къде са боговете ти, които си си направил? Нека те станат, ако могат, да те спасят във времето на бедствието ти; защото, колкото са градовете ти, толкова са и боговете ти, Юда.</span> <span class="verse"><a name="29">29</a>Защо се препирате с Мен? Вие всички сте отстъпници от Мен, заявява ГОСПОД.</span> <span class="verse"><a name="30">30</a>Напразно поразих синовете ви, те не приеха поправяне. Вашият меч пояде пророците ви като кръвожаден лъв.</span> <span class="verse"><a name="31">31</a>О вие, роде, вижте словото на ГОСПОДА: Пустиня ли бях Аз за Израил, или земя на черен мрак? Защо казва народът Ми: Блуждаем, няма вече да се върнем при Теб!</span> <span class="verse"><a name="32">32</a>Може ли да забрави девойка накита си или невяста — украшенията си? Но Моят народ Ме забрави, има вече безброй дни.</span> <span class="verse"><a name="33">33</a>Как украсяваш пътя си, за да търсиш любов! Затова си привикнала и пътищата си на злини!</span> <span class="verse"><a name="34">34</a>Да, и по полите ти се намери кръвта на души, невинни сиромаси, които не си намерила да подкопават. Но въпреки всички тези неща,</span> <span class="verse"><a name="35">35</a>ти казваш: Невинна съм, да, гневът Му се отвърна от мен! Ето, Аз ще се съдя с теб, защото казваш: Не съм съгрешила.</span> <span class="verse"><a name="36">36</a>Защо се луташ толкова много, за да промениш пътя си? Ще се посрамиш и от Египет, както се посрами от Асирия.</span> <span class="verse"><a name="37">37</a>И от него ще излезеш с ръцете си на главата си, защото ГОСПОД отхвърли онези, на които се уповаваш, и няма да имаш успех с тях.</span> </p></div</div></div></body></html>