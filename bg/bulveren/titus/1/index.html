<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/titus/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/titus">Titus</a> &gt <strong>Chapter 1</strong></div><p><span class="verse"><a name="1">1</a>Павел, слуга на Бога и апостол на Иисус Христос според вярата на Божиите избрани и познаването на истината, която е според благочестието,</span> <span class="verse"><a name="2">2</a>в надежда за вечен живот, който Бог, който не лъже, е обещал преди вечни времена,</span> <span class="verse"><a name="3">3</a>но в определеното време яви словото Си чрез посланието, поверено на мен по заповед на Бога, нашия Спасител,</span> <span class="verse"><a name="4">4</a>до Тит, моето истинско по общата ни вяра дете: Благодат и мир от Бог Отец и Господ Иисус Христос, нашия Спасител!</span> <span class="verse"><a name="5">5</a>Оставих те в Крит по тази причина – да сложиш в ред недовършеното и да поставиш старейшини във всеки град, както ти поръчах:</span> <span class="verse"><a name="6">6</a>ако някой е непорочен, мъж на една жена и има верни деца, които не са обвинени в разпуснат живот или непокорство.</span> <span class="verse"><a name="7">7</a>Защото надзорникът трябва да е безупречен, като Божи управител, не своеволен, нито сприхав, нито да се заседява при виното, нито побойник, нито да е лаком за пагубна печалба,</span> <span class="verse"><a name="8">8</a>а гостолюбив, обичащ доброто, разбран, справедлив, благочестив, самообладан,</span> <span class="verse"><a name="9">9</a>който здраво държи вярното слово така, както е бил научен, за да може и да увещава със здравото учение, и да изобличава онези, които противоречат.</span> <span class="verse"><a name="10">10</a>Защото има много непокорни, празнословци и измамници, особено от обрязаните,</span> <span class="verse"><a name="11">11</a>чиито уста трябва да се запушат, които съсипват цели домове, като поучават заради гнусна печалба това, което не трябва.</span> <span class="verse"><a name="12">12</a>Един от тях, техен собствен пророк, е казал: Критяните са винаги лъжци, зли зверове, лениви търбуси.</span> <span class="verse"><a name="13">13</a>Това свидетелство е вярно. По тази причина ги изобличавай строго, за да бъдат здрави във вярата,</span> <span class="verse"><a name="14">14</a>като не обръщат внимание на юдейски басни и на заповеди от хора, които се отвръщат от истината.</span> <span class="verse"><a name="15">15</a>За чистите всичко е чисто, а за осквернените и невярващите няма нищо чисто, а даже и умът им и съвестта им са осквернени.</span> <span class="verse"><a name="16">16</a>Твърдят, че познават Бога, но с делата си Го отричат, като са отвратителни и непокорни, и негодни за никакво добро дело.</span> </p></div</div></div></body></html>