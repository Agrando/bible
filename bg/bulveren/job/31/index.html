<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 31</strong></div><p><span class="verse"><a name="1">1</a>С очите си завет направих, как бих погледнал на девица?</span> <span class="verse"><a name="2">2</a>Какъв би бил делът от Бога горе, наследството от Всемогъщия от висините?</span> <span class="verse"><a name="3">3</a>Не е ли разорение за беззаконния и пропаст за онез, що вършат грях?</span> <span class="verse"><a name="4">4</a>Не вижда ли Той пътищата ми и не брои ли всичките ми стъпки?</span> <span class="verse"><a name="5">5</a>Ако съм ходил със лъжа и е кракът ми бързал след измама,</span> <span class="verse"><a name="6">6</a>нека на справедливи везни ме претегли, и ще познае Бог непорочността ми.</span> <span class="verse"><a name="7">7</a>Ако стъпката ми се е отклонила от пътя или сърцето ми е последвало очите ми, или ако се е залепило петно на ръцете ми,</span> <span class="verse"><a name="8">8</a>тогава нека сея аз, а друг яде, издънките ми нека се изкоренят.</span> <span class="verse"><a name="9">9</a>Ако се е прелъстило сърцето ми от жена и аз съм причаквал при вратата на съседа си,</span> <span class="verse"><a name="10">10</a>тогава моята жена за друг да мели и други да се навеждат над нея —</span> <span class="verse"><a name="11">11</a>защото това е мръсно дело и беззаконие за съдиите;</span> <span class="verse"><a name="12">12</a>защото това е огън, що до Авадон пояжда — изкоренил би всичките ми плодове.</span> <span class="verse"><a name="13">13</a>Ако на слугата и слугинята си правото презрял съм, когато спорели са с мен,</span> <span class="verse"><a name="14">14</a>какво бих правил, когато се надигне Бог? Какво бих отговорил Му, когато ме изследва?</span> <span class="verse"><a name="15">15</a>Той, който образува мен в утробата, не образува ли и него? И не Един и Същ ли в корема ни извая?</span> <span class="verse"><a name="16">16</a>Ако съм отказал желанието на бедните и съм направил да угаснат очите на вдовицата,</span> <span class="verse"><a name="17">17</a>или съм изял сам залъка си, без сирачето от него да е яло —</span> <span class="verse"><a name="18">18</a>но още от младостта ми то порасна при мене като при баща, а нея наставлявах от утробата на майка си —</span> <span class="verse"><a name="19">19</a>ако съм видял някой да загива от липса на дрехи или сиромах да няма завивка,</span> <span class="verse"><a name="20">20</a>ако слабините му не са ме благославяли, и ако той не се е стоплял с руното на агнетата ми,</span> <span class="verse"><a name="21">21</a>ако съм вдигнал аз ръка срещу сирачето, като съм виждал, че имам помощ в портата;</span> <span class="verse"><a name="22">22</a>то нека падне ръката ми от рамото, ръката ми над лакътя да се пречупи!</span> <span class="verse"><a name="23">23</a>Защото гибелта от Бога е за мене ужас и пред величието Му да издържа не мога.</span> <span class="verse"><a name="24">24</a>Ако съм положил надеждата си в злато и на чистото злато съм казал: Упование мое! —</span> <span class="verse"><a name="25">25</a>ако съм се радвал, че богатството ми е голямо, и че ръката ми е придобила много,</span> <span class="verse"><a name="26">26</a>ако съм гледал слънцето, когато свети, или луната, ходеща във блясък,</span> <span class="verse"><a name="27">27</a>и сърцето ми се е увлякло тайно и устата ми е целувала ръката ми;</span> <span class="verse"><a name="28">28</a>това също би бил грях за съд, защото бих се отрекъл от всевишния Бог.</span> <span class="verse"><a name="29">29</a>Ако съм се радвал на бедата на онзи, който ме мрази, и ми е ставало драго, когато зло го сполети —</span> <span class="verse"><a name="30">30</a>дори не съм допуснал устата ми да съгреши, като поискам живота му в клетва —</span> <span class="verse"><a name="31">31</a>ако хората от шатрата ми не са казали: Кой ще намери някой, който да не е бил заситен от месото му? —</span> <span class="verse"><a name="32">32</a>чужденецът не нощуваше навън, отварях вратите си на пътника —</span> <span class="verse"><a name="33">33</a>ако съм покривал престъпленията си като Адам, като съм скривал в пазвата си беззаконието си,</span> <span class="verse"><a name="34">34</a>понеже съм се страхувал от голямото множество и презрението на родовете ме е ужасявало, така че съм замълчавал и не съм излизал от вратата —</span> <span class="verse"><a name="35">35</a>о, да бих имал някой, който да ме чуе! Ето, подписът ми!О, да би ми отговорил Всемогъщият! Къде е обвинението, което обвинителят ми е написал?</span> <span class="verse"><a name="36">36</a>Ето, на рамото си бих го носил, бих си го завързал за венец,</span> <span class="verse"><a name="37">37</a>бих му казал броя на стъпките си, бих се приближил до него като княз.</span> <span class="verse"><a name="38">38</a>Ако нивата ми вика против мен и браздите й заедно плачат,</span> <span class="verse"><a name="39">39</a>ако съм изял плода й без заплата или съм извадил душата на стопаните й;</span> <span class="verse"><a name="40">40</a>тогава нека да израснат тръни вместо жито и плевел вместо ечемик! И думите на Йов се свършиха.</span> </p></div</div></div></body></html>