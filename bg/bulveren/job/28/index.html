<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 28</strong></div><p><span class="verse"><a name="1">1</a>Наистина има рудници за сребро и място за пречистване на злато.</span> <span class="verse"><a name="2">2</a>От земята се взема желязо и от камък мед се топи.</span> <span class="verse"><a name="3">3</a>Човек е сложил край на тъмнината и издирва скалите докрай в мрака и смъртната сянка.</span> <span class="verse"><a name="4">4</a>Отваря шахта далеч от човешко жилище, в места, забравени от човешки крак, висят и се люлеят, от хората далеч.</span> <span class="verse"><a name="5">5</a>Земята — от нея идва хлябът, а се разравя като огън.</span> <span class="verse"><a name="6">6</a>Скалите й са източника на сапфири и в нея има златен прах —</span> <span class="verse"><a name="7">7</a>път, който хищна птица не познава, нито око на сокол е видяло;</span> <span class="verse"><a name="8">8</a>гордите зверове не са стъпвали по него, нито лъвът е минавал над него.</span> <span class="verse"><a name="9">9</a>На кремъка слага ръка, преобръща планините из основи.</span> <span class="verse"><a name="10">10</a>Разсича проломи в скалите, всякакви скъпоценности гледа окото му.</span> <span class="verse"><a name="11">11</a>Заприщва водните жили да не сълзят и изважда скритото на светлина.</span> <span class="verse"><a name="12">12</a>Но мъдростта къде се добива? И къде е мястото на разума?</span> <span class="verse"><a name="13">13</a>Човекът не познава стойността й и тя не се намира в земята на живите.</span> <span class="verse"><a name="14">14</a>Бездната казва: Не е в мен. И морето казва: Не е при мен.</span> <span class="verse"><a name="15">15</a>Не може да се даде за нея пречистено злато, ни сребро да се претегли като нейна цена.</span> <span class="verse"><a name="16">16</a>Не може се оцени с офирско злато, със скъпоценен оникс и сапфир.</span> <span class="verse"><a name="17">17</a>Злато или кристал не могат с нея да се мерят, нито да се размени с произведения от чисто злато.</span> <span class="verse"><a name="18">18</a>Корали и кристали няма даже да се споменат, защото стойността на мъдростта е повече от скъпоценни камъни.</span> <span class="verse"><a name="19">19</a>Етиопският топаз не може с нея да се мери, нито може да се оцени тя с чисто злато.</span> <span class="verse"><a name="20">20</a>Откъде тогава идва мъдростта? И къде е мястото на разума?</span> <span class="verse"><a name="21">21</a>Тя е укрита от очите на всички живи и е скрита от небесните птици.</span> <span class="verse"><a name="22">22</a>Авадон и смъртта казват: С ушите си сме чули слух за нея.</span> <span class="verse"><a name="23">23</a>Бог разбира пътя й, Той мястото й знае.</span> <span class="verse"><a name="24">24</a>Понеже Той гледа до краищата на земята и вижда под цялото небе.</span> <span class="verse"><a name="25">25</a>Щом определи тегло на ветровете и претегли с мярка водите,</span> <span class="verse"><a name="26">26</a>когато направи закон за дъжда и пътека за светкавицата на гърма,</span> <span class="verse"><a name="27">27</a>тогава Той я видя и я обяви; установи я и също я изследва.</span> <span class="verse"><a name="28">28</a>И каза на човека: Ето, страхът от Господа, това е мъдрост, отдалечаване от зло е разум.</span> </p></div</div></div></body></html>