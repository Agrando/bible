<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 2</strong></div><p><span class="verse"><a name="1">1</a>И пак един ден Божиите синове дойдоха, за да се представят пред ГОСПОДА, и между тях дойде и Сатана, за да се представи пред ГОСПОДА.</span> <span class="verse"><a name="2">2</a>И ГОСПОД каза на Сатана: Откъде идваш? А Сатана отговори на ГОСПОДА и каза: От обикаляне нагоре-надолу по земята и от ходене насам-натам по нея.</span> <span class="verse"><a name="3">3</a>И ГОСПОД каза на Сатана: Обърнал ли си внимание на слугата Ми Йов, че няма друг като него на земята — човек непорочен и правдив, който се бои от Бога и отбягва злото? И още държи здраво непорочността си, въпреки че ти Ме подбуди против него, за да го погълна без причина.</span> <span class="verse"><a name="4">4</a>А Сатана отговори на ГОСПОДА и каза: Кожа за кожа, да; всичко, което има човек, ще го даде за живота си.</span> <span class="verse"><a name="5">5</a>Но простри сега ръката Си и се докосни до костите му и до плътта му — дали няма да Те похули в лице!</span> <span class="verse"><a name="6">6</a>Тогава ГОСПОД каза на Сатана: Ето, той е в ръката ти; само пощади живота му.</span> <span class="verse"><a name="7">7</a>И Сатана излезе от присъствието на ГОСПОДА и порази Йов с лоши язви от стъпалото на крака му до темето му.</span> <span class="verse"><a name="8">8</a>И той си взе парче от глинен съд, за да се чеше с него, и седеше в пепелта.</span> <span class="verse"><a name="9">9</a>Тогава жена му му каза: Още ли държиш здраво непорочността си? Похули Бога и умри!</span> <span class="verse"><a name="10">10</a>А той й каза: Ти говориш, както говори една от безумните жени! Само доброто ли да приемаме от Бога, а злото да не приемаме? Във всичко това Йов не съгреши с устните си.</span> <span class="verse"><a name="11">11</a>И тримата приятели на Йов чуха за цялото това нещастие, което го беше сполетяло, и дойдоха всеки от мястото си — теманецът Елифаз и шуахецът Валдад, и наамецът Софар — и се уговориха да дойдат заедно и да му съчувстват, и да го утешат.</span> <span class="verse"><a name="12">12</a>И като повдигнаха очите си отдалеч и не го познаха, те издигнаха глас и заплакаха; и всеки раздра дрехата си и посипаха пръст на главите си към небето.</span> <span class="verse"><a name="13">13</a>И седяха с него на земята седем дни и седем нощи; и никой не му проговори дума, защото виждаха, че болката му беше много голяма.</span> </p></div</div></div></body></html>