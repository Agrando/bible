<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 37</strong></div><p><span class="verse"><a name="1">1</a>И поради това сърцето ми трепери, от мястото си се помества.</span> <span class="verse"><a name="2">2</a>Слушайте внимателно гърма на гласа Му и тътена, който излиза от устата Му.</span> <span class="verse"><a name="3">3</a>Той го изпраща под цялото небе и светкавицата Си — до краищата на земята.</span> <span class="verse"><a name="4">4</a>След нея бучи глас, Той гърми с величествения Си глас и не възпира светкавиците, когато се чуе гласът Му.</span> <span class="verse"><a name="5">5</a>Бог гърми чудно с гласа Си, върши велики дела, които ние не схващаме.</span> <span class="verse"><a name="6">6</a>Защото казва на снега: Вали на земята! — и на проливния дъжд и на дъждовните порои.</span> <span class="verse"><a name="7">7</a>Слага печат на ръката на всеки човек, така че всички хора да познаят делото Му.</span> <span class="verse"><a name="8">8</a>Тогава зверовете отиват в бърлогите си и в леговищата си остават.</span> <span class="verse"><a name="9">9</a>От стаите на юг вихрушка иде, от северните ветрове — студът.</span> <span class="verse"><a name="10">10</a>Чрез Божия дъх става лед и широтата на водите се затваря.</span> <span class="verse"><a name="11">11</a>Той насища с влага облака и разпръсва светлите Си облаци,</span> <span class="verse"><a name="12">12</a>и те се носят наоколо под наставлението Му, за да правят всичко, което им заповядва, по лицето на земния свят.</span> <span class="verse"><a name="13">13</a>Докарва ги било за наказание, или за земята Си, или за милост.</span> <span class="verse"><a name="14">14</a>Слушай това, Йове, застани и размисли за Божиите чудеса.</span> <span class="verse"><a name="15">15</a>Знаеш ли как Бог им заповядва и прави да свети светкавицата на облака Му?</span> <span class="verse"><a name="16">16</a>Разбираш ли равновесието на облаците, чудните дела на Съвършения във знание?</span> <span class="verse"><a name="17">17</a>Как биват дрехите ти топли, когато успокоява земята от юг?</span> <span class="verse"><a name="18">18</a>Разпрострял ли си с Него небесната твърд, здрава като излято огледало?</span> <span class="verse"><a name="19">19</a>Научи ни какво да Му кажем, не можем думите да наредим от тъмнина.</span> <span class="verse"><a name="20">20</a>Ще му се извести ли, ако аз говоря? Ако продума човек, непременно ще бъде погълнат.</span> <span class="verse"><a name="21">21</a>Дори и сега не виждат хората поради облаците светлината ярка, но минава вятърът и ги изчиства.</span> <span class="verse"><a name="22">22</a>От север идва златно сияние; страшно величие има у Бога.</span> <span class="verse"><a name="23">23</a>Всесилния — не можем да Го проумеем — Превъзходния във сила и във съд; и в правосъдието изобилно Той не угнетява.</span> <span class="verse"><a name="24">24</a>Затова хората Му се боят; и Той не гледа на никого от мъдрите по сърце.</span> </p></div</div></div></body></html>