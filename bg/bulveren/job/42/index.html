<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 42</strong></div><p><span class="verse"><a name="1">1</a>Тогава Йов отговори на ГОСПОДА и каза:</span> <span class="verse"><a name="2">2</a>Зная, че Ти можеш всичко и нито едно Твое намерение не може да бъде възпрепятствано.</span> <span class="verse"><a name="3">3</a>Ти попита кой е този, който скрива съвет без знание. И така, аз говорих това, което не разбирах — неща твърде чудни за мен, които не познавах.</span> <span class="verse"><a name="4">4</a>Слушай, моля Те, и аз ще говоря. Аз ще Те питам, а ти ме поучавай.</span> <span class="verse"><a name="5">5</a>Слушал бях за Теб със слушането на ухото, но сега окото ми Те вижда.</span> <span class="verse"><a name="6">6</a>Затова се гнуся от себе си и се кая в пръст и пепел.</span> <span class="verse"><a name="7">7</a>И след като ГОСПОД изговори тези думи на Йов, ГОСПОД каза на теманеца Елифаз: Гневът ми пламна против теб и против двамата ти приятели, защото не говорихте за Мен това, което е право, както слугата Ми Йов.</span> <span class="verse"><a name="8">8</a>Затова сега си вземете седем бика и седем овена и идете при слугата Ми Йов, и принесете всеизгаряне за себе си. И слугата ми Йов ще се помоли за вас, защото него ще приема, за да не постъпя с вас според безумието ви, защото не говорихте за Мен това, което е право, както слугата Ми Йов.</span> <span class="verse"><a name="9">9</a>Така теманецът Елифаз и шуахецът Валдад, и нааматецът Софар отидоха и направиха, както им заповяда ГОСПОД; и ГОСПОД прие Йов.</span> <span class="verse"><a name="10">10</a>И ГОСПОД обърна участта на Йов, когато той се помоли за приятелите си. И ГОСПОД даде на Йов двойното на това, което имаше преди.</span> <span class="verse"><a name="11">11</a>Тогава при него дойдоха всичките му братя и всичките му сестри, и всичките му предишни познати и ядоха хляб с него в къщата му, и му съчувстваха, и го успокоиха за цялото зло, което ГОСПОД беше докарал върху него. И всеки му даде по една кесита и всеки — по една златна халка.</span> <span class="verse"><a name="12">12</a>И ГОСПОД благослови последните дни на Йов повече от първите му дни; и той придоби четиринадесет хиляди глави дребен добитък и шест хиляди камили, и хиляда чифта волове, и хиляда магарици.</span> <span class="verse"><a name="13">13</a>И му се родиха и седем сина и три дъщери.</span> <span class="verse"><a name="14">14</a>И първата дъщеря нарече Емима, а втората — Касия, а третата — Керен-Апух.</span> <span class="verse"><a name="15">15</a>И по цялата земя не се намираха толкова красиви жени като дъщерите на Йов; и баща им им даде наследство между братята им.</span> <span class="verse"><a name="16">16</a>След това Йов живя сто и четиридесет години и видя синовете си и синовете на синовете си до четири поколения.</span> <span class="verse"><a name="17">17</a>Така Йов умря стар и сит на дни.</span> </p></div</div></div></body></html>