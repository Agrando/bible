<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 7</strong></div><p><span class="verse"><a name="1">1</a>Животът на човека на земята не е ли воюване, и дните му не са ли като дните на наемник?</span> <span class="verse"><a name="2">2</a>Както слуга, който жадува за сянката, и както наемник, който очаква заплатата си,</span> <span class="verse"><a name="3">3</a>така и на мен се паднаха месеци на суета и ми се определиха нощи на страдание.</span> <span class="verse"><a name="4">4</a>Когато си лягам, казвам: Кога ще стана и нощта ще отмине? И ми омръзна да се обръщам до зори.</span> <span class="verse"><a name="5">5</a>Плътта ми е покрита с червеи и буци пръст, кожата ми се пука и гноясва.</span> <span class="verse"><a name="6">6</a>Дните ми са по-бързи от совалка на тъкач и чезнат без надежда.</span> <span class="verse"><a name="7">7</a>Помни, че животът ми е дъх! Окото ми няма вече да види добро.</span> <span class="verse"><a name="8">8</a>Окото на онзи, който ме гледа, няма да ме види вече; очите ти са върху мен, а мен ме няма.</span> <span class="verse"><a name="9">9</a>Както облакът се разсейва и изчезва, така и слизащият в Шеол няма да се изкачи обратно.</span> <span class="verse"><a name="10">10</a>Няма вече да се върне у дома си и мястото му няма вече да го познае.</span> <span class="verse"><a name="11">11</a>Затова и аз няма да въздържа устата си; ще говоря в притеснението на духа си, ще се оплаквам в горестта на душата си.</span> <span class="verse"><a name="12">12</a>Море ли съм аз, или морско чудовище, че поставяш над мен стража?</span> <span class="verse"><a name="13">13</a>Когато кажа: Леглото ми ще ме утеши, постелката ми ще облекчи оплакването ми. —</span> <span class="verse"><a name="14">14</a>тогава ме плашиш със сънища и с видения ме ужасяваш,</span> <span class="verse"><a name="15">15</a>така че душата ми предпочита удушване и смърт, вместо тези мои кости.</span> <span class="verse"><a name="16">16</a>Дотегна ми; не искам да живея вечно. Остави ме, защото дните ми са суета.</span> <span class="verse"><a name="17">17</a>Какво е човек, че го възвеличаваш и насочваш сърцето си към него,</span> <span class="verse"><a name="18">18</a>и го посещаваш всяка заран, и го изпитваш всеки миг?</span> <span class="verse"><a name="19">19</a>Докога няма да отместиш погледа Си от мен и няма да ме оставиш, колкото да преглътна слюнката си?</span> <span class="verse"><a name="20">20</a>Ако съм съгрешил, какво съм ти направил, Наблюдателю на хората? Защо си ме поставил за Свой прицел, така че станах бреме за самия себе си?</span> <span class="verse"><a name="21">21</a>И защо не прощаваш престъплението ми и не отнемаш беззаконието ми? Защото сега ще легна в пръстта и ще ме потърсиш, но няма да ме има.</span> </p></div</div></div></body></html>