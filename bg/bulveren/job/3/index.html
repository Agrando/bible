<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 3</strong></div><p><span class="verse"><a name="1">1</a>След това Йов отвори устата си и прокле деня си.</span> <span class="verse"><a name="2">2</a>И Йов заговори и каза:</span> <span class="verse"><a name="3">3</a>Да погине денят, в който се родих, и нощта, в която се каза: Зачена се мъжко!</span> <span class="verse"><a name="4">4</a>Мрак да бъде онзи ден; да не го зачита Бог отгоре и да не изгрее на него светлина!</span> <span class="verse"><a name="5">5</a>Да го обладаят тъмнина и смъртна сянка, да го покрие облак, да го ужаси тъмата на деня!</span> <span class="verse"><a name="6">6</a>Онази нощ — тъмнина да я обладава, да не се радва между дните на годината, да не влезе в числото на месеците!</span> <span class="verse"><a name="7">7</a>Ето, безплодна да бъде онази нощ, да не влезе в нея ликуване!</span> <span class="verse"><a name="8">8</a>Да я прокълнат онези, които кълнат деня, онези, които са изкусни да събудят Левиатан.</span> <span class="verse"><a name="9">9</a>Да потъмнеят звездите на здрача й, да чака светлина и да я няма и да не види лъчите на зората;</span> <span class="verse"><a name="10">10</a>защото не затвори вратата на майчината ми утроба и не скри страданието от очите ми.</span> <span class="verse"><a name="11">11</a>Защо не умрях още от утробата и не издъхнах, щом излязох от корема?</span> <span class="verse"><a name="12">12</a>Защо ме приеха коленете и защо — гърдите, за да суча?</span> <span class="verse"><a name="13">13</a>Защото сега щях да лежа и да почивам, щях да спя, тогава щях покой да имам —</span> <span class="verse"><a name="14">14</a>с царе и съветници земни, които съградиха си развалини,</span> <span class="verse"><a name="15">15</a>или с князе, които имаха и злато, и къщите напълниха си със сребро.</span> <span class="verse"><a name="16">16</a>Или като скрито мъртвородено не щеше да ме има, като децата, които не са видели светлина.</span> <span class="verse"><a name="17">17</a>Там безбожните престават да вилнеят и уморените там си почиват.</span> <span class="verse"><a name="18">18</a>Там пленените са на спокойствие и гласа на угнетителя не чуват.</span> <span class="verse"><a name="19">19</a>Там са малък и голям; и слугата е свободен от своя господар.</span> <span class="verse"><a name="20">20</a>Защо се дава светлина на страдащия и живот — на огорчените в душата,</span> <span class="verse"><a name="21">21</a>които за смъртта копнеят, но я няма; от имане скрито повече я търсят,</span> <span class="verse"><a name="22">22</a>и се радват до ликуване и веселят се, щом намерят гроба;</span> <span class="verse"><a name="23">23</a>на човека, чийто път е скрит, и когото Бог е оградил, затворил?</span> <span class="verse"><a name="24">24</a>Защото още преди хляба ми въздишката ми идва и стенанията ми като вода се леят.</span> <span class="verse"><a name="25">25</a>Защото онова, от което се боях, ме връхлетя и онова, от което се ужасявах, ми се случи.</span> <span class="verse"><a name="26">26</a>Нямам мир, нито почивка, нито покой, и дойде беда.</span> </p></div</div></div></body></html>