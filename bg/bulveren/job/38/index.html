<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 38</strong></div><p><span class="verse"><a name="1">1</a>Тогава ГОСПОД отговори на Йов от бурята и каза:</span> <span class="verse"><a name="2">2</a>Кой е този, който помрачава съвета Ми с думи без знание?</span> <span class="verse"><a name="3">3</a>Препаши сега кръста си като мъж. Аз ще те питам, а ти Ме поучавай!</span> <span class="verse"><a name="4">4</a>Къде беше ти, когато полагах основите на земята? Изяви, ако имаш разум!</span> <span class="verse"><a name="5">5</a>Кой определи мерките й? Кажи, ако знаеш! Или кой опъна мерителна връв върху нея?</span> <span class="verse"><a name="6">6</a>На какво се закрепиха основите й? Или кой положи крайъгълния й камък,</span> <span class="verse"><a name="7">7</a>когато звездите на зората пееха заедно и всичките Божи синове възклицаваха от радост?</span> <span class="verse"><a name="8">8</a>А кой затвори морето с врати, когато избликна и излезе от утробата;</span> <span class="verse"><a name="9">9</a>когато го облякох с облак и го пових с мъгла;</span> <span class="verse"><a name="10">10</a>когато му определих Моята граница и поставих лостове и порти;</span> <span class="verse"><a name="11">11</a>когато казах: Дотук ще идваш, и по-нататък — не, дотук ще спира гордостта на вълните ти?</span> <span class="verse"><a name="12">12</a>В дните си заповядал ли си на утрото и показал ли си на зората мястото й,</span> <span class="verse"><a name="13">13</a>за да обхване краищата на земята и да се отърсят от нея безбожните?</span> <span class="verse"><a name="14">14</a>Тя се променя като глина под печат и всички неща по земята стоят като в дреха.</span> <span class="verse"><a name="15">15</a>А светлината на безбожните се отнема от тях и издигнатата ръка се строшава.</span> <span class="verse"><a name="16">16</a>Проникнал ли си до изворите на морето? Или ходил ли си да изследваш бездната?</span> <span class="verse"><a name="17">17</a>Открили ли са ти се портите на смъртта и видял ли си портите на смъртната сянка?</span> <span class="verse"><a name="18">18</a>Познал ли си широчината на земята? Кажи, ако знаеш всичко това!</span> <span class="verse"><a name="19">19</a>Кой е пътят към обиталището на светлината? И на тъмнината — къде е мястото й,</span> <span class="verse"><a name="20">20</a>за да я заведеш в предела й, да познаваш пътеките до дома й?</span> <span class="verse"><a name="21">21</a>Ти знаеш, защото тогава си роден и е голям броят на дните ти!</span> <span class="verse"><a name="22">22</a>Влизал ли си в съкровищниците на снега, или виждал ли си съкровищниците на градушката,</span> <span class="verse"><a name="23">23</a>които съм запазил за времето на скръб, за деня на бой и война?</span> <span class="verse"><a name="24">24</a>Кой е пътят, по който се разделя светлината и източният вятър се разпръсва по земята?</span> <span class="verse"><a name="25">25</a>Кой отваря потоци за дъждовния порой или път за светкавицата,</span> <span class="verse"><a name="26">26</a>за да навали над безлюдна земя, над пустиня, където няма човек,</span> <span class="verse"><a name="27">27</a>за да насити пустата и запустяла земя и да направи да поникне нежна трева?</span> <span class="verse"><a name="28">28</a>Дъждът има ли баща? Или кой е родил капките на росата?</span> <span class="verse"><a name="29">29</a>От чия утроба излиза ледът и кой ражда сланата небесна?</span> <span class="verse"><a name="30">30</a>Водите се втвърдяват като камък и повърхността на бездната замръзва.</span> <span class="verse"><a name="31">31</a>Можеш ли да вържеш връзките на Плеядите или да развържеш въжетата на Орион?</span> <span class="verse"><a name="32">32</a>Можеш ли да изведеш съзвездията на времето им или да водиш Мечката със малките й?</span> <span class="verse"><a name="33">33</a>Познаваш ли законите на небесата? Можеш ли да наредиш господството им над земята?</span> <span class="verse"><a name="34">34</a>Можеш ли да издигнеш гласа си до облаците, така че да те покрие изобилие от вода?</span> <span class="verse"><a name="35">35</a>Можеш ли да изпратиш светкавици, така че да отидат и да ти кажат: Ето ни?</span> <span class="verse"><a name="36">36</a>Кой е сложил мъдрост вътре във човека и кой е дал на сърцето му разум?</span> <span class="verse"><a name="37">37</a>Кой преброява облаците с мъдрост и излива небесните мехове,</span> <span class="verse"><a name="38">38</a>за да се слегне пръстта, да се втвърди и буците да се слепят ведно?</span> <span class="verse"><a name="39">39</a>Ще уловиш ли лов за лъвицата и ще заситиш ли глада на малките лъвчета,</span> <span class="verse"><a name="40">40</a>когато се свиват в бърлогите си и лежат в леговищата си да дебнат?</span> <span class="verse"><a name="41">41</a>Кой приготвя за враната храната й, когато малките й викат към Бога и се скитат без храна?</span> </p></div</div></div></body></html>