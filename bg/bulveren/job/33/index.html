<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 33</strong></div><p><span class="verse"><a name="1">1</a>Затова Йове, чуй словото ми и изслушай всичките ми думи.</span> <span class="verse"><a name="2">2</a>Ето, сега отварям устата си, езикът ми говори на небцето ми.</span> <span class="verse"><a name="3">3</a>Думите ми идват от правотата на сърцето ми и устните ми ясно ще говорят знание.</span> <span class="verse"><a name="4">4</a>Духът на Бога ме е сътворил, дъхът на Всемогъщия живот ми дава.</span> <span class="verse"><a name="5">5</a>Ако можеш ти, отговори ми, приготви се и пред мене застани.</span> <span class="verse"><a name="6">6</a>Наистина, аз съм твой говорител пред Бога, и аз също съм откъснат от калта.</span> <span class="verse"><a name="7">7</a>Ето, страх от мене няма да те ужасява, нито ръката ми ще тежи върху теб.</span> <span class="verse"><a name="8">8</a>Ти наистина говори пред ушите ми, гласа на думите ти чух:</span> <span class="verse"><a name="9">9</a>Чист съм и без престъпление, невинен съм, в мен няма беззаконие.</span> <span class="verse"><a name="10">10</a>Ето, Той поводи намира против мен, счита ме за враг Свой,</span> <span class="verse"><a name="11">11</a>слага краката ми в клада, всичките ми пътеки наблюдава.</span> <span class="verse"><a name="12">12</a>Ето, в това ти не си прав — отговарям ти — защото Бог е по-възвишен от човека.</span> <span class="verse"><a name="13">13</a>Защо спориш с Него, че не дава отчет за ни едно от делата си?</span> <span class="verse"><a name="14">14</a>Наистина Бог говори веднъж или два пъти, но човекът не внимава:</span> <span class="verse"><a name="15">15</a>в сън, в нощно видение, когато дълбок сън хората напада, когато дремят на леглата си,</span> <span class="verse"><a name="16">16</a>тогава Той отваря на хората ушите и запечатва в тях поука,</span> <span class="verse"><a name="17">17</a>за да отвърне човека от делата му, да изтръгне от човека гордостта,</span> <span class="verse"><a name="18">18</a>да предпази от рова душата му и животът му от меч да не загине.</span> <span class="verse"><a name="19">19</a>Бива наказван и с болки в леглото си, и с непрекъснато страдание в костите си,</span> <span class="verse"><a name="20">20</a>и животът му от хляб се отвращава, а душата му — от вкусно ястие.</span> <span class="verse"><a name="21">21</a>Плътта му чезне и не е за гледане, незабележимите му кости се подават.</span> <span class="verse"><a name="22">22</a>И душата му до гроба приближава и при палачите — животът му.</span> <span class="verse"><a name="23">23</a>Ако има пратеник за него, посредник, един между хиляда, да извести на човека задължението му,</span> <span class="verse"><a name="24">24</a>тогаз ще се смили над него и ще каже: Избави го, да не слезе в рова, намерих откуп.</span> <span class="verse"><a name="25">25</a>Плътта му ще е свежа като на младеж, в дните на младежката си сила ще се върне.</span> <span class="verse"><a name="26">26</a>Ще се моли на Бога и Той ще бъде добромислен към него, ще гледа лицето Му с радост, защото Бог ще възвърне на човека правдата Си.</span> <span class="verse"><a name="27">27</a>Тогава той ще пее пред хората и ще казва: Съгреших и изкривих правото, но той не ми отплати.</span> <span class="verse"><a name="28">28</a>Той избави душата ми да не слезе във рова и животът ми ще види светлината!</span> <span class="verse"><a name="29">29</a>Ето, Бог върши всичко това два или три пъти с човека,</span> <span class="verse"><a name="30">30</a>за да отвърне душата му от рова, да бъде просветлен със светлината на живота.</span> <span class="verse"><a name="31">31</a>Внимавай, Йове, слушай ме, мълчи, и ще говоря.</span> <span class="verse"><a name="32">32</a>Отговори ми, ако имаш думи; говори, защото аз желая да те оправдая.</span> <span class="verse"><a name="33">33</a>Но ако не, то ти ме слушай; мълчи, и аз ще те поуча в мъдрост.</span> </p></div</div></div></body></html>