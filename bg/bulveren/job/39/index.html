<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 39</strong></div><p><span class="verse"><a name="1">1</a>Знаеш ли времето, когато раждат дивите кози по канарите? Забелязваш ли кога раждат кошутите?</span> <span class="verse"><a name="2">2</a>Броиш ли колко месеца изпълват и знаеш ли времето на раждането им?</span> <span class="verse"><a name="3">3</a>Навеждат се, раждат малките си, от болките си се освобождават.</span> <span class="verse"><a name="4">4</a>Малките им заякват, растат в полето, излизат и не се връщат при тях.</span> <span class="verse"><a name="5">5</a>Кой е пуснал на свобода дивото магаре и е развързал връзките на дивия осел,</span> <span class="verse"><a name="6">6</a>за когото съм направил пустинята за дом и солената земя за негово жилище?</span> <span class="verse"><a name="7">7</a>То се присмива на градския шум, не чува виковете на водача.</span> <span class="verse"><a name="8">8</a>Планините, които обикаля, са негово пасбище и търси всякаква зеленина.</span> <span class="verse"><a name="9">9</a>Ще иска ли да ти работи дивото говедо, или ще пренощува ли в яслите ти?</span> <span class="verse"><a name="10">10</a>Ще впрегнеш ли дивото говедо с въжета на браздата и ще браносва ли то долините след теб?</span> <span class="verse"><a name="11">11</a>Ще му се довериш ли, защото силата му е голяма, и ще повериш ли труда си на него?</span> <span class="verse"><a name="12">12</a>Ще разчиташ ли на него да ти прибере реколтата, да я събере в хармана ти?</span> <span class="verse"><a name="13">13</a>Весело пляскат крилата на камилоптицата — те крила и пера на щъркел ли са?</span> <span class="verse"><a name="14">14</a>Защото тя оставя яйцата си на земята и ги топли в пръстта,</span> <span class="verse"><a name="15">15</a>и забравя, че крак може да ги смаже, или че див звяр може да ги стъпче.</span> <span class="verse"><a name="16">16</a>С малките си се държи жестоко, като че не са нейни; труди се напразно и не я е грижа,</span> <span class="verse"><a name="17">17</a>понеже Бог я е лишил от мъдрост, не й е разум отредил.</span> <span class="verse"><a name="18">18</a>Във времето, когато се изправи, тя се присмива на коня и на ездача му.</span> <span class="verse"><a name="19">19</a>Ти ли си дал сила на коня и облякъл шията му с грива?</span> <span class="verse"><a name="20">20</a>Ти ли го караш да скача като скакалец? Неговото великолепно пръхтене е ужасно.</span> <span class="verse"><a name="21">21</a>Рови с крак в долината и ликува в силата си; излиза срещу оръжията;</span> <span class="verse"><a name="22">22</a>присмива се на страха и не се бои, нито се обръща назад от меча;</span> <span class="verse"><a name="23">23</a>тулът дрънчи срещу него, острие на копие и ятаган.</span> <span class="verse"><a name="24">24</a>С буйство и ярост той препуска по земята и не спира при гласа на тръбата.</span> <span class="verse"><a name="25">25</a>Щом засвири тръбата, той казва: О-хо! — и отдалеч подушва боя, гръмовния зов на военачалниците и бойния вик.</span> <span class="verse"><a name="26">26</a>Чрез твоя разум ли лети нагоре ястребът, простирайки крилете си на юг?</span> <span class="verse"><a name="27">27</a>При твоята заповед ли се издига орелът и прави гнездото си нависоко?</span> <span class="verse"><a name="28">28</a>Той живее на канарите, обитава на скалисти зъбери и непристъпни места.</span> <span class="verse"><a name="29">29</a>Оттам съзира плячката, очите му я виждат отдалеч.</span> <span class="verse"><a name="30">30</a>Малките му също смучат кръв, и където има убити, там е той.</span> </p></div</div></div></body></html>