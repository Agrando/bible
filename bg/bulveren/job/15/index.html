<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 15</strong></div><p><span class="verse"><a name="1">1</a>Тогава теманецът Елифаз отговори и каза:</span> <span class="verse"><a name="2">2</a>Мъдър човек отговаря ли с вятърничаво знание и пълни ли корема си с източния вятър?</span> <span class="verse"><a name="3">3</a>Спори ли със приказки, които не помагат, или с речи, от които няма полза?</span> <span class="verse"><a name="4">4</a>Наистина ти унищожаваш страха от Бога и възпираш молитвата със размишление пред Бога,</span> <span class="verse"><a name="5">5</a>защото вината ти поучава устата ти и ти избираш езика на коварните.</span> <span class="verse"><a name="6">6</a>Устата ти те осъжда, а не аз; да, устните ти против теб свидетелстват.</span> <span class="verse"><a name="7">7</a>Ти ли си първият роден човек? Или си създаден преди хълмовете?</span> <span class="verse"><a name="8">8</a>Чул ли си Божия таен съвет? Или в себе си заключваш мъдростта?</span> <span class="verse"><a name="9">9</a>Какво знаеш ти, което ние да не знаем? Какво разбираш ти, което в нас го няма?</span> <span class="verse"><a name="10">10</a>Между нас са както белокосите, така и старците, по-богати на дни от баща ти.</span> <span class="verse"><a name="11">11</a>Божиите утешения и меките към тебе думи малко ли са ти?</span> <span class="verse"><a name="12">12</a>Какво те блазни сърцето ти и защо святкат очите ти,</span> <span class="verse"><a name="13">13</a>за да обръщаш духа си против Бога и да изпускаш такива думи от устата си?</span> <span class="verse"><a name="14">14</a>Какво е човек, че да е чист, и роденият от жена, че да е праведен?</span> <span class="verse"><a name="15">15</a>Ето, Той не се доверява на светите Си и небесата не са чисти в очите Му —</span> <span class="verse"><a name="16">16</a>колко по-малко гнусният и непотребният човек, който пие неправда като вода!</span> <span class="verse"><a name="17">17</a>Аз ще ти кажа, послушай ме; каквото съм видял, ще ти разкажа,</span> <span class="verse"><a name="18">18</a>което мъдрите оповестиха и не скриха още от бащите си;</span> <span class="verse"><a name="19">19</a>на тях единствено бе дадена земята и чужденец не мина между тях.</span> <span class="verse"><a name="20">20</a>Безбожният се мъчи през всичките си дни, години преброени се пазят за насилника.</span> <span class="verse"><a name="21">21</a>Глас на ужаси звучи в ушите му и в мир унищожителят го връхлетява.</span> <span class="verse"><a name="22">22</a>Не вярва, че от мрака ще се върне; за меча е определен.</span> <span class="verse"><a name="23">23</a>За хляб се скита — но къде е? Знае, че денят на мрак за него е готов.</span> <span class="verse"><a name="24">24</a>Теснота и страх го ужасяват, и като цар, готов за бой, го побеждават,</span> <span class="verse"><a name="25">25</a>понеже против Бога той ръката си простира и срещу Всемогъщия се сили;</span> <span class="verse"><a name="26">26</a>спуска се с корав врат против Него, с дебелите гърбици на щита си;</span> <span class="verse"><a name="27">27</a>понеже с тлъстината си покри лицето си, на слабините си натрупа лой;</span> <span class="verse"><a name="28">28</a>и в запустели градове живее, в необитаеми къщи, готови за събаряне.</span> <span class="verse"><a name="29">29</a>Той няма да забогатее, нито имотът му ще устои, и изобилието му няма да се разпростре по земята.</span> <span class="verse"><a name="30">30</a>Няма да избяга от тъмнината, пламъкът ще изсуши издънките му и той ще премине от дъха на устата Му.</span> <span class="verse"><a name="31">31</a>Нека не се доверява на суета, измамен, защото суета ще бъде и отплатата му.</span> <span class="verse"><a name="32">32</a>Денят му още не е дошъл и вече се е изпълнил; и клонът му не ще раззеленее.</span> <span class="verse"><a name="33">33</a>Като лозата ще изрони неузрялото си грозде и като маслината цвета си ще захвърли;</span> <span class="verse"><a name="34">34</a>защото събранието на лицемерите е безплодно и огън ще погълне шатрите на подкупничеството.</span> <span class="verse"><a name="35">35</a>Те зачеват зло и раждат грях, и сърцето им подготвя измама.</span> </p></div</div></div></body></html>