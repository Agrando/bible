<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/job/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/job">Job</a> &gt <strong>Chapter 32</strong></div><p><span class="verse"><a name="1">1</a>Тогава тези трима мъже престанаха да отговарят на Йов, защото той беше праведен в собствените си очи.</span> <span class="verse"><a name="2">2</a>Тогава пламна гневът на вузеца Елиу, сина на Варахиил, от рода на Рам. Гневът му пламна против Йов, защото оправдаваше себе си повече от Бога.</span> <span class="verse"><a name="3">3</a>Гневът му пламна и против тримата му приятели, защото, без да намерят отговор, бяха осъдили Йов.</span> <span class="verse"><a name="4">4</a>А Елиу беше чакал Йов да говори, защото те бяха по-стари от него на дни.</span> <span class="verse"><a name="5">5</a>И когато Елиу видя, че в устата на тримата мъже нямаше отговор, гневът му пламна.</span> <span class="verse"><a name="6">6</a>И вузецът Елиу, синът на Варахиил, заговори и каза: Аз съм млад на дни, а вие сте стари, затова се посвених — не смеех да явя, каквото зная.</span> <span class="verse"><a name="7">7</a>Аз казах: Нека дните да говорят и многото години на мъдрост да учат.</span> <span class="verse"><a name="8">8</a>Но в човека има дух и дъхът на Всемогъщия му дава разум.</span> <span class="verse"><a name="9">9</a>Не винаги големите са мъдри и старите разбират правосъдие.</span> <span class="verse"><a name="10">10</a>Затова казвам: Слушайте ме, и аз ще изявя, каквото зная.</span> <span class="verse"><a name="11">11</a>Ето, аз чаках да говорите вие, слушах разсъжденията ви, докато търсехте думи.</span> <span class="verse"><a name="12">12</a>Слушах ви много внимателно, и ето, никой от вас не обори Йов, нито отговори на думите му.</span> <span class="verse"><a name="13">13</a>Само да не кажете: Намерихме мъдрост! Бог ще го изобличи, а не човек.</span> <span class="verse"><a name="14">14</a>Но той към мен не е отправил думи и аз няма да му отговоря с вашите речи.</span> <span class="verse"><a name="15">15</a>Те са смаяни и не отговарят вече, убягнаха им думите.</span> <span class="verse"><a name="16">16</a>А аз да чакам ли, понеже не говорят, понеже спряха и не отговарят вече?</span> <span class="verse"><a name="17">17</a>И аз, от своя страна, ще отговоря; и аз ще изявя, каквото зная,</span> <span class="verse"><a name="18">18</a>защото съм изпълнен с думи, духът ми вътре в мен ме принуждава.</span> <span class="verse"><a name="19">19</a>Ето, вътрешността ми е като неотворено вино, ще се пръсне като нови мехове.</span> <span class="verse"><a name="20">20</a>Ще проговоря, за да си отдъхна, ще отворя устните си и ще отговоря.</span> <span class="verse"><a name="21">21</a>Само да не бъда към никого пристрастен и човек да не лаская —</span> <span class="verse"><a name="22">22</a>защото не зная да лаская, иначе Създателят ми скоро би ме махнал.</span> </p></div</div></div></body></html>