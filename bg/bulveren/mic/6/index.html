<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/mic/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/mic">Micah</a> &gt <strong>Chapter 6</strong></div><p><span class="verse"><a name="1">1</a>Слушайте сега какво казва ГОСПОД! Стани, съди се пред планините и нека хълмовете чуят гласа ти!</span> <span class="verse"><a name="2">2</a>Слушайте, планини, съда на ГОСПОДА и вие, непоклатими основи на земята! Защото ГОСПОД има съд с народа Си и ще спори с Израил.</span> <span class="verse"><a name="3">3</a>Народе Мой, какво ти сторих и с какво те обидих? Свидетелствай против Мен!</span> <span class="verse"><a name="4">4</a>Защото Аз те изведох от египетската земя и от дома на робството те изкупих, и изпратих пред теб Мойсей, Аарон и Мариам.</span> <span class="verse"><a name="5">5</a>Народе Мой, спомни си сега какво замисляше Валак, моавският цар, и какво му отговори Валаам, синът на Веор; станалото от Ситим до Галгал — за да познаеш праведните дела на ГОСПОДА.</span> <span class="verse"><a name="6">6</a>С какво да се явя пред ГОСПОДА, да се поклоня пред Всевишния Бог? Да се явя ли пред Него с всеизгаряния, с едногодишни телци?</span> <span class="verse"><a name="7">7</a>Ще благоволи ли ГОСПОД в хиляди овни, в десетки хиляди реки от масло? Да дам ли първородния си за престъплението си, плода на утробата си — за греха на душата си?</span> <span class="verse"><a name="8">8</a>Той ти е известил, човече, какво е добро. И какво иска ГОСПОД от теб освен да вършиш правда, да обичаш милост и да ходиш смирено със своя Бог?</span> <span class="verse"><a name="9">9</a>Гласът ГОСПОДЕН вика към града и мъдрост е да се бои човек от Името Ти. Слушайте тоягата и Онзи, който я е определил.</span> <span class="verse"><a name="10">10</a>Има ли още безбожни съкровища в дома на безбожния и проклетата мършава ефа?</span> <span class="verse"><a name="11">11</a>Да оправдая ли при безбожни везни и торба с измамни грамове?</span> <span class="verse"><a name="12">12</a>Понеже богатите му са пълни с насилие и жителите му говорят лъжа, и езикът им е измамен в устата им,</span> <span class="verse"><a name="13">13</a>затова Аз също ще те поразя и ще те разболея, ще те запустя заради греховете ти.</span> <span class="verse"><a name="14">14</a>Ти ще ядеш, но няма да се насищаш и чувство на глад ще ти остане вътре в теб; ще отнасяш, но няма да отървеш и каквото отървеш, ще го предам на меч.</span> <span class="verse"><a name="15">15</a>Ти ще сееш, но няма да жънеш. Ти ще изстискваш маслини, но няма да се помажеш с масло; и ще изстискваш гроздов сок, но няма да пиеш вино.</span> <span class="verse"><a name="16">16</a>Защото се пазят наредбите на Амрий и всичките дела на Ахавовия дом, и ходите по техните съвети, затова ще те направя за смайване и жителите ти — за подсвиркване; и вие ще носите позора на Моя народ.</span> </p></div</div></div></body></html>