<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lam/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lam">Lamentations</a> &gt <strong>Chapter 4</strong></div><p><span class="verse"><a name="1">1</a>Как потъмня златото, измени се най-чистото злато! Камъните на светилището се изсипаха по всички ъгли на улиците!</span> <span class="verse"><a name="2">2</a>Скъпоценните синове на Сион, сравними с чисто злато, как се считат за глинени съдове, дело на грънчарска ръка!</span> <span class="verse"><a name="3">3</a>Даже чакалите дават мляко и кърмят малките си, а дъщерята на народа ми се ожесточи като камилоптиците в пустинята.</span> <span class="verse"><a name="4">4</a>Езикът на кърмачето се залепя на небцето му от жажда; децата искат хляб, но няма кой да им подаде.</span> <span class="verse"><a name="5">5</a>Онези, които ядяха избрани ястия, гинат по улиците, отгледаните в пурпур прегръщат бунището.</span> <span class="verse"><a name="6">6</a>Защото наказанието за беззаконието на дъщерята на народа ми стана по-голямо от наказанието за греха на Содом, който беше разорен в един миг, без да го допрат човешки ръце.</span> <span class="verse"><a name="7">7</a>Назиреите й бяха по-чисти от сняг, по-бели от мляко, снагата им беше по-червена от рубини, блестяха като сапфир.</span> <span class="verse"><a name="8">8</a>По тъмно от сажди е лицето им, не се познават по улиците. Кожата им залепна за костите им, изсъхна, стана като дърво.</span> <span class="verse"><a name="9">9</a>По-щастливи бяха убитите от меч от убитите от глад, защото тези чезнат прободени от липсата на плодовете на полето.</span> <span class="verse"><a name="10">10</a>Ръцете на милостивите жени свариха децата им; те им станаха храна при разрушението на дъщерята на народа ми.</span> <span class="verse"><a name="11">11</a>ГОСПОД изпълни яростта Си, изля пламтящия Си гняв. Запали в Сион огън, който пояде основите му.</span> <span class="verse"><a name="12">12</a>Не вярваха земните царе и жителите на целия свят, че притеснител и враг щеше да влезе в ерусалимските порти.</span> <span class="verse"><a name="13">13</a>Това е заради греховете на пророците му и заради беззаконията на свещениците му, които проливаха сред него кръвта на праведните.</span> <span class="verse"><a name="14">14</a>Те се лутаха като слепи по улиците, оскверниха се с кръв, така че не можеше да се допре човек до дрехите им.</span> <span class="verse"><a name="15">15</a>Отстъпете, нечисти! — викаха към тях. Отстъпете, отстъпете, не се допирайте! Когато бягаха, се скитаха. Говореше се сред народите: Няма да пребивават повече при нас.</span> <span class="verse"><a name="16">16</a>Присъствието на ГОСПОДА ги разпръсна, Той няма повече да ги погледне. Свещеник не беше почетен, старейшина не беше помилван.</span> <span class="verse"><a name="17">17</a>Още чезнат очите ни по суетната ни помощ. В очакването си чакахме народ, който няма да спаси.</span> <span class="verse"><a name="18">18</a>Ловуват стъпките ни, така че не можем да ходим по площадите си. Краят ни е близо, изпълниха се дните ни, да, краят ни дойде.</span> <span class="verse"><a name="19">19</a>Преследвачите ни станаха по-леки от орлите на небето; по планините ни гониха, в пустинята ни дебнаха.</span> <span class="verse"><a name="20">20</a>Жизненото ни дихание, ГОСПОДНИЯТ помазаник, се хвана в ямите им — за когото казвахме: Под сянката му ще живеем сред народите.</span> <span class="verse"><a name="21">21</a>Радвай се и се весели, дъще едомска, жителко на земята Уз! И до теб ще дойде чашата, ще се напиеш и ще се разголиш.</span> <span class="verse"><a name="22">22</a>Свърши наказанието за беззаконието ти, дъще сионска, няма вече да те откара в плен. Ще накаже твоето беззаконие, дъще едомска, ще открие греховете ти.</span> </p></div</div></div></body></html>