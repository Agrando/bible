<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/lam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/lam">Lamentations</a> &gt <strong>Chapter 3</strong></div><p><span class="verse"><a name="1">1</a>Аз съм човекът, който видя скръб от тоягата на Неговата ярост.</span> <span class="verse"><a name="2">2</a>Мен Той води и отведе в тъмнина, а не в светлина.</span> <span class="verse"><a name="3">3</a>Само против мен обръща непрекъснато ръката Си цял ден.</span> <span class="verse"><a name="4">4</a>Състари плътта ми и кожата ми, строши костите ми.</span> <span class="verse"><a name="5">5</a>Загради ме и ме обкръжи с горчивина и мъка.</span> <span class="verse"><a name="6">6</a>Сложи ме да живея в тъмнина като отдавна умрелите.</span> <span class="verse"><a name="7">7</a>Обгради ме и не мога да изляза, утежни бронзовите ми окови.</span> <span class="verse"><a name="8">8</a>Също и когато викам и ридая, спира молитвата ми.</span> <span class="verse"><a name="9">9</a>Прегради пътищата ми с дялани камъни, изкриви пътеките ми.</span> <span class="verse"><a name="10">10</a>Стана ми като мечка в засада, като лъв в скришни места.</span> <span class="verse"><a name="11">11</a>Отби настрана пътищата ми и ме разкъса, опустоши ме.</span> <span class="verse"><a name="12">12</a>Опъна лъка Си и ме постави като прицел на стрела.</span> <span class="verse"><a name="13">13</a>Заби в бъбреците ми стрелите на колчана Си.</span> <span class="verse"><a name="14">14</a>Станах за присмех на целия си народ и за тяхна подигравателна песен цял ден.</span> <span class="verse"><a name="15">15</a>Насити ме с горчивини, напи ме с пелин.</span> <span class="verse"><a name="16">16</a>Строши зъбите ми с кремък, стъпка ме в праха.</span> <span class="verse"><a name="17">17</a>Отблъснал си душата ми от мира, забравих благоденствието.</span> <span class="verse"><a name="18">18</a>И казах: Погина силата ми и надеждата ми в ГОСПОДА.</span> <span class="verse"><a name="19">19</a>Спомни си скръбта ми и скитането ми, пелина и жлъчката!</span> <span class="verse"><a name="20">20</a>Душата ми ги помни непрестанно и се е смирила в мен.</span> <span class="verse"><a name="21">21</a>Това ще влагам в сърцето си, затова ще се надявам:</span> <span class="verse"><a name="22">22</a>Заради милостите на ГОСПОДА ние не се довършихме, защото милосърдията Му не свършват.</span> <span class="verse"><a name="23">23</a>Те се подновяват всяка сутрин, голяма е Твоята вярност.</span> <span class="verse"><a name="24">24</a>Моят дял е ГОСПОД, казва душата ми, затова ще се надявам на Него.</span> <span class="verse"><a name="25">25</a>Добър е ГОСПОД към тези, които Го чакат, към душата, която Го търси.</span> <span class="verse"><a name="26">26</a>Добро е тихо да се очаква спасението от ГОСПОДА.</span> <span class="verse"><a name="27">27</a>Добро е за човека да носи ярем в младостта си.</span> <span class="verse"><a name="28">28</a>Нека седи насаме и мълчи, когато Господ му го е наложил.</span> <span class="verse"><a name="29">29</a>Нека сложи устата си в пръстта — може би има надежда.</span> <span class="verse"><a name="30">30</a>Нека подаде бузата си на онзи, който го бие, нека се насити с позор.</span> <span class="verse"><a name="31">31</a>Защото Господ не отхвърля завинаги,</span> <span class="verse"><a name="32">32</a>а като е наскърбил, пак се смилява според многото Си милости.</span> <span class="verse"><a name="33">33</a>Защото не от сърце Той наскърбява и огорчава човешките синове.</span> <span class="verse"><a name="34">34</a>Да се тъпчат под крака всички затворници на земята,</span> <span class="verse"><a name="35">35</a>да се изкривява съдът на човека пред лицето на Всевишния,</span> <span class="verse"><a name="36">36</a>да се онеправдава човек в делото му — ГОСПОД няма ли да види?</span> <span class="verse"><a name="37">37</a>Кой е този, който каза и се изпълни, без да е заповядал ГОСПОД?</span> <span class="verse"><a name="38">38</a>Не излизат ли от устата на Всевишния и злото, и доброто?</span> <span class="verse"><a name="39">39</a>Защо се оплаква жив човек, и мъж за греховете си?</span> <span class="verse"><a name="40">40</a>Нека изследваме и изпитаме пътищата си и нека се върнем при ГОСПОДА!</span> <span class="verse"><a name="41">41</a>Нека издигнем сърцата си и ръцете си към Бога в небесата!</span> <span class="verse"><a name="42">42</a>Ние съгрешихме и отстъпихме и Ти не ни прости.</span> <span class="verse"><a name="43">43</a>Обви се с гняв и ни преследва, убива ни, без да ни пожалиш.</span> <span class="verse"><a name="44">44</a>Обви се с облак, за да не проникне молитва.</span> <span class="verse"><a name="45">45</a>Помия и измет ни направи сред народите.</span> <span class="verse"><a name="46">46</a>Всичките ни врагове раззинаха устата си против нас.</span> <span class="verse"><a name="47">47</a>Ужас и яма ни сполетяха, опустошение и разрушение.</span> <span class="verse"><a name="48">48</a>Водни потоци лее окото ми заради разрушението на дъщерята на народа ми.</span> <span class="verse"><a name="49">49</a>Окото ми пролива сълзи и не престава, защото няма отдих,</span> <span class="verse"><a name="50">50</a>докато ГОСПОД не се наведе и не погледне от небесата.</span> <span class="verse"><a name="51">51</a>Окото ми наскърбява душата ми заради всичките дъщери на града ми.</span> <span class="verse"><a name="52">52</a>Постоянно ме гонят като птичка враговете ми без причина.</span> <span class="verse"><a name="53">53</a>Отсякоха живота ми в рова и хвърлиха камък върху мен.</span> <span class="verse"><a name="54">54</a>Водите стигнаха над главата ми, казах: Отсечен съм!</span> <span class="verse"><a name="55">55</a>Призовах Името Ти, ГОСПОДИ, от най-дълбокия ров.</span> <span class="verse"><a name="56">56</a>Ти чу гласа ми; не крий ухото Си от въздишките ми, от вика ми!</span> <span class="verse"><a name="57">57</a>Ти се приближи в деня, когато Те призовах. Каза: Не бой се.</span> <span class="verse"><a name="58">58</a>Ти защити, Господи, делото на душата ми, изкупи живота ми.</span> <span class="verse"><a name="59">59</a>Ти видя, ГОСПОДИ, онеправдаването ми, отсъди правото ми!</span> <span class="verse"><a name="60">60</a>Ти видя цялото им отмъщение, всичките им замисли за мен.</span> <span class="verse"><a name="61">61</a>Ти чу хулите им, ГОСПОДИ, всичките им замисли против мен,</span> <span class="verse"><a name="62">62</a>говоренето на тези, които се надигнаха против мен, и хитрините им цял ден.</span> <span class="verse"><a name="63">63</a>Виж сядането им и ставането им — аз съм им подигравателна песен.</span> <span class="verse"><a name="64">64</a>Върни им, ГОСПОДИ, отплата според делата на ръцете им!</span> <span class="verse"><a name="65">65</a>Дай им слепота на сърцето, Твоето проклятие да ги постигне!</span> <span class="verse"><a name="66">66</a>Преследвай ги с гняв и ги изтреби изпод небесата ГОСПОДНИ!</span> </p></div</div></div></body></html>