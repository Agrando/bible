<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 12</strong></div><p><span class="verse"><a name="1">1</a>И голямо знамение се яви на небето: жена, облечена със слънцето, с луната под краката й, и на главата й – корона от дванадесет звезди.</span> <span class="verse"><a name="2">2</a>Тя беше бременна и викаше от родилни болки, като се мъчеше да роди.</span> <span class="verse"><a name="3">3</a>И друго знамение се яви на небето: и ето, голям червен змей, който имаше седем глави и десет рога, и на главата му – седем корони.</span> <span class="verse"><a name="4">4</a>И опашката му повлече третата част от небесните звезди и ги хвърли на земята. И змеят застана пред жената, която щеше да роди, за да погълне детето й, щом роди.</span> <span class="verse"><a name="5">5</a>И тя роди син, мъжко дете, което щеше да пасе всичките народи с желязна тояга. И детето й беше грабнато и занесено при Бога и при Неговия престол.</span> <span class="verse"><a name="6">6</a>И жената побягна в пустинята, където имаше място, приготвено от Бога, за да я хранят там хиляда двеста и шестдесет дни.</span> <span class="verse"><a name="7">7</a>И стана война на небето: Михаил и неговите ангели воюваха против змея; и змеят воюва заедно със своите ангели,</span> <span class="verse"><a name="8">8</a>но те не надвиха и не се намери място за тях на небето.</span> <span class="verse"><a name="9">9</a>И беше хвърлен големият змей, старовременната змия, наричан дявол и Сатана, който мами целия свят; хвърлен беше на земята и ангелите му бяха хвърлени заедно с него.</span> <span class="verse"><a name="10">10</a>И чух силен глас на небето, който казваше: Сега дойде спасението, силата и царството на нашия Бог и властта на Неговия Христос, защото се хвърли долу обвинителят на нашите братя, който ги обвинява денем и нощем пред нашия Бог.</span> <span class="verse"><a name="11">11</a>А те го победиха заради кръвта на Агнето и заради словото на тяхното свидетелство и не възлюбиха живота си дори до смърт.</span> <span class="verse"><a name="12">12</a>Затова веселете се, небеса, и вие, които живеете в тях! Но горко на земята и морето, защото дяволът слезе при вас много разярен, понеже знае, че му остава малко време.</span> <span class="verse"><a name="13">13</a>И когато змеят видя, че беше хвърлен на земята, той започна да преследва жената, която беше родила мъжкото дете.</span> <span class="verse"><a name="14">14</a>И на жената се дадоха двете крила на големия орел, за да отлети до мястото си в пустинята – там, където я хранят за време и времена, и половин време, скрита от лицето на змията.</span> <span class="verse"><a name="15">15</a>И змията изпусна от устата си вода като река след жената, за да направи да я завлече реката.</span> <span class="verse"><a name="16">16</a>И земята помогна на жената, и земята отвори устата си и погълна реката, която змеят беше изпуснал от устата си.</span> <span class="verse"><a name="17">17</a>Тогава змеят се разгневи срещу жената и отиде да воюва против останалите от нейното потомство, които пазят Божиите заповеди и държат свидетелството за Иисус. И застана на морския пясък.</span> </p></div</div></div></body></html>