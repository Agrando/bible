<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 13</strong></div><p><span class="verse"><a name="1">1</a>И видях звяр, който излизаше от морето и имаше седем глави и десет рога; и на роговете му – десет корони; и на главите му – богохулни имена.</span> <span class="verse"><a name="2">2</a>И звярът, който видях, приличаше на леопард и краката му бяха като крака на мечка, устата му – като уста на лъв; и змеят му даде силата си, престола си и голяма власт.</span> <span class="verse"><a name="3">3</a>И видях една от главите му, като че ли смъртно ранена, но смъртоносната му рана оздравя; и цялата земя се удивляваше след звяра;</span> <span class="verse"><a name="4">4</a>и се поклониха на змея, защото даде власт на звяра; и се поклониха и на звяра, като казваха: Кой е като този звяр? Кой може да воюва против него?</span> <span class="verse"><a name="5">5</a>И му се даде уста да говори големи неща и богохулства; и му се даде власт да действа четиридесет и два месеца.</span> <span class="verse"><a name="6">6</a>И той отвори устата си за хули против Бога, за да хули Неговото Име и Неговата скиния, и онези, които живеят на небето.</span> <span class="verse"><a name="7">7</a>И му се даде да воюва против светиите и да ги победи; и му се даде власт над всяко племе и народ, и език, и нация.</span> <span class="verse"><a name="8">8</a>И ще му се поклонят всички земни жители, всеки, чието име не е записано в книгата на живота на закланото Агне от създаването на света.</span> <span class="verse"><a name="9">9</a>Ако някой има ухо, нека слуша.</span> <span class="verse"><a name="10">10</a>Ако някой откарва в плен, и той ще отиде в плен. Ако някой убива с меч, и той трябва да бъде убит с меч. Тук е нужно търпението и вярата на светиите.</span> <span class="verse"><a name="11">11</a>И видях друг звяр, който излизаше от земята. И той имаше два рога, като агнешки, и говореше като змей.</span> <span class="verse"><a name="12">12</a>Той упражняваше цялата власт на първия звяр пред него и принуди земята и живеещите на нея да се поклонят на първия звяр, чиято смъртоносна рана бе оздравяла.</span> <span class="verse"><a name="13">13</a>И вършеше големи знамения, дотам че направи и огън да слиза от небето на земята пред хората.</span> <span class="verse"><a name="14">14</a>И мамеше земните жители чрез знаменията, които му се даде да извърши пред звяра, като казваше на земните жители да направят образ на звяра, който беше ранен от меча и оживя.</span> <span class="verse"><a name="15">15</a>И му се даде да даде дишане на образа на звяра, така че образът на звяра дори да проговори и да направи да бъдат избити онези, които не се покланят на образа на звяра.</span> <span class="verse"><a name="16">16</a>И принуждаваше всички – малки и големи, богати и бедни, свободни и роби – да им се сложи белег на дясната ръка или на челата им,</span> <span class="verse"><a name="17">17</a>за да не може никой да купува или да продава освен онзи, който носи белега, името на звяра или числото на неговото име.</span> <span class="verse"><a name="18">18</a>Тук е нужна мъдрост; който е разумен, нека сметне числото на звяра, защото е число на човек; а числото му е шестстотин шестдесет и шест.</span> </p></div</div></div></body></html>