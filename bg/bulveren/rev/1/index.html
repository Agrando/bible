<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 1</strong></div><p><span class="verse"><a name="1">1</a>Откровението на Иисус Христос, което Му даде Бог, за да покаже на слугите Си онова, което скоро трябва да стане, и изпрати и го извести чрез ангела Си на Своя слуга Йоан,</span> <span class="verse"><a name="2">2</a>който засвидетелства Божието слово и свидетелството на Иисус Христос, и всичко, което е видял.</span> <span class="verse"><a name="3">3</a>Блажен този, който чете, и онези, които слушат думите на това пророчество и пазят написаното в него, защото времето е близо.</span> <span class="verse"><a name="4">4</a>Йоан до седемте църкви, които са в Азия: Благодат и мир да бъде на вас от Онзи, който е и който е бил, и който идва, и от седемте Духове, които са пред Неговия престол,</span> <span class="verse"><a name="5">5</a>и от Иисус Христос, верния Свидетел, Първородния на мъртвите и Началника на земните царе. На Този, който ни люби и ни е освободил от нашите грехове чрез кръвта Си,</span> <span class="verse"><a name="6">6</a>и който ни е направил царство и свещеници на Своя Бог и Отец, на Него да бъде слава и господство за вечни векове! Амин.</span> <span class="verse"><a name="7">7</a>Ето, идва с облаците; и ще Го види всяко око, и онези, които Го прободоха; и всички земни племена ще заридаят заради Него. Да, амин.</span> <span class="verse"><a name="8">8</a>Аз съм Алфа и Омега, (Началото и Краят) – казва Господ Бог, който е и който е бил, и който идва, Всемогъщият.</span> <span class="verse"><a name="9">9</a>Аз, Йоан, ваш брат и участник заедно с вас в скръбта и в царството, и в търпението, които са в Иисус (Христос), бях на острова, наречен Патмос, заради Божието слово и свидетелството на Иисус (Христос).</span> <span class="verse"><a name="10">10</a>В Господния Ден бях в Духа и чух зад себе си силен глас като от тръба,</span> <span class="verse"><a name="11">11</a>който казваше: Това, което виждаш, напиши на книга и го изпрати до седемте църкви: до Ефес и до Смирна, и до Пергам, и до Тиатир, и до Сардис, и до Филаделфия, и до Лаодикия.</span> <span class="verse"><a name="12">12</a>И се обърнах да видя гласа, който ми говореше. И като се обърнах, видях седем златни светилника</span> <span class="verse"><a name="13">13</a>и по средата на седемте светилника – Един, като Човешкия Син, облечен с дълга до петите дреха и препасан със златен пояс около гърдите.</span> <span class="verse"><a name="14">14</a>А главата и косата Му бяха бели като бяла вълна, като сняг, и очите Му – като огнен пламък,</span> <span class="verse"><a name="15">15</a>и краката Му – като лъскав бронз, нажежен в пещ, а гласът Му – като звук от много води.</span> <span class="verse"><a name="16">16</a>И в дясната Си ръка имаше седем звезди, и от устата Му излизаше меч, остър и от двете страни, и лицето Му светеше, както свети слънцето в силата си.</span> <span class="verse"><a name="17">17</a>И когато Го видях, паднах при краката Му като мъртъв; а Той сложи дясната Си ръка върху мен и каза: Не се бой, Аз съм Първият и Последният, и Живият;</span> <span class="verse"><a name="18">18</a>и бях мъртъв, и ето, живея за вечни векове; и имам ключовете на смъртта и на ада.</span> <span class="verse"><a name="19">19</a>Напиши това, което си видял, и това, което е, и това, което ще бъде след това.</span> <span class="verse"><a name="20">20</a>Тайната на седемте звезди, които видя в дясната Ми ръка, и на седемте златни светилника: седемте звезди са ангелите на седемте църкви, а седемте светилника са седемте църкви.</span> </p></div</div></div></body></html>