<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 17</strong></div><p><span class="verse"><a name="1">1</a>И дойде един от седемте ангела, които държаха седемте чаши, и говори с мен, и каза: Ела, ще ти покажа съда над голямата блудница, която седи на много води,</span> <span class="verse"><a name="2">2</a>с която блудстваха земните царе, и земните жители се опиха от виното на нейното блудстване.</span> <span class="verse"><a name="3">3</a>И така, той ме заведе в Духа в една пустиня. И видях жена, седяща на червен звяр, пълен с богохулни имена, който имаше седем глави и десет рога.</span> <span class="verse"><a name="4">4</a>Жената беше облечена в пурпурно и червено и позлатена със злато и скъпоценни камъни, и бисери, и държеше в ръката си златна чаша, пълна с мръсотии и с нечистотии от нейното блудстване.</span> <span class="verse"><a name="5">5</a>И на челото й беше написано име, тайна: Вавилон, великата, майка на блудниците и гнусотиите на земята.</span> <span class="verse"><a name="6">6</a>И видях, че жената се беше опила от кръвта на светиите и от кръвта на Иисусовите свидетели; и като я видях, се зачудих твърде много.</span> <span class="verse"><a name="7">7</a>И ангелът ми каза: Защо се зачуди? Аз ще ти кажа тайната на жената и на звяра, който я носи, който има седемте глави и десетте рога.</span> <span class="verse"><a name="8">8</a>Звярът, който си видял, беше и го няма, и скоро ще излезе от бездната и ще отиде в погибел. И земните жители – всеки, чието име не е написано в книгата на живота от създаването на света – ще се зачудят, когато видят, че звярът беше и го няма, и пак ще дойде.</span> <span class="verse"><a name="9">9</a>Тук е нужен разум, който има мъдрост: седемте глави са седем хълма, на които седи жената.</span> <span class="verse"><a name="10">10</a>Те са и седем царе, от които пет паднаха, единият е сега, а другият още не е дошъл; и когато дойде, само малко трябва да остане.</span> <span class="verse"><a name="11">11</a>И звярът, който беше и го няма, сам е осми, както е и един от седемте, и отива в погибел.</span> <span class="verse"><a name="12">12</a>И десетте рога, които си видял, са десет царе, които още не са получили царска власт, но получават власт като царе за един час заедно със звяра.</span> <span class="verse"><a name="13">13</a>Те са единомислени и предават своята власт и сила на звяра.</span> <span class="verse"><a name="14">14</a>Те ще воюват срещу Агнето и Агнето ще ги победи, защото е Господар на господарите и Цар на царете; също и тези, които са с Него, са призвани, избрани и верни.</span> <span class="verse"><a name="15">15</a>Каза ми още: Водите, които ти видя, там, където седи блудницата, са народи и множества, и нации, и езици.</span> <span class="verse"><a name="16">16</a>И десетте рога, които ти видя – те и звярът – ще намразят блудницата и ще я направят пуста и гола, и ще изядат месата й, а нея ще изгорят с огън.</span> <span class="verse"><a name="17">17</a>Защото Бог сложи в сърцата им да извършат Неговата воля, като действат единомислено и предадат царската си власт на звяра, докато се изпълнят Божиите думи.</span> <span class="verse"><a name="18">18</a>И жената, която видя, е големият град, който царува над земните царе.</span> </p></div</div></div></body></html>