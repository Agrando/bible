<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 19</strong></div><p><span class="verse"><a name="1">1</a>След това чух нещо като силен глас от голямо множество на небето, който казваше: Алилуя! Спасението, славата и силата принадлежат на нашия Бог!</span> <span class="verse"><a name="2">2</a>Защото Неговите присъди са истинни и праведни, понеже Той осъди великата блудница, която е покварила земята със своето блудство, и прати върху нея възмездие за кръвта на Своите слуги.</span> <span class="verse"><a name="3">3</a>И те втори път казаха: Алилуя! И димът й се издигна за вечни векове.</span> <span class="verse"><a name="4">4</a>И двадесет и четиримата старейшини и четирите живи същества паднаха и се поклониха на Бога, който седи на престола, и казаха: Амин! Алилуя!</span> <span class="verse"><a name="5">5</a>И от престола излезе глас, който казваше: Хвалете нашия Бог, всички Негови слуги, вие, които Му се боите, малки и големи!</span> <span class="verse"><a name="6">6</a>И чух нещо като глас от огромно множество, като глас от много води и като глас от силни гръмове, които казваха: Алилуя! Защото Господ, нашият Бог, Всемогъщият, се възцари!</span> <span class="verse"><a name="7">7</a>Нека се радваме и се веселим и нека Му отдадем слава, защото дойде сватбата на Агнето и Неговата жена се е приготвила.</span> <span class="verse"><a name="8">8</a>И на нея се даде да се облече в блестящ и чист висон, защото висонът са праведните дела на светиите.</span> <span class="verse"><a name="9">9</a>И ми каза: Напиши: Блажени са тези, които са поканени на сватбената вечеря на Агнето. И ми каза: Тези са истинните Божии думи.</span> <span class="verse"><a name="10">10</a>Тогава аз паднах пред краката му, за да му се поклоня, но той ми каза: Недей; аз съм служител заедно с теб и с братята ти, които имат Иисусовото свидетелство. Поклони се на Бога; защото Иисусовото свидетелство е духът на пророчеството.</span> <span class="verse"><a name="11">11</a>След това видях небето отворено, и ето, бял кон, и Онзи, който яздеше на него, се наричаше Верен и Истинен, и Той съди и воюва в справедливост.</span> <span class="verse"><a name="12">12</a>Очите Му бяха като огнен пламък и на главата Му бяха много корони, и имаше написано едно име, което никой не знаеше освен Него.</span> <span class="verse"><a name="13">13</a>И беше облечен в дреха, натопена в кръв; и Името Му е Божието Слово.</span> <span class="verse"><a name="14">14</a>И небесните войски Го следваха на бели коне, облечени в бял и чист висон.</span> <span class="verse"><a name="15">15</a>От устата Му излизаше остър меч, с който да порази нациите; и Той ще ги пасе с желязна тояга и ще стъпче лина на яростния гняв на Всемогъщия Бог.</span> <span class="verse"><a name="16">16</a>И на дрехата и на бедрото Му имаше написано име: Цар на царете и Господар на господарите.</span> <span class="verse"><a name="17">17</a>И видях един ангел, който стоеше в слънцето, и извика със силен глас, като каза на всичките птици, които летят посред небето: Елате и се съберете за великата Божия вечеря,</span> <span class="verse"><a name="18">18</a>за да ядете месата на царе и месата на военачалници, месата на юнаци и месата на коне, и на онези, които яздят на тях, и месата на всички хора, свободни и роби, малки и големи!</span> <span class="verse"><a name="19">19</a>И видях звяра и земните царе, и войските им, събрани да воюват против Яздещия на коня и против Неговото войнство.</span> <span class="verse"><a name="20">20</a>И звярът беше хванат и с него и лъжепророкът, който беше вършил пред него знамения, с които измами онези, които бяха приели белега на звяра и които се покланяха на неговия образ. Те двамата бяха хвърлени живи в огненото езеро, което гори със сяра.</span> <span class="verse"><a name="21">21</a>А останалите бяха избити с меча на Яздещия на коня, с меча, който излизаше от устата Му. И всичките птици се наситиха с месата им.</span> </p></div</div></div></body></html>