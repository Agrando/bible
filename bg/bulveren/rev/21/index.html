<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 21</strong></div><p><span class="verse"><a name="1">1</a>И видях ново небе и нова земя; защото първото небе и първата земя преминаха и море няма вече.</span> <span class="verse"><a name="2">2</a>И видях и светия град, новия Ерусалим, да слиза от небето от Бога, приготвен като невяста, украсена за мъжа си.</span> <span class="verse"><a name="3">3</a>И чух силен глас от престола, който казваше: Ето, скинията на Бога е с хората и Той ще обитава с тях; и те ще бъдат Негов народ и Сам Бог ще бъде с тях – техен Бог.</span> <span class="verse"><a name="4">4</a>Той ще избърше всяка сълза от очите им и смърт няма да има вече, няма да има вече нито жалеене, нито писък, нито болка; първото премина.</span> <span class="verse"><a name="5">5</a>И Седящият на престола каза: Ето, правя всичко ново. И ми каза: Запиши, защото тези думи са верни и истинни.</span> <span class="verse"><a name="6">6</a>И ми каза: Сбъдна се! Аз съм Алфа и Омега, Началото и Краят. На жадния ще дам даром от извора на водата на живота.</span> <span class="verse"><a name="7">7</a>Който победи, ще наследи всичко това и Аз ще му бъда Бог, и той ще Ми бъде син.</span> <span class="verse"><a name="8">8</a>А колкото за страхливите, невярващите, нечистите, убийците, блудниците, чародеите, идолопоклонниците и всичките лъжци, техният дял ще бъде в езерото, което гори с огън и сяра. Това е втората смърт.</span> <span class="verse"><a name="9">9</a>Тогава дойде един от седемте ангела, които държаха седемте чаши, пълни със седемте последни язви, и ми говори, като каза: Ела, ще ти покажа невястата, жената на Агнето.</span> <span class="verse"><a name="10">10</a>И ме отведе в Духа на една голяма и висока планина и ми показа светия град, Ерусалим, слизащ от небето от Бога,</span> <span class="verse"><a name="11">11</a>и имаше славата на Бога, като блестеше, както блести някой много скъпоценен камък, като яспис, прозрачен като кристал.</span> <span class="verse"><a name="12">12</a>Градът имаше голяма и висока стена с дванадесет порти и на портите – дванадесет ангела, и върху портите – написани имена, които са имената на дванадесетте племена на израилевите синове:</span> <span class="verse"><a name="13">13</a>на изток – три порти, на север – три порти, на юг – три порти и на запад – три порти.</span> <span class="verse"><a name="14">14</a>И градската стена имаше дванадесет основни камъка и на тях – имената на дванадесетте апостоли на Агнето.</span> <span class="verse"><a name="15">15</a>И този, който ми говореше, имаше за мярка златна тръстика, с която да измери града, портите и стената му.</span> <span class="verse"><a name="16">16</a>Градът беше четвъртит, с дължина равна на ширината му; и като измери града с тръстиката, той излезе дванадесет хиляди стадия. Дължината, ширината и височината му са еднакви.</span> <span class="verse"><a name="17">17</a>Измери и стената му, която излезе сто четиридесет и четири лакти; а това беше човешка мярка, която е ангелска.</span> <span class="verse"><a name="18">18</a>Стената му беше изградена от яспис, а градът – от чисто злато, подобно на чисто стъкло.</span> <span class="verse"><a name="19">19</a>Основните камъни на градската стена бяха украсени с всякакви скъпоценни камъни: първият основен камък беше яспис, вторият – сапфир, третият – халкидон, четвъртият – смарагд,</span> <span class="verse"><a name="20">20</a>петият – сардоникс, шестият – сард, седмият – хрисолит, осмият – вирил, деветият – топаз, десетият – хрисопрас, единадесетият – яцинт, дванадесетият – аметист.</span> <span class="verse"><a name="21">21</a>И дванадесетте порти бяха дванадесет бисера, всяка една порта беше от един бисер; и улицата на града беше от чисто злато, като прозрачно стъкло.</span> <span class="verse"><a name="22">22</a>И не видях храм в него, защото неговият храм е Господ Бог Всемогъщ и Агнето.</span> <span class="verse"><a name="23">23</a>И градът нямаше нужда от слънце, нито от луна, за да го осветява, защото Божията слава го осветляваше и неговото светило е Агнето.</span> <span class="verse"><a name="24">24</a>И народите ще ходят в неговата светлина и земните царе ще донасят в него своята слава.</span> <span class="verse"><a name="25">25</a>Портите му няма да се затварят през деня, защото нощ няма да има там.</span> <span class="verse"><a name="26">26</a>И ще донасят в него славата и почитта на нациите.</span> <span class="verse"><a name="27">27</a>И в него няма да влезе нищо нечисто, нито онзи, който върши мерзост или който лъже, а само тези, които са записани в книгата на живота на Агнето.</span> </p></div</div></div></body></html>