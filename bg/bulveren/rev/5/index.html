<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 5</strong></div><p><span class="verse"><a name="1">1</a>И видях в дясната ръка на Седящия на престола книга, написана отвътре и отзад, запечатана със седем печата.</span> <span class="verse"><a name="2">2</a>И видях един силен ангел, който прогласяваше на висок глас: Кой е достоен да отвори книгата и разпечата печатите й?</span> <span class="verse"><a name="3">3</a>И никой – нито на небето, нито на земята, нито под земята – не можеше да отвори книгата, нито да я гледа.</span> <span class="verse"><a name="4">4</a>И аз плаках много, защото никой не се намери достоен да отвори книгата, нито да я гледа.</span> <span class="verse"><a name="5">5</a>Но един от старейшините ми каза: Не плачи; ето, Лъвът, който е от юдовото племе, Давидовият корен, Той победи, за да отвори книгата и да разпечата нейните седем печата.</span> <span class="verse"><a name="6">6</a>И видях сред престола и четирите живи същества, и сред старейшините, че стоеше Агне, като заклано, което имаше седем рога и седем очи, които са седемте Божии Духове, разпратени по цялата земя.</span> <span class="verse"><a name="7">7</a>И То дойде и взе книгата от дясната ръка на Седящия на престола.</span> <span class="verse"><a name="8">8</a>И когато взе книгата, четирите живи същества и двадесет и четиримата старейшини паднаха пред Агнето, като всеки държеше арфа и златни чаши, пълни с тамян, които са молитвите на светиите.</span> <span class="verse"><a name="9">9</a>И пееха нова песен, като казваха: Ти си достоен да вземеш книгата и да отвориш печатите й, защото си бил заклан и със Своята кръв си изкупил за Бога хора от всяко племе, език, народ и нация,</span> <span class="verse"><a name="10">10</a>и си ги направил царство и свещеници на нашия Бог; и те ще царуват над земята.</span> <span class="verse"><a name="11">11</a>И видях и чух глас от много ангели около престола и живите същества и старейшините; и броят им беше десетки хиляди по десетки хиляди и хиляди по хиляди;</span> <span class="verse"><a name="12">12</a>и казваха с висок глас: Достойно е Агнето, което е било заклано, да приеме власт и богатство, и мъдрост, и сила, и почит, и слава, и благословение.</span> <span class="verse"><a name="13">13</a>И всяко създание, което е на небето, на земята и под земята, и по морето, и всичко, което е в тях, чух да казва: На Седящия на престола и на Агнето да бъде благословение и почит, и слава, и господство за вечни векове!</span> <span class="verse"><a name="14">14</a>И четирите живи същества казаха: Амин! И старейшините паднаха и се поклониха.</span> </p></div</div></div></body></html>