<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 2</strong></div><p><span class="verse"><a name="1">1</a>До ангела на ефеската църква пиши: Това казва Онзи, който държи седемте звезди в дясната Си ръка, който ходи сред седемте златни светилника:</span> <span class="verse"><a name="2">2</a>Зная твоите дела, твоя труд и твоето търпение, и че не можеш да търпиш злите хора; и си изпитал онези, които наричат себе си апостоли, а не са, и си ги намерил лъжливи;</span> <span class="verse"><a name="3">3</a>и имаш търпение и за Моето Име си издържал, и не си се уморил.</span> <span class="verse"><a name="4">4</a>Но имам това против теб, че си оставил първата си любов.</span> <span class="verse"><a name="5">5</a>И така, спомни си откъде си паднал и се покай, и върши първите си дела; ако ли не, ще дойда при теб (скоро) и ще отместя светилника ти от мястото му, ако не се покаеш.</span> <span class="verse"><a name="6">6</a>Но имаш това, че мразиш делата на николаитите, които и Аз мразя.</span> <span class="verse"><a name="7">7</a>Който има ухо, нека слуша какво казва Духът на църквите! На този, който победи, ще дам да яде от дървото на живота, което е (сред) Божия рай.</span> <span class="verse"><a name="8">8</a>До ангела на смирненската църква пиши: Това казва Първият и Последният, който беше мъртъв и оживя:</span> <span class="verse"><a name="9">9</a>Зная твоите дела, скръб и бедност – но ти пак си богат – и как те хулят онези, които наричат себе си юдеи, а не са, а са сатанинска синагога.</span> <span class="verse"><a name="10">10</a>Не се страхувай от това, което ще пострадаш. Ето, дяволът скоро ще хвърли някои от вас в тъмница, за да бъдете изпитани, и ще имате скръб десет дни. Бъди верен до смърт, и Аз ще ти дам венеца на живота.</span> <span class="verse"><a name="11">11</a>Който има ухо, нека слуша какво казва Духът на църквите! Който победи, няма да бъде повреден от втората смърт.</span> <span class="verse"><a name="12">12</a>До ангела на пергамската църква пиши: Това казва Този, който има острия от двете страни меч:</span> <span class="verse"><a name="13">13</a>Зная къде живееш – там, където е престолът на Сатана, и държиш здраво Името Ми, и не си се отрекъл от Моята вяра даже в дните на Моя верен свидетел Антипа, когото убиха между вас, където живее Сатана.</span> <span class="verse"><a name="14">14</a>Но имам малко против теб, защото имаш там някои, които държат учението на Валаам, който учеше Валак да постави примка пред израилевите синове, за да ядат идоложертвено и да блудстват.</span> <span class="verse"><a name="15">15</a>Така също и ти имаш някои, които държат учението на николаитите, което мразя.</span> <span class="verse"><a name="16">16</a>Покай се! Ако ли не, ще дойда при теб скоро и ще воювам против тях с меча, който излиза от устата Ми.</span> <span class="verse"><a name="17">17</a>Който има ухо, нека слуша какво казва Духът на църквите! На този, който победи, ще дам да яде от скритата манна; ще му дам и бяло камъче, и на камъчето написано ново име, което никой не познава освен този, който го получава.</span> <span class="verse"><a name="18">18</a>До ангела на тиатирската църква пиши: Това казва Божият Син, който има очи като огнен пламък и чиито крака приличат на лъскав бронз:</span> <span class="verse"><a name="19">19</a>Зная твоите дела и любовта, и вярата, и служението, и твоето търпение, и че последните ти дела са повече от първите.</span> <span class="verse"><a name="20">20</a>Но имам против теб това, че търпиш жената Езавел, която нарича себе си пророчица и учи и прилъгва Моите слуги да блудстват и да ядат идоложертвено.</span> <span class="verse"><a name="21">21</a>И Аз й дадох време да се покае за блудството си, но тя не се покая.</span> <span class="verse"><a name="22">22</a>Ето, Аз скоро ще я тръшна на легло; и онези, които прелюбодействат с нея, ще хвърля в голяма скръб, освен ако не се покаят от нейните дела;</span> <span class="verse"><a name="23">23</a>и децата й ще убия с мор. И всичките църкви ще познаят, че Аз съм Този, който изпитвам вътрешностите и сърцата; и ще дам на всеки от вас според делата му.</span> <span class="verse"><a name="24">24</a>А казвам на вас, останалите в Тиатир, които не държат това учение и които не са познали дълбочините на Сатана, както казват: няма да наложа на вас друг товар,</span> <span class="verse"><a name="25">25</a>но дръжте онова, което имате, докато дойда.</span> <span class="verse"><a name="26">26</a>А на този, който победи и който пази Моите дела докрай, ще дам власт над нациите;</span> <span class="verse"><a name="27">27</a>?и ще ги пасе с желязна тояга и те ще се строшат като грънчарски съдове“, както и Аз получих от Своя Отец.</span> <span class="verse"><a name="28">28</a>И ще му дам зорницата.</span> <span class="verse"><a name="29">29</a>Който има ухо, нека слуша какво казва Духът на църквите!</span> </p></div</div></div></body></html>