<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 20</strong></div><p><span class="verse"><a name="1">1</a>И видях, че слизаше от небето един ангел, който държеше в ръката си ключа на бездната и една голяма верига.</span> <span class="verse"><a name="2">2</a>Той улови змея, старовременната змия, която е дяволът и Сатана, и го върза за хиляда години,</span> <span class="verse"><a name="3">3</a>и го хвърли в бездната, и я заключи, и я запечата над него, за да не мами вече нациите, докато се свършат хилядата години, след което той трябва да бъде пуснат за малко време.</span> <span class="verse"><a name="4">4</a>И видях престоли; и седнаха на тях, и им се даде да съдят. Видях и душите на онези, които бяха обезглавени заради Иисусовото свидетелство и заради Божието слово и които не се бяха поклонили на звяра, нито на неговия образ, и не бяха приели белега на челото си и на ръката си. И те оживяха и царуваха с Христос хиляда години.</span> <span class="verse"><a name="5">5</a>Другите мъртви не оживяха, докато не се свършиха хилядата години. Това е първото възкресение.</span> <span class="verse"><a name="6">6</a>Блажен и свят онзи, който участва в първото възкресение. Над такива втората смърт няма да има власт, а те ще бъдат свещеници на Бога и на Христос и ще царуват с Него хиляда години.</span> <span class="verse"><a name="7">7</a>И когато се свършат хилядата години, Сатана ще бъде пуснат от неговата тъмница</span> <span class="verse"><a name="8">8</a>и ще излезе да мами нациите по четирите краища на земята, Гог и Магог, за да ги събере за война; чието число е като морския пясък.</span> <span class="verse"><a name="9">9</a>И те се разпростряха по цялата ширина на земята и обиколиха стана на светиите и възлюбения град; и огън падна (от Бога) от небето и ги погълна.</span> <span class="verse"><a name="10">10</a>И дяволът, който ги мамеше, беше хвърлен в езерото от огън и сяра, където са и звярът, и лъжепророкът; и ще бъдат мъчени денем и нощем в цялата вечност.</span> <span class="verse"><a name="11">11</a>И видях един голям бял престол и Седящия на него, от Чието лице побягнаха земята и небето и не се намери място за тях.</span> <span class="verse"><a name="12">12</a>Видях и мъртвите, големи и малки, да стоят пред престола; и се разгънаха едни книги; и се разгъна и друга книга, която е книгата на живота; и мъртвите бяха съдени според написаното в книгите – според делата си.</span> <span class="verse"><a name="13">13</a>И морето предаде мъртвите, които бяха в него, и смъртта и адът предадоха мъртвите, които бяха в тях; и те бяха съдени – всеки според делата си.</span> <span class="verse"><a name="14">14</a>И смъртта и адът бяха хвърлени в огненото езеро. Това е втората смърт.</span> <span class="verse"><a name="15">15</a>И ако някой не се намери записан в книгата на живота, той беше хвърлен в огненото езеро.</span> </p></div</div></div></body></html>