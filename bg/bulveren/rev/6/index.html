<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 6</strong></div><p><span class="verse"><a name="1">1</a>И видях, когато Агнето отвори един от седемте печата, и чух едно от четирите живи същества да казва като с глас от гръм: Ела (и виж)!</span> <span class="verse"><a name="2">2</a>И видях, и ето, бял кон; и яздещият на него имаше лък; и му се даде венец и той излезе побеждавайки и за да победи.</span> <span class="verse"><a name="3">3</a>И когато отвори втория печат, чух второто живо същество да казва: Ела (и виж)!</span> <span class="verse"><a name="4">4</a>И излезе друг кон, червен; и на яздещия на него се даде да вдигне мира от земята, така че хората да се избият един друг; и му се даде голям меч.</span> <span class="verse"><a name="5">5</a>И когато отвори третия печат, чух третото живо същество да казва: Ела (и виж)! И видях, и ето, черен кон; и яздещият на него имаше везни в ръката си.</span> <span class="verse"><a name="6">6</a>И от средата на четирите живи същества чух като глас, който казваше: Един хиникс пшеница за един динарий и три хиникса ечемик за един динарий; и не повреждай маслиненото масло и виното.</span> <span class="verse"><a name="7">7</a>И когато отвори четвъртия печат, чух гласа на четвъртото живо същество, което казваше: Ела (и виж)!</span> <span class="verse"><a name="8">8</a>И видях, и ето, блед кон и името на яздещия на него беше смърт, и адът го следваше. И даде им се власт над четвъртата част от земята, за да убиват с меч, с глад, с мор и със земните зверове.</span> <span class="verse"><a name="9">9</a>И когато отвори петия печат, видях под олтара душите на онези, които са били заклани за Божието слово и за свидетелството, което държаха.</span> <span class="verse"><a name="10">10</a>И те викаха с висок глас и казваха: Докога, Владетелю свети и истинни, няма да съдиш и отмъстиш за нашата кръв на земните жители?</span> <span class="verse"><a name="11">11</a>И на всеки от тях се даде по една бяла дреха и им се каза, че трябва да почиват още малко време, докато се изпълни числото на техните съслужители и братя, които щяха да бъдат убити като тях.</span> <span class="verse"><a name="12">12</a>И видях, когато отвори шестия печат; и ето, стана голямо земетресение; слънцето почерня като козяк и цялата луна стана като кръв;</span> <span class="verse"><a name="13">13</a>небесните звезди паднаха на земята, както когато смокинята, разклащана от силен вятър, хвърля късните си смокини;</span> <span class="verse"><a name="14">14</a>небето изчезна като свитък, когато се навива; и всички планини и острови се отместиха от местата си.</span> <span class="verse"><a name="15">15</a>И земните царе, големците и военачалниците, богатите и силните, всеки роб и свободен се скриха в пещерите и в скалите на планините;</span> <span class="verse"><a name="16">16</a>и казаха на планините и на скалите: Паднете върху нас и ни скрийте от лицето на Седящия на престола и от гнева на Агнето,</span> <span class="verse"><a name="17">17</a>защото е дошъл великият ден на Неговия гняв, и кой може да устои?</span> </p></div</div></div></body></html>