<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/rev/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/rev">Revelation</a> &gt <strong>Chapter 22</strong></div><p><span class="verse"><a name="1">1</a>След това ми показа реката с водата на живота, блестяща като кристал, която извираше от престола на Бога и на Агнето.</span> <span class="verse"><a name="2">2</a>И по средата на улицата му и на реката, оттук и оттам, имаше дърво на живота, което раждаше дванадесет пъти плодове, като даваше плод всеки месец. И листата на дървото бяха за изцеление на нациите.</span> <span class="verse"><a name="3">3</a>И вече няма да има никакво проклятие. И престолът на Бога и на Агнето ще бъде в него и Неговите слуги ще Му служат.</span> <span class="verse"><a name="4">4</a>Те ще гледат лицето Му и Неговото Име ще бъде на челата им.</span> <span class="verse"><a name="5">5</a>Нощ няма да има вече и няма да имат нужда от светене на светило или от слънчева светлина, защото Господ Бог ще свети над тях. И те ще царуват за вечни векове.</span> <span class="verse"><a name="6">6</a>И той ми каза: Тези думи са верни и истинни; и Господ Бог на духовете на пророците изпрати ангела Си да покаже на Своите слуги това, което трябва скоро да стане.</span> <span class="verse"><a name="7">7</a>И ето, идвам скоро. Блажен онзи, който пази думите на пророчеството на тази книга.</span> <span class="verse"><a name="8">8</a>Аз, Йоан, съм този, който чух и видях тези неща. И когато чух и видях, паднах да се поклоня пред краката на ангела, който ми беше показал това.</span> <span class="verse"><a name="9">9</a>Но той ми каза: Недей! Аз съм служител заедно с теб и с братята ти, пророците, и с тези, които пазят думите на тази книга. Поклони се на Бога!</span> <span class="verse"><a name="10">10</a>Каза ми още: Не запечатвай думите на пророчеството на тази книга, защото времето е близо.</span> <span class="verse"><a name="11">11</a>Който върши неправда, нека върши още неправда; и който е нечист, нека бъде още нечист; и праведният нека върши още правда; и светият нека още се освещава.</span> <span class="verse"><a name="12">12</a>Ето, идвам скоро и Моята награда е с Мен, и ще отплатя на всекиго според делото му.</span> <span class="verse"><a name="13">13</a>Аз съм Алфа и Омега, Първият и Последният, Началото и Краят.</span> <span class="verse"><a name="14">14</a>Блажени тези, които изперат дрехите си, за да имат право на дървото на живота и да влязат през портите в града.</span> <span class="verse"><a name="15">15</a>А отвън са псетата, чародейците, блудниците, убийците, идолопоклонниците и всеки, който обича лъжата и лъже.</span> <span class="verse"><a name="16">16</a>Аз, Иисус, изпратих ангела Си да ви засвидетелства това за църквите. Аз съм Коренът и Родът на Давид, светлата Утринна Звезда.</span> <span class="verse"><a name="17">17</a>И Духът, и невястата казват: Ела! И който чуе, нека каже: Ела! И който е жаден, нека дойде! И който иска, нека вземе даром от водата на живота!</span> <span class="verse"><a name="18">18</a>Аз свидетелствам на всекиго, който слуша думите на пророчеството на тази книга: ако някой прибави нещо към тях, Бог ще прибави върху него язвите, написани в тази книга.</span> <span class="verse"><a name="19">19</a>И ако някой отнеме от думите на книгата на това пророчество, Бог ще му отнеме дела от дървото на живота и от светия град, за които е писано в тази книга.</span> <span class="verse"><a name="20">20</a>Онзи, който свидетелства за това, казва: Да, идвам скоро. Амин! Ела, Господи Иисусе!</span> <span class="verse"><a name="21">21</a>Благодатта на Господ Иисус Христос да бъде със светиите. Амин.</span> </p></div</div></div></body></html>