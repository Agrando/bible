<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/deut/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/deut">Deuteronomy</a> &gt <strong>Chapter 19</strong></div><p><span class="verse"><a name="1">1</a>Когато ГОСПОД, твоят Бог, изтреби народите, чиято земя ГОСПОД, твоят Бог, ти дава, и ти ги изгониш и се заселиш в градовете им и в къщите им,</span> <span class="verse"><a name="2">2</a>да си отделиш три града сред земята си, която ГОСПОД, твоят Бог, ти дава да я притежаваш.</span> <span class="verse"><a name="3">3</a>Да си приготвиш пътя до тях и да разделиш на три части областите на земята, която ГОСПОД, твоят Бог, ти дава за наследство, за да прибягва там всеки убиец.</span> <span class="verse"><a name="4">4</a>А това е правилото за убиеца, който може да избяга там и да остане жив: онзи, който убие ближния си неволно, без да го е мразил преди това —</span> <span class="verse"><a name="5">5</a>както когато някой отиде с приятеля си в гора, за да сече дърва, и ръката му удари със секирата, за да отсече дървото, и желязото изскочи от дръжката и улучи ближния му, и той умре — такъв може да прибегне в един от тези градове, и ще живее;</span> <span class="verse"><a name="6">6</a>да не би отмъстителят за кръвта да преследва убиеца, като е пламнало сърцето му, и да го настигне, тъй като пътят е дълъг, и да го убие, въпреки че не заслужава смъртна присъда, тъй като не го е мразил преди това.</span> <span class="verse"><a name="7">7</a>Затова ти заповядвам и казвам: Отдели си три града.</span> <span class="verse"><a name="8">8</a>И ако ГОСПОД, твоят Бог, разшири областите ти, както се закле на бащите ти, и ти даде цялата земя, която обеща да даде на бащите ти,</span> <span class="verse"><a name="9">9</a>ако пазиш и вършиш целия този закон, който ти заповядвам днес — да любиш ГОСПОДА, своя Бог, и да ходиш винаги в Неговите пътища — тогава да си прибавиш още три града към тези три,</span> <span class="verse"><a name="10">10</a>за да не се пролее невинна кръв сред земята, която ГОСПОД, твоят Бог, ти дава за наследство и да няма върху теб вина за кръвопролитие.</span> <span class="verse"><a name="11">11</a>Но ако някой мрази ближния си и го причака, и се надигне против него, и го удари смъртоносно, и той умре, а той избяга в един от тези градове,</span> <span class="verse"><a name="12">12</a>тогава старейшините на града му да пратят и да го вземат оттам, и да го предадат в ръката на отмъстителя за кръвта, за да умре.</span> <span class="verse"><a name="13">13</a>Окото ти да не го пожали и да отмахнеш от Израил вината за невинна кръв, за да ти бъде добре.</span> <span class="verse"><a name="14">14</a>Да не преместваш границата на ближния си, която дедите ти са поставили в наследството, което ще наследиш в земята, която ГОСПОД, твоят Бог, ти дава да я притежаваш.</span> <span class="verse"><a name="15">15</a>Един свидетел да не се изправя против някого за каквото и да е беззаконие и за какъвто и да е грях, при какъвто и да е грях, който някой извърши; от устата на двама свидетели или от устата на трима свидетели да се потвърждава всяко нещо.</span> <span class="verse"><a name="16">16</a>Ако против някой човек се изправи неправеден свидетел, за да свидетелства против него за някакво престъпление,</span> <span class="verse"><a name="17">17</a>тогава и двамата мъже в спора да застанат пред ГОСПОДА, пред свещениците и съдиите, които са в онези дни.</span> <span class="verse"><a name="18">18</a>И съдиите да разследват подробно, и ето, ако свидетелят е лъжесвидетел, и е свидетелствал лъжливо против брат си,</span> <span class="verse"><a name="19">19</a>тогава да му направите така, както той е бил намислил да направи на брат си. Така да отмахнеш злото отсред себе си.</span> <span class="verse"><a name="20">20</a>И останалите ще чуят и ще се убоят, и няма да вършат занапред такова зло сред теб.</span> <span class="verse"><a name="21">21</a>Окото ти да не го пожали: живот за живот, око за око, зъб за зъб, ръка за ръка, крак за крак.</span> </p></div</div></div></body></html>