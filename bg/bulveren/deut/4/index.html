<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/deut/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/deut">Deuteronomy</a> &gt <strong>Chapter 4</strong></div><p><span class="verse"><a name="1">1</a>И сега, Израилю, слушай наредбите и правилата, които ви уча да изпълнявате, за да живеете и да влезете, и да завладеете земята, която ви дава ГОСПОД, Бог на бащите ви.</span> <span class="verse"><a name="2">2</a>Няма да прибавяте нищо към словото, което ви заповядвам, нито да отнемате от него, за да пазите заповедите на ГОСПОДА, вашия Бог, които ви заповядвам.</span> <span class="verse"><a name="3">3</a>Очите ви видяха какво направи ГОСПОД заради Ваал-Фегор, защото ГОСПОД, вашият Бог, изтреби отсред вас всички мъже, които последваха Ваал-Фегор.</span> <span class="verse"><a name="4">4</a>Но вие, които се привързахте към ГОСПОДА, вашия Бог, всички сте живи днес.</span> <span class="verse"><a name="5">5</a>Ето, аз ви научих на наредби и правила, както ГОСПОД, моят Бог, ми заповяда, за да правите според тях в земята, в която влизате, за да я притежавате.</span> <span class="verse"><a name="6">6</a>Затова пазете ги и ги вършете, защото това е мъдростта ви и разумът ви пред очите на народите, които ще чуят всички тези наредби и ще кажат: Тази велика нация наистина е мъдър и разумен народ.</span> <span class="verse"><a name="7">7</a>Защото коя е тази велика нация, на която боговете й са така близо до нея, както е винаги ГОСПОД, нашият Бог, във всичко, за което Го призоваваме?</span> <span class="verse"><a name="8">8</a>Или коя е тази велика нация, която има такива справедливи наредби и правила като целия този закон, който днес поставям пред вас?</span> <span class="verse"><a name="9">9</a>Само внимавай на себе си и внимавай много за душата си, да не би да забравиш делата, които очите ти видяха, и да не би да се изгубят от сърцето ти през всичките дни на живота ти. И ги предавай на синовете си и на синовете на синовете си.</span> <span class="verse"><a name="10">10</a>Помни деня, в който застана пред ГОСПОДА, своя Бог, на Хорив, когато ГОСПОД ми каза: Събери Ми народа, за да му дам да чуе думите Ми, за да се научат да се боят от Мен през всичките дни, които живеят на земята, и за да научат синовете си.</span> <span class="verse"><a name="11">11</a>И вие се приближихте и застанахте в подножието на планината, а планината гореше в огън до сърцето на небесата, тъмнина, облак и мрак.</span> <span class="verse"><a name="12">12</a>И ГОСПОД ви говори отсред огъня; вие чухте гласа на думите, но не видяхте никакъв образ, само глас.</span> <span class="verse"><a name="13">13</a>Така Той ви изяви завета Си, който ви заповяда да вършите — десетте заповеди — и ги написа на две каменни плочи.</span> <span class="verse"><a name="14">14</a>И по онова време ГОСПОД ми заповяда да ви науча на наредби и правила, за да ги изпълнявате в земята, в която влизате, за да я завладеете.</span> <span class="verse"><a name="15">15</a>Затова внимавайте много за душите си, защото не видяхте никакъв образ в деня, когато ГОСПОД ви говори на Хорив отсред огъня,</span> <span class="verse"><a name="16">16</a>да не би да се покварите и да си направите издялан идол, подобие на някакъв образ, подобие на мъжко или на женско същество,</span> <span class="verse"><a name="17">17</a>подобие на някакво животно, което е на земята, подобие на някаква крилата птица, която лети в небето,</span> <span class="verse"><a name="18">18</a>подобие на нещо, което пълзи по земята, подобие на някаква риба, която е във водата под земята.</span> <span class="verse"><a name="19">19</a>И внимавай да не би, като повдигнеш очите си към небето и видиш слънцето и луната, звездите и цялото небесно войнство, да се подмамиш и да им се поклониш и да им послужиш — на тези, които ГОСПОД, твоят Бог, е разпределил на всичките народи под цялото небе.</span> <span class="verse"><a name="20">20</a>А вас ГОСПОД взе и ви изведе от желязната пещ, от Египет, за да бъдете народ за Негово наследство, както е днес.</span> <span class="verse"><a name="21">21</a>И ГОСПОД ми се разгневи заради вас и се закле, че няма да премина Йордан и няма да вляза в добрата земя, която ГОСПОД, твоят Бог, ти дава за наследство.</span> <span class="verse"><a name="22">22</a>И аз ще умра в тази земя, няма да премина Йордан, а вие ще преминете и ще притежавате онази добра земя.</span> <span class="verse"><a name="23">23</a>Внимавайте на себе си, да не забравите завета на ГОСПОДА, своя Бог, който Той сключи с вас, и да си направите издялан идол, подобие на каквото и да било, което ГОСПОД, твоят Бог, ти е забранил.</span> <span class="verse"><a name="24">24</a>Защото ГОСПОД, твоят Бог, е огън пояждащ, Бог ревнив.</span> <span class="verse"><a name="25">25</a>Когато ти се родят синове и синове на синове и живеете много време в земята, и се покварите и си направите издялан идол, подобие на каквото и да било, и направите това зло в очите на ГОСПОДА, своя Бог, и Го разгневите,</span> <span class="verse"><a name="26">26</a>аз викам небето и земята за свидетели против вас днес, че непременно ще загинете бързо от земята, към която преминавате Йордан, за да я притежавате; няма да продължите дните си в нея, а ще бъдете напълно унищожени.</span> <span class="verse"><a name="27">27</a>И ГОСПОД ще ви разпръсне между народите и ще останете малко на брой между народите, сред които ГОСПОД ще ви отведе.</span> <span class="verse"><a name="28">28</a>И там ще служите на богове, дело на човешки ръце, дърво и камък, които нито виждат, нито чуват, нито ядат, нито усещат миризма.</span> <span class="verse"><a name="29">29</a>Но оттам ще потърсите ГОСПОДА, своя Бог, и ще Го намериш, ако Го потърсиш с цялото си сърце и с цялата си душа.</span> <span class="verse"><a name="30">30</a>Когато си в беда и всичко това дойде върху теб, в бъдещите дни, ще се обърнеш към ГОСПОДА, своя Бог, и ще послушаш гласа Му,</span> <span class="verse"><a name="31">31</a>защото ГОСПОД, твоят Бог, е милостив Бог; Той няма да те остави и няма да те погуби, и няма да забрави завета с бащите ти, за който им се е заклел.</span> <span class="verse"><a name="32">32</a>Защото попитай сега за миналите дни, които са били преди теб — от деня, когато Бог създаде човека на земята, и попитай от единия край на небето до другия край на небето: Ставало ли е такова велико дело или чувало ли се е нещо подобно?</span> <span class="verse"><a name="33">33</a>Чувал ли е някой народ Божия глас да говори отсред огъня, както ти чу, и да остане жив?</span> <span class="verse"><a name="34">34</a>Или опитал ли се е някой бог да дойде, за да вземе за себе си народ отсред друг народ чрез изпитания, чрез знамения, чрез чудеса, чрез война, чрез могъща ръка, чрез издигната мишца и чрез големи ужаси, така, както ГОСПОД, вашият Бог, извърши за вас в Египет пред очите ти?</span> <span class="verse"><a name="35">35</a>На теб бе показано това, за да познаеш, че ГОСПОД — Той е Бог и няма друг освен Него.</span> <span class="verse"><a name="36">36</a>От небесата Той ти даде да чуеш гласа Му, за да те научи; и на земята ти даде да видиш великия Му огън и ти чу думите Му отсред огъня.</span> <span class="verse"><a name="37">37</a>И понеже Той обичаше бащите ти, затова избра тяхното потомство след тях и те изведе от Египет с присъствието Си чрез голямата Си сила,</span> <span class="verse"><a name="38">38</a>като изгони отпред теб народи по-големи и по-силни от теб, за да те въведе и да ти даде земята им в наследство, както става днес.</span> <span class="verse"><a name="39">39</a>Познай тогава днес и размисли в сърцето си, че ГОСПОД — Той е Бог на небето горе и на земята долу; няма друг.</span> <span class="verse"><a name="40">40</a>Затова да пазиш наредбите Му и заповедите Му, които днес ти заповядвам, за да бъдеш добре, и ти и синовете ти след теб, и за да продължиш дните си в земята, която ГОСПОД, твоят Бог, ти дава завинаги.</span> <span class="verse"><a name="41">41</a>Тогава Мойсей отдели три града отсам Йордан, към изгрев слънце,</span> <span class="verse"><a name="42">42</a>за да прибягва там убиецът, който убие ближния си неволно, без да го е мразил преди това, и като прибегне в един от тези градове, да живее:</span> <span class="verse"><a name="43">43</a>Восор в пустинята, в равнинната земя за рувимците, Рамот в Галаад за гадците и Голан във Васан за манасийците.</span> <span class="verse"><a name="44">44</a>А това е законът, който Мойсей постави пред израилевите синове.</span> <span class="verse"><a name="45">45</a>Това са свидетелствата, наредбите и правилата, които Мойсей изговори на израилевите синове, когато излязоха от Египет,</span> <span class="verse"><a name="46">46</a>отсам Йордан, в долината, срещу Вет-Фегор, в земята на аморейския цар Сион, който живееше в Есевон, когото Мойсей и израилевите синове победиха, когато излязоха от Египет.</span> <span class="verse"><a name="47">47</a>И те завзеха земята му и земята на васанския цар Ог, двамата аморейски царе, които бяха отсам Йордан към изгрев слънце,</span> <span class="verse"><a name="48">48</a>от Ароир, който е на брега на реката Арнон, чак до планината Сион, която е Ермон,</span> <span class="verse"><a name="49">49</a>и цялата равнина отсам Йордан, на изток, до морето на равнината, под склоновете на Фасга.</span> </p></div</div></div></body></html>