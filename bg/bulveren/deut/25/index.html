<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/deut/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/deut">Deuteronomy</a> &gt <strong>Chapter 25</strong></div><p><span class="verse"><a name="1">1</a>Ако има спор между мъже и дойдат на съд, и ги съдят, и оправдаят правия, и осъдят виновния;</span> <span class="verse"><a name="2">2</a>тогава, ако виновният заслужава бой, съдията да го накара да легне долу и да бъде бит в негово присъствие с определен брой удари според вината му.</span> <span class="verse"><a name="3">3</a>Може да му ударят четиридесет удара, не повече, да не би, ако продължат и му ударят много повече удари от тези, брат ти да стане презрян в очите ти.</span> <span class="verse"><a name="4">4</a>Да не връзваш устата на вола, когато вършее.</span> <span class="verse"><a name="5">5</a>Ако братя живеят заедно и един от тях умре и няма син, жената на умрелия да не се омъжи навън за чужд мъж; братът на мъжа й да влезе при нея и да си я вземе за жена, и да изпълни към нея дълга на девер.</span> <span class="verse"><a name="6">6</a>И първородният, когото тя роди, да наследи името на умрелия му брат, за да не се изличи името му от Израил.</span> <span class="verse"><a name="7">7</a>Но ако човекът не желае да вземе жената на брат си, тогава жената на брат му да отиде до градските порти при старейшините и да каже: Девер ми отказва да издигне име на брат си в Израил; не желае да изпълни към мен дълга си на девер.</span> <span class="verse"><a name="8">8</a>Тогава старейшините на града му да го повикат и да му говорят. И ако той упорства и казва: Не желая да я взема! —</span> <span class="verse"><a name="9">9</a>тогава жената на брат му да дойде при него в присъствието на старейшините и да събуе обувката от крака му, и да плюе в лицето му, и да отговори, и да каже: Така ще се направи на човек, който не възстановява дома на брат си.</span> <span class="verse"><a name="10">10</a>И името му ще се нарича в Израил: Домът на босия.</span> <span class="verse"><a name="11">11</a>Ако двама мъже се сбият помежду си, човек и брат му, и жената на единия се приближи, за да спаси мъжа си от ръката на този, който го бие, и протегне ръката си, и го хване за срамните му части,</span> <span class="verse"><a name="12">12</a>тогава да отрежеш ръката й; окото ти да не я пожали.</span> <span class="verse"><a name="13">13</a>Да нямаш в торбата си различни теглилки — голяма и малка.</span> <span class="verse"><a name="14">14</a>Да нямаш в къщата си различни мерки — голяма и малка.</span> <span class="verse"><a name="15">15</a>Да имаш точна и вярна теглилка; да имаш точна и вярна мярка, за да се продължат дните ти в земята, която ГОСПОД, твоят Бог, ти дава.</span> <span class="verse"><a name="16">16</a>Защото всеки, който прави това, всеки, който върши неправда, е омразен на ГОСПОДА, твоя Бог.</span> <span class="verse"><a name="17">17</a>Помни какво ти направи Амалик по пътя, когато излязохте от Египет,</span> <span class="verse"><a name="18">18</a>как излезе срещу теб на пътя и нападна народа ти отзад, всичките ти изоставащи назад, когато ти беше слаб и уморен; и нямаше страх от Бога.</span> <span class="verse"><a name="19">19</a>Затова, когато ГОСПОД, твоят Бог, ти даде почивка от всичките ти врагове около теб в земята, която ГОСПОД, твоят Бог, ти дава за наследство, за да я притежаваш, да изличиш спомена на Амалик под небето. Да не забравиш!</span> </p></div</div></div></body></html>