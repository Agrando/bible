<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/deut/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/deut">Deuteronomy</a> &gt <strong>Chapter 20</strong></div><p><span class="verse"><a name="1">1</a>Когато излезеш на бой против враговете си и видиш коне и колесници, и народ, по-многоброен от теб, да не се плашиш от тях; защото с теб е ГОСПОД, твоят Бог, който те изведе от египетската земя.</span> <span class="verse"><a name="2">2</a>И когато тръгнеш да се биеш, свещеникът да се приближи и да говори на народа,</span> <span class="verse"><a name="3">3</a>и да му каже: Слушай, Израилю: днес вие излизате да се биете с враговете си. Да не отпада сърцето ви! Не се страхувайте, не треперете и не се ужасявайте от тях,</span> <span class="verse"><a name="4">4</a>защото ГОСПОД, вашият Бог, е този, който върви с вас, за да се бие за вас против враговете ви, за да ви спаси.</span> <span class="verse"><a name="5">5</a>И надзорниците да говорят на народа и да кажат: Кой човек е построил нова къща и не я е осветил? Нека си иде и се върне у дома си, за да не би да умре в боя и друг да я освети.</span> <span class="verse"><a name="6">6</a>И кой човек е насадил лозе и не е ял от плода му? Нека си иде и се върне у дома си, за да не би да умре в боя и друг да яде плода му.</span> <span class="verse"><a name="7">7</a>И кой човек се е сгодил за жена и не я е взел? Нека си иде и се върне у дома си, за да не би да умре в боя и друг да я вземе.</span> <span class="verse"><a name="8">8</a>И надзорниците да говорят на народа и да кажат: Кой човек е страхлив и сърцето му е отпаднало? Нека си иде и се върне у дома си, за да не отпаднат сърцата на братята му като неговото сърце.</span> <span class="verse"><a name="9">9</a>И когато надзорниците свършат да говорят на народа, нека поставят военачалници начело на народа.</span> <span class="verse"><a name="10">10</a>Когато се приближиш до някой град, за да воюваш против него, предложи му мир.</span> <span class="verse"><a name="11">11</a>И ако ти отговори с мир и ти отвори портите си, тогава целият народ, който се намира в него, да ти стане подвластен и да ти служи.</span> <span class="verse"><a name="12">12</a>Но ако не сключи мир с теб, а воюва против теб, тогава да го обсадиш.</span> <span class="verse"><a name="13">13</a>И когато ГОСПОД, твоят Бог, го предаде в ръцете ти, да избиеш всички от мъжки пол в него с острието на меча.</span> <span class="verse"><a name="14">14</a>А жените, децата, добитъкът и всичко, което се намира в града, цялата му плячка, да заграбиш за себе си; и да ядеш плячката на враговете си, която ГОСПОД, твоят Бог, ти дава.</span> <span class="verse"><a name="15">15</a>Така да правиш на всичките градове, които са много далеч от теб, които не са от градовете на тукашните народи.</span> <span class="verse"><a name="16">16</a>Но в градовете на тези народи, които ГОСПОД, твоят Бог, ти дава като наследство, да не оставиш живо нищо, което диша,</span> <span class="verse"><a name="17">17</a>а непременно да изпълниш над тях проклятието: хетейците и аморейците, и ханаанците, и ферезейците, и евейците, и евусейците, така както ГОСПОД, твоят Бог, ти заповяда;</span> <span class="verse"><a name="18">18</a>за да не ви научат да правите според всичките техни гнусотии, които те са правили за боговете си, така че да съгрешите против ГОСПОДА, своя Бог.</span> <span class="verse"><a name="19">19</a>Когато обсаждаш някой град за дълго време, докато воюваш против него, за да го превземеш, да не унищожаваш дърветата му, като вдигаш секира срещу тях, защото можеш да ядеш от тях и да не ги изсичаш. Защото човек ли е полското дърво, че да го обсаждаш?</span> <span class="verse"><a name="20">20</a>Само дърветата, за които знаеш, че не са дървета за храна, тях можеш да унищожаваш и да изсичаш, и да строиш обсадни съоръжения против града, който воюва с теб, докато падне.</span> </p></div</div></div></body></html>