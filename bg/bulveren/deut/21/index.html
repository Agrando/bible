<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/deut/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/deut">Deuteronomy</a> &gt <strong>Chapter 21</strong></div><p><span class="verse"><a name="1">1</a>Ако в земята, която ГОСПОД, твоят Бог, ти дава да я притежаваш, се намери някой убит да лежи на полето и не се знае кой го е убил,</span> <span class="verse"><a name="2">2</a>тогава старейшините ти и съдиите ти да излязат и да измерят разстоянието до градовете, които са около убития.</span> <span class="verse"><a name="3">3</a>И старейшините на града, който е най-близо до убития, да вземат юница, с която още не е работено и която още не е теглила ярем,</span> <span class="verse"><a name="4">4</a>и старейшините на онзи град да закарат юницата в долина на постоянно течащ поток, която не е нито орана, нито засята; и там, в долината, да пречупят врата на юницата.</span> <span class="verse"><a name="5">5</a>Тогава да се приближат свещениците, синовете на Леви, понеже ГОСПОД, твоят Бог, избра тях, за да Му служат и да благославят в Името на ГОСПОДА; и според тяхното слово да се решава при всеки спор и всяко насилие.</span> <span class="verse"><a name="6">6</a>И всичките старейшини от онзи град, който е най-близо до убития, да измият ръцете си над юницата, чийто врат е бил пречупен в долината,</span> <span class="verse"><a name="7">7</a>и да отговорят, и да кажат: Нашите ръце не са пролели тази кръв, нито очите ни са видели.</span> <span class="verse"><a name="8">8</a>Дай умилостивение, ГОСПОДИ, за народа си Израил, който си изкупил, и не считай вината за невинна кръв на народа си Израил! И кръвта ще им се прости.</span> <span class="verse"><a name="9">9</a>Така да отмахнеш вината за проливането на невинна кръв отсред себе си, като направиш това, което е право в очите на ГОСПОДА.</span> <span class="verse"><a name="10">10</a>Когато излезеш да воюваш против враговете си и ГОСПОД, твоят Бог, ги предаде в ръцете ти и вземеш от тях пленници,</span> <span class="verse"><a name="11">11</a>и видиш между пленниците хубава жена и я пожелаеш, и я вземеш за жена,</span> <span class="verse"><a name="12">12</a>тогава да я заведеш у дома в къщата си и тя да обръсне главата си и да изреже ноктите си.</span> <span class="verse"><a name="13">13</a>Да съблече и дрехите на пленничеството си и да остане в къщата ти, и да оплаква баща си и майка си цял месец; и след това можеш да влезеш при нея и да й бъдеш мъж, и тя да ти бъде жена.</span> <span class="verse"><a name="14">14</a>Но ако не си доволен от нея, тогава да я оставиш да си иде, където желае; но за пари да не я продаваш; да не я заробваш, защото си я унижил.</span> <span class="verse"><a name="15">15</a>Ако някой има две жени, едната любима, а другата нелюбима, и му родят синове — и любимата, и нелюбимата — и ако първородният син е на нелюбимата,</span> <span class="verse"><a name="16">16</a>тогава в деня, когато завещае имота си на синовете си, той не бива да направи първороден сина на любимата вместо сина на нелюбимата, който е първородният,</span> <span class="verse"><a name="17">17</a>а да признае първородния, сина на нелюбимата, като му даде двоен дял от целия си имот, защото той е началото на силата му; на него принадлежи правото на първородния.</span> <span class="verse"><a name="18">18</a>Ако някой има необуздан и бунтовен син, който не се подчинява на гласа на баща си или на гласа на майка си, и те го наказват, но той не ги слуша,</span> <span class="verse"><a name="19">19</a>тогава баща му и майка му да го хванат и да го изведат при старейшините на града му и при портата на мястото му.</span> <span class="verse"><a name="20">20</a>И да кажат на старейшините на града му: Този наш син е необуздан и бунтовен; не слуша гласа ни, прахосник е и пияница.</span> <span class="verse"><a name="21">21</a>Тогава всичките хора от града му да го убият с камъни и да умре. Така да отмахнеш злото отсред себе си; и целият Израил ще чуе и ще се убои.</span> <span class="verse"><a name="22">22</a>Ако някой е извършил грях, заслужаващ смърт, и бъде убит, и го окачиш на дърво,</span> <span class="verse"><a name="23">23</a>тялото му да не остане през нощта на дървото, а непременно да го погребеш на същия ден — защото обесеният е под Божие проклятие — за да не оскверниш земята, която ГОСПОД, твоят Бог, ти дава като наследство.</span> </p></div</div></div></body></html>