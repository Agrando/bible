<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/deut/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/deut">Deuteronomy</a> &gt <strong>Chapter 1</strong></div><p><span class="verse"><a name="1">1</a>Това са думите, които Мойсей говори на целия Израил отсам Йордан, в пустинята, в равнината, срещу Суф, между Фаран и Тофол, и Лаван, и Асирот, и Дизаав.</span> <span class="verse"><a name="2">2</a>Единадесет дни път са от Хорив по пътя на планината Сиир до Кадис-Варни.</span> <span class="verse"><a name="3">3</a>И в четиридесетата година, в единадесетия месец, на първия ден от месеца, Мойсей говори на израилевите синове според всичко, което ГОСПОД му заповяда за тях,</span> <span class="verse"><a name="4">4</a>след като беше разбил аморейския цар Сион, който живееше в Есевон, и васанския цар Ог, който живееше в Астарот и в Едраи.</span> <span class="verse"><a name="5">5</a>Отсам Йордан, в моавската земя, Мойсей започна да обяснява този закон и каза:</span> <span class="verse"><a name="6">6</a>ГОСПОД, нашият Бог, ни говори на Хорив и каза: Достатъчно стояхте на тази планина.</span> <span class="verse"><a name="7">7</a>Обърнете се и тръгнете, и идете към хълмистата земя на аморейците и към всичките им съседи в равнината, в хълмистата земя и в низината, на юг и към крайбрежието, в земята на ханаанците, и към Ливан, до голямата река, реката Ефрат.</span> <span class="verse"><a name="8">8</a>Ето, Аз предавам земята пред вас; влезте и завладейте земята, за която ГОСПОД се закле на бащите ви — на Авраам, Исаак и Яков — да я даде на тях и на потомството им след тях.</span> <span class="verse"><a name="9">9</a>И аз ви говорих в онова време и казах: Аз не мога да ви нося сам.</span> <span class="verse"><a name="10">10</a>ГОСПОД, вашият Бог, ви умножи и ето, днес вие сте като звездите на небето по множество.</span> <span class="verse"><a name="11">11</a>ГОСПОД, Бог на бащите ви, да ви умножи хиляда пъти повече, отколкото сте сега, и да ви благослови, така както ви е обещал!</span> <span class="verse"><a name="12">12</a>Как бих могъл аз сам да нося тежестта ви, товара ви и караниците ви?</span> <span class="verse"><a name="13">13</a>Изберете мъдри и разумни, и известни мъже отсред племената си и аз ще ги поставя над вас като началници.</span> <span class="verse"><a name="14">14</a>И вие ми отговорихте и ми казахте: Добро е това, което каза да направим.</span> <span class="verse"><a name="15">15</a>И аз взех началниците на племената ви, мъдри и известни мъже, и ги поставих началници над вас — хилядници, стотници, петдесетници, десетници и надзорници на племената ви.</span> <span class="verse"><a name="16">16</a>И заповядах на съдиите ви в онова време и казах: Изслушвайте жалбите между братята си и съдете според правдата между човек и брат му или чужденеца, който е при него.</span> <span class="verse"><a name="17">17</a>Не показвайте пристрастие в съда; изслушвайте както малкия, така и големия; не се бойте от човек, защото съдът е на Бога. А делото, което е прекалено трудно за вас, донесете пред мен и аз ще го изслушвам.</span> <span class="verse"><a name="18">18</a>И в онова време ви заповядах всичко, което трябва да вършите.</span> <span class="verse"><a name="19">19</a>И тръгнахме от Хорив и минахме през цялата тази голяма и страшна пустиня, която видяхте по пътя към хълмистата земя на аморейците, както ГОСПОД, нашият Бог, ни заповяда, и дойдохме до Кадис-Варни.</span> <span class="verse"><a name="20">20</a>И аз ви казах: Вие дойдохте до хълмистата земя на аморейците, която ГОСПОД, нашият Бог, ни дава.</span> <span class="verse"><a name="21">21</a>Ето, ГОСПОД, твоят Бог, предава земята пред теб; изкачи се и я завладей, както ти е говорил ГОСПОД, Бог на бащите ти. Не се бой и не се обезсърчавай.</span> <span class="verse"><a name="22">22</a>Тогава всички вие дойдохте при мен и казахте: Да изпратим мъже пред нас, за да разузнаят за нас земята и да ни донесат известие за пътя, по който трябва да се изкачим, и за градовете, в които ще влезем.</span> <span class="verse"><a name="23">23</a>И това беше добро в очите ми и аз взех дванадесет мъже от вас, по един мъж от всяко племе.</span> <span class="verse"><a name="24">24</a>И те тръгнаха и се изкачиха на планината, и дойдоха до долината Есхол, и я разузнаха.</span> <span class="verse"><a name="25">25</a>И взеха в ръцете си от плодовете на земята и ни донесоха; донесоха ни и известие и казаха: Земята, която ГОСПОД, нашият Бог, ни дава, е добра.</span> <span class="verse"><a name="26">26</a>Обаче вие не пожелахте да се изкачите, а се разбунтувахте срещу заповедта на ГОСПОДА, своя Бог.</span> <span class="verse"><a name="27">27</a>И роптаехте в шатрите си и казвахте: Понеже ГОСПОД ни мрази, затова ни изведе от египетската земя, за да ни предаде в ръцете на аморейците, за да ни изтребят!</span> <span class="verse"><a name="28">28</a>Накъде да се изкачваме? Нашите братя обезсърчиха сърцата ни, като казаха: Народ по-голям и по-висок от нас, градове големи и укрепени до небето, а и синовете на енакимите видяхме там!</span> <span class="verse"><a name="29">29</a>Тогава аз ви казах: Не се ужасявайте и не се бойте от тях.</span> <span class="verse"><a name="30">30</a>ГОСПОД, вашият Бог, който върви пред вас, Той ще се бие за вас, също както направи за вас в Египет пред очите ви,</span> <span class="verse"><a name="31">31</a>и в пустинята, където ти видя как ГОСПОД, твоят Бог, те носи, както човек носи сина си, през целия път, по който вървяхте, докато стигнахте на това място.</span> <span class="verse"><a name="32">32</a>Но във всичко това вие не повярвахте на ГОСПОДА, вашия Бог,</span> <span class="verse"><a name="33">33</a>който вървеше пред вас по пътя, за да ви търси място, където да разполагате стан — нощем в огън, за да виждате пътя, по който вървите, а денем в облак.</span> <span class="verse"><a name="34">34</a>И ГОСПОД чу гласа на думите ви и се разгневи, и се закле, като каза:</span> <span class="verse"><a name="35">35</a>Нито един от тези хора от това зло поколение няма да види добрата земя, която се заклех да дам на бащите ви,</span> <span class="verse"><a name="36">36</a>освен Халев, синът на Ефоний; той ще я види, и на него и на синовете му ще дам земята, на която той стъпи, защото напълно последва ГОСПОДА.</span> <span class="verse"><a name="37">37</a>И на мен се разгневи ГОСПОД заради вас и каза: И ти няма да влезеш там.</span> <span class="verse"><a name="38">38</a>Иисус, синът на Навий, който стои пред теб, той ще влезе там. Утвърди го, защото той ще раздели на Израил наследството.</span> <span class="verse"><a name="39">39</a>А децата ви, за които казахте, че ще бъдат разграбени, и синовете ви, които днес не познават добро и зло, те ще влязат там и на тях ще я дам, и те ще я притежават.</span> <span class="verse"><a name="40">40</a>А вие се върнете и тръгнете в пустинята по пътя за Червено море.</span> <span class="verse"><a name="41">41</a>Тогава вие отговорихте и ми казахте: Съгрешихме против ГОСПОДА; ще се изкачим и ще воюваме, както ни е заповядал ГОСПОД, нашият Бог. И препасахте всеки бойните си оръжия и лекомислено се изкачихте в хълмистата земя.</span> <span class="verse"><a name="42">42</a>И ГОСПОД ми каза: Кажи им: Не се изкачвайте и не се бийте, защото Аз не съм между вас — да не бъдете разбити пред враговете си.</span> <span class="verse"><a name="43">43</a>И аз ви говорих, но вие не пожелахте да слушате, а се разбунтувахте срещу ГОСПОДНАТА заповед и постъпихте дръзко, и се изкачихте на планината.</span> <span class="verse"><a name="44">44</a>И аморейците, които живееха в онази хълмиста земя, излязоха против вас и ви гониха, както правят пчелите, и ви разпиляха от Сиир до Хорма.</span> <span class="verse"><a name="45">45</a>Тогава вие се върнахте и плакахте пред ГОСПОДА, но ГОСПОД не послуша гласа ви и не даде ухо.</span> <span class="verse"><a name="46">46</a>И останахте в Кадис много дни, според дните, които останахте там.</span> </p></div</div></div></body></html>