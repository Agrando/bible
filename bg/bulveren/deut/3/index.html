<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/deut/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/deut">Deuteronomy</a> &gt <strong>Chapter 3</strong></div><p><span class="verse"><a name="1">1</a>Тогава се обърнахме и се изкачихме по пътя към Васан; и васанският цар Ог излезе на бой против нас при Едраи, той и целият му народ.</span> <span class="verse"><a name="2">2</a>Но ГОСПОД ми каза: Не се бой от него, защото предадох в ръката ти него, целия му народ и земята му; ще му направиш така, както направи на аморейския цар Сион, който живееше в Есевон.</span> <span class="verse"><a name="3">3</a>Така ГОСПОД, нашият Бог, предаде в ръката ни и васанския цар Ог с целия му народ и ние го разбихме, докато не му остана нито един Оцелял.</span> <span class="verse"><a name="4">4</a>И в онова време превзехме всичките му градове; нямаше град, който да не отнехме от тях: шестдесет града, цялата област на Аргов, царството на Ог във Васан.</span> <span class="verse"><a name="5">5</a>Всички тези градове бяха укрепени с високи стени, порти и лостове; а освен тях имаше и твърде много неоградени градове.</span> <span class="verse"><a name="6">6</a>И изпълнихме над тях проклятието, както направихме на есевонския цар Сион; изпълнихме проклятието над всеки град — над мъжете, жените и децата.</span> <span class="verse"><a name="7">7</a>А всичкия добитък и плячката на градовете заграбихме за себе си.</span> <span class="verse"><a name="8">8</a>Така по онова време взехме земята от ръцете на двамата аморейски царе, който бяха отсам Йордан, от реката Арнон до планината Ермон —</span> <span class="verse"><a name="9">9</a>сидонците наричат Ермон Сирион, а аморейците го наричат Санир —</span> <span class="verse"><a name="10">10</a>всичките градове на равнината, целия Галаад и целия Васан, до Салха и Едраи, градове от царството на Ог във Васан.</span> <span class="verse"><a name="11">11</a>Защото само васанският цар Ог беше останал от Остатъка на великаните. Ето, леглото му беше желязно легло. Не е ли то в Рава на синовете на Амон? Дължината му беше девет лакътя, а ширината му — четири лакътя, според човешки лакът.</span> <span class="verse"><a name="12">12</a>Тази земя завзехме в онова време. От Ароир, който е при реката Арнон, и половината планини на Галаад и градовете му дадох на рувимците и гадците.</span> <span class="verse"><a name="13">13</a>А останалото от Галаад и целия Васан, царството на Ог, дадох на половината от манасиевото племе. Цялата област на Аргов с целия Васан се нарича земя на великаните.</span> <span class="verse"><a name="14">14</a>Яир, синът на Манасия завзе цялата област на Аргов до границата на гесурците и маахатците и нарече Васан на свое име — Авот-Яир и до днес.</span> <span class="verse"><a name="15">15</a>А на Махир дадох Галаад.</span> <span class="verse"><a name="16">16</a>А на рувимците и на гадците дадох от Галаад до реката Арнон, до средата на реката за граница и до реката Явок, границата на синовете на Амон,</span> <span class="verse"><a name="17">17</a>също и равнината, и Йордан за граница, от Хинерот чак до морето на равнината, Солено море, под склоновете на Фасга на изток.</span> <span class="verse"><a name="18">18</a>И в онова време ви заповядах и казах: ГОСПОД, вашият Бог, ви даде тази земя да я притежавате. Всички вие, храбри мъже, ще минете в боен ред пред братята си, израилевите синове.</span> <span class="verse"><a name="19">19</a>А жените ви и децата ви, и добитъкът ви — зная, че имате много добитък — да останат в градовете ви, които ви дадох,</span> <span class="verse"><a name="20">20</a>докато ГОСПОД даде почивка на братята ви както на вас и те също завладеят земята, която ГОСПОД, вашият Бог, им дава оттатък Йордан. Тогава да се върнете, всеки в притежанието си, което ви дадох.</span> <span class="verse"><a name="21">21</a>И в онова време заповядах на Иисус и казах: Очите ти видяха всичко, което ГОСПОД, вашият Бог, направи на тези двама царе; така ще направи ГОСПОД на всичките царства, в които ще преминеш.</span> <span class="verse"><a name="22">22</a>Не се бойте от тях, защото ГОСПОД, вашият Бог, е Този, който воюва за вас.</span> <span class="verse"><a name="23">23</a>В онова време се помолих на ГОСПОДА и казах:</span> <span class="verse"><a name="24">24</a>Господи БОЖЕ, Ти си започнал да показваш на слугата Си величието Си и силната Си ръка; защото кой е този бог на небето или на земята, който може да върши като Твоите дела и според Твоята мощ?</span> <span class="verse"><a name="25">25</a>Моля Те да премина и да видя добрата земя отвъд Йордан, тази добра планинска страна и Ливан.</span> <span class="verse"><a name="26">26</a>Но ГОСПОД ми се беше разгневил заради вас и не ме послуша. И ГОСПОД ми каза: Достатъчно ти е! Не Ми говори повече за това.</span> <span class="verse"><a name="27">27</a>Изкачи се на върха на Фасга и вдигни очите си на запад и на север, на юг и на изток и виж земята с очите си, защото няма да преминеш този Йордан.</span> <span class="verse"><a name="28">28</a>Но заповядай на Иисус и го утвърди, и го укрепи; защото той ще мине пред този народ и той ще им раздели за наследство земята, която ще видиш.</span> <span class="verse"><a name="29">29</a>И останахме в долината срещу Вет-Фегор.</span> </p></div</div></div></body></html>