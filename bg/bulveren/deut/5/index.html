<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/deut/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/deut">Deuteronomy</a> &gt <strong>Chapter 5</strong></div><p><span class="verse"><a name="1">1</a>И Мойсей повика целия Израил и им каза: Слушай, Израилю, наредбите и правилата, които изговарям в ушите ви днес, за да ги научите и да внимавате да ги спазвате.</span> <span class="verse"><a name="2">2</a>ГОСПОД, нашият Бог, направи с нас завет на Хорив.</span> <span class="verse"><a name="3">3</a>ГОСПОД не направи този завет с бащите ни, а с нас, всички, които днес сме живи тук.</span> <span class="verse"><a name="4">4</a>ГОСПОД говори с вас лице в лице на планината отсред огъня.</span> <span class="verse"><a name="5">5</a>По онова време аз стоях между ГОСПОДА и вас, за да ви обявя ГОСПОДНОТО слово, защото вие се страхувахте от огъня и не се изкачихте на планината. Той каза:</span> <span class="verse"><a name="6">6</a>Аз съм ГОСПОД, твоят Бог, който те изведох от египетската земя, от дома на робството.</span> <span class="verse"><a name="7">7</a>Да нямаш други богове освен Мен!</span> <span class="verse"><a name="8">8</a>Да не си правиш кумир — каквото и да било подобие на нещо, което е на небето горе или което е на земята долу, или което е във водата под земята;</span> <span class="verse"><a name="9">9</a>да не им се покланяш, нито да им служиш, защото Аз, ГОСПОД, твоят Бог, съм Бог ревнив, който въздавам вината на бащите върху синовете до третото и четвъртото поколение на онези, които Ме мразят,</span> <span class="verse"><a name="10">10</a>а оказвам милост към хиляди поколения на онези, които Ме обичат и спазват Моите заповеди.</span> <span class="verse"><a name="11">11</a>Да не изговаряш напразно Името на ГОСПОДА, своя Бог, защото ГОСПОД няма да остави ненаказан онзи, който изговаря напразно Името Му.</span> <span class="verse"><a name="12">12</a>Спазвай съботния ден, за да го освещаваш, както ГОСПОД, твоят Бог, ти е заповядал.</span> <span class="verse"><a name="13">13</a>Шест дни да работиш и да вършиш всичките си работи,</span> <span class="verse"><a name="14">14</a>а седмият ден е събота на ГОСПОДА, твоя Бог. Да не вършиш в него никаква работа, нито ти, нито синът ти, нито дъщеря ти, нито слугата ти, нито слугинята ти, нито волът ти, нито магарето ти, нито който и да било твой добитък, нито чужденецът ти, който е вътре в портите ти; за да си почива слугата ти и слугинята ти, както и ти.</span> <span class="verse"><a name="15">15</a>И помни, че беше роб в египетската земя и че ГОСПОД, твоят Бог, те изведе оттам с мощна ръка и с издигната мишца; затова ГОСПОД, твоят Бог, ти заповяда да пазиш съботния ден.</span> <span class="verse"><a name="16">16</a>Почитай баща си и майка си, както ГОСПОД, твоят Бог, ти заповяда, за да се продължат дните ти и да ти бъде добре в земята, която ГОСПОД, твоят Бог, ти дава.</span> <span class="verse"><a name="17">17</a>Не убивай.</span> <span class="verse"><a name="18">18</a>Не прелюбодействай.</span> <span class="verse"><a name="19">19</a>Не кради.</span> <span class="verse"><a name="20">20</a>Не свидетелствай лъжливо против ближния си.</span> <span class="verse"><a name="21">21</a>Не пожелавай жената на ближния си, да не ти се иска къщата на ближния ти, нито нивата му, нито слугата му, нито слугинята му, нито вола му, нито магарето му, нито каквото и да било нещо, което е на ближния ти.</span> <span class="verse"><a name="22">22</a>Тези думи ГОСПОД изговори на планината на цялото ваше събрание отсред огъня, облака и мрака със силен глас; и не прибави нищо повече. И ги написа на две каменни плочи и ми ги даде.</span> <span class="verse"><a name="23">23</a>И когато чухте гласа отсред тъмнината, докато планината гореше в огън, вие се приближихте до мен, всичките началници на племената ви и старейшините ви,</span> <span class="verse"><a name="24">24</a>и казахте: Ето, ГОСПОД, нашият Бог, ни показа славата Си и величието Си и ние чухме гласа Му отсред огъня; в този ден видяхме, че Бог говори с човека и той остава жив.</span> <span class="verse"><a name="25">25</a>И сега, защо да умираме? Този голям огън ще ни изпояде! Ако продължим да чуваме гласа на ГОСПОДА, нашия Бог, ще умрем,</span> <span class="verse"><a name="26">26</a>защото кой от всичките смъртни е чул гласа на живия Бог, говорещ отсред огъня, както ние го чухме, и е останал жив?</span> <span class="verse"><a name="27">27</a>Приближи се ти и чуй всичко, което казва ГОСПОД, нашият Бог; и ти ни говори всичко, което ГОСПОД, нашият Бог, ще ти каже, и ние ще слушаме и ще изпълняваме.</span> <span class="verse"><a name="28">28</a>И ГОСПОД чу гласа на думите ви, когато ми говорихте, и ГОСПОД ми каза: Чух гласа на думите на този народ, които те ти говориха. Добре казаха всичко, което казаха.</span> <span class="verse"><a name="29">29</a>Дано да имат такова сърце в себе си, че да се боят от Мен винаги и да пазят всичките Ми заповеди, за да бъде добре на тях и на синовете им до века!</span> <span class="verse"><a name="30">30</a>Иди, кажи им: Върнете се в шатрите си.</span> <span class="verse"><a name="31">31</a>А ти остани тук при Мен и Аз ще ти кажа всичките заповеди, наредби и правила, на които да ги научиш, за да ги вършат в земята, която им давам да притежават.</span> <span class="verse"><a name="32">32</a>Затова да внимавате да вършите така, както ГОСПОД, вашият Бог, ви заповяда; да не се отклонявате нито надясно, нито наляво.</span> <span class="verse"><a name="33">33</a>Да ходите по целия път, който ГОСПОД, вашият Бог, ви заповяда, за да живеете и да ви бъде добре, и да продължите дните си в земята, която ще притежавате.</span> </p></div</div></div></body></html>