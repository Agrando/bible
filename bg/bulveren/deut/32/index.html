<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/deut/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/deut">Deuteronomy</a> &gt <strong>Chapter 32</strong></div><p><span class="verse"><a name="1">1</a>Слушайте, небеса, и ще говоря; и чуй, земьо, думите на устата ми!</span> <span class="verse"><a name="2">2</a>Нека учението ми да падне като дъжда, словото ми да капе като росата, като ситен дъжд върху нежната зеленина и като пороен дъжд върху тревата;</span> <span class="verse"><a name="3">3</a>защото ще провъзглася Името на ГОСПОДА. Отдайте величие на нашия Бог!</span> <span class="verse"><a name="4">4</a>Той е Канарата, делото му е съвършено, защото всичките Му пътища са прави. Бог на истина и у Него няма неправда; праведен и прав е Той.</span> <span class="verse"><a name="5">5</a>Те се поквариха, не са Негови деца, позор е за тях, поколение извратено и нечестно.</span> <span class="verse"><a name="6">6</a>Така ли отплащате на ГОСПОДА, глупав и неразумен народе? Не е ли Той твоят Отец, който те изкупи? Той те направи и утвърди.</span> <span class="verse"><a name="7">7</a>Спомни си древните дни, замисли се за годините на много поколения. Попитай баща си и той ще ти извести, старейшините си и те ще ти кажат.</span> <span class="verse"><a name="8">8</a>Когато Всевишният даваше на народите наследството им, когато раздели човешките синове, постави границите на народите според броя на израилевите синове.</span> <span class="verse"><a name="9">9</a>Защото делът на ГОСПОДА е Неговият народ, Яков е мярката на Неговото наследство.</span> <span class="verse"><a name="10">10</a>Той го намери в пустинна земя и в пустошта, във воя на пустинята. Обгради ги, настави го, пази го като зеницата на окото Си.</span> <span class="verse"><a name="11">11</a>Както орел разбутва гнездото си и кръжи над малките си, разпростира крилата си и ги вдига, носи ги на крилата си;</span> <span class="verse"><a name="12">12</a>така ГОСПОД сам го води и нямаше с него чужд бог.</span> <span class="verse"><a name="13">13</a>Възнесе го по високите страни на земята, за да яде произведенията на нивите, и го кърми с мед от канарата и с масло от кремъчната скала,</span> <span class="verse"><a name="14">14</a>с каймак от кравите и мляко от овцете, с тлъстина от агнета и овни васански, и козли, с най-избраната пшеница и ти пи вино — кръв гроздова.</span> <span class="verse"><a name="15">15</a>Но Йесурун затлъстя и ритна — ти затлъстя, надебеля, угои се — и остави Бога, който го направи, и презря Канарата на спасението си.</span> <span class="verse"><a name="16">16</a>С чужди богове Го раздразниха до ревност, с мерзости Го разгневиха.</span> <span class="verse"><a name="17">17</a>Пожертваха на демони, а не на Бога, на богове, които не познаваха, на нови богове, въведени наскоро, от които бащите ви не се бояха.</span> <span class="verse"><a name="18">18</a>Ти пренебрегна Канарата, която те роди, и забрави Бога, който те създаде.</span> <span class="verse"><a name="19">19</a>И ГОСПОД видя и ги отхвърли, защото го разгневиха синовете Му и дъщерите Му.</span> <span class="verse"><a name="20">20</a>И каза: Ще скрия лицето Си от тях, ще видя какъв ще бъде краят им, защото са извратено поколение, синове, в които няма вярност.</span> <span class="verse"><a name="21">21</a>Те ме раздразниха до ревност с онова, което не е Бог, разгневиха Ме с идолите си. Затова и Аз ще ги раздразня до ревност с онези, които не са народ, с народ несмислен ще ги разгневя.</span> <span class="verse"><a name="22">22</a>Защото огън пламна в гнева Ми и ще гори до най-дълбокия Шеол; ще изгори земята с реколтата й и ще запали основите на планините.</span> <span class="verse"><a name="23">23</a>Ще натрупам злини върху тях, ще хвърля срещу тях стрелите си.</span> <span class="verse"><a name="24">24</a>Ще излинеят от глад, ще бъдат изпоядени от треска и страшен мор и ще изпратя върху тях зверски зъби и отровата на пълзящите в праха.</span> <span class="verse"><a name="25">25</a>Вън мечът, а вътре ужас ще погубва младежа и девойката, кърмачето и белокосия старец.</span> <span class="verse"><a name="26">26</a>Щях да кажа: Ще ги разпилея, ще излича спомена за тях отсред хората! —</span> <span class="verse"><a name="27">27</a>ако не се боях от предизвикателството на врага, да не би противниците им да разберат погрешно, да не би да кажат: Издигнатата ни ръка направи всичко това, а не ГОСПОД.</span> <span class="verse"><a name="28">28</a>Защото са народ, изгубил всякакъв разсъдък и разум няма в тях.</span> <span class="verse"><a name="29">29</a>О, да бяха мъдри, да разбираха това, да бяха размислили за края си!</span> <span class="verse"><a name="30">30</a>Как би могъл един да прогони хиляда и двама да обърнат в бяг десет хиляди, ако Канарата им не ги беше продала и ГОСПОД не ги беше предал!</span> <span class="verse"><a name="31">31</a>Защото тяхната канара не е като нашата Канара — дори самите ни врагове съдят за това.</span> <span class="verse"><a name="32">32</a>Понеже тяхната лоза е от содомската лоза и от гоморските ниви; гроздето им е отровно грозде, гроздовете им са горчиви.</span> <span class="verse"><a name="33">33</a>Виното им е драконова отрова и смъртоносна змийска отрова.</span> <span class="verse"><a name="34">34</a>Това не е ли скрито у Мен, запечатано в съкровищниците Ми?</span> <span class="verse"><a name="35">35</a>Отмъщението е Мое и възмездието за времето, когато кракът им ще се подхлъзне, защото денят на гибелта им е близо и неизбежното бърза към тях.</span> <span class="verse"><a name="36">36</a>Защото ГОСПОД ще съди народа Си и ще се смили над слугите Си, когато види, че изчезна силата им, и че не остана никой — роб или свободен.</span> <span class="verse"><a name="37">37</a>И ще каже: Къде са боговете им, канарата, на която се уповаваха,</span> <span class="verse"><a name="38">38</a>които ядяха тлъстината на жертвите им и пиеха виното на възлиянието им? Нека те станат и ви помогнат, нека те ви бъдат закрила!</span> <span class="verse"><a name="39">39</a>Вижте сега, че Аз, Аз съм и освен Мен няма бог. Аз умъртвявам и Аз съживявам, Аз наранявам и Аз изцелявам и няма кой да избавя от ръката Ми!</span> <span class="verse"><a name="40">40</a>Защото вдигам ръката Си към небето и казвам: Жив съм Аз до века!</span> <span class="verse"><a name="41">41</a>Ако изостря блестящия Си меч и ръката Ми поеме съда, ще отмъстя на враговете Си и ще отплатя на онези, които Ме мразят.</span> <span class="verse"><a name="42">42</a>Ще напоя стрелите Си с кръв и мечът Ми ще поглъща плът, с кръвта на убитите и на пленените, от главите на вражеските князе.</span> <span class="verse"><a name="43">43</a>Ликувайте, народи, с Неговия народ, защото Той отмъсти за кръвта на слугите Си и ще отдаде възмездие на враговете Си, и ще направи умилостивение за земята Си и за народа Си.</span> <span class="verse"><a name="44">44</a>И Мойсей дойде и изговори всичките думи на тази песен на всеослушание пред народа, той и Осия, сина на Навий.</span> <span class="verse"><a name="45">45</a>И когато Мойсей свърши да говори всички тези думи на целия Израил,</span> <span class="verse"><a name="46">46</a>той им каза: Насочете сърцата си към всички тези думи, с които днес ви засвидетелствам, и ги заповядайте на синовете си, за да внимават да вършат всичките думи на този закон.</span> <span class="verse"><a name="47">47</a>Защото за вас това не е празно слово, а това е животът ви; и чрез това слово ще продължите живота си в земята, към която преминавате Йордан, за да я завладеете.</span> <span class="verse"><a name="48">48</a>И ГОСПОД говори на Мойсей в същия този ден и каза:</span> <span class="verse"><a name="49">49</a>Изкачи се на тази планина Аварим, планината Нево, която е в моавската земя срещу Ерихон, и разгледай ханаанската земя, която давам на израилевите синове за притежание.</span> <span class="verse"><a name="50">50</a>И ще умреш на планината, на която ще се изкачиш, и ще се прибереш при народа си, както брат ти Аарон умря на планината Ор и се прибра при народа си,</span> <span class="verse"><a name="51">51</a>защото постъпихте невярно към Мен сред израилевите синове при водите на Мерива-Кадис в пустинята Цин, понеже не Ме осветихте сред израилевите синове.</span> <span class="verse"><a name="52">52</a>Затова ще видиш земята отдалеч, но няма да влезеш там, в земята, която давам на израилевите синове.</span> </p></div</div></div></body></html>