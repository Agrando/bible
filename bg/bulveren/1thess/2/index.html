<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1thess/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1thess">1 Thessalonians</a> &gt <strong>Chapter 2</strong></div><p><span class="verse"><a name="1">1</a>Защото вие сами знаете, братя, че нашият достъп при вас не беше напразен,</span> <span class="verse"><a name="2">2</a>но макар и пострадали и опозорени по-рано във Филипи, както знаете, ние придобихме смелост в нашия Бог да ви проповядваме Божието благовестие сред голяма борба.</span> <span class="verse"><a name="3">3</a>Защото нашето увещание не е от заблуда, нито от нечисти подбуди, нито с измама,</span> <span class="verse"><a name="4">4</a>а както сме били одобрени от Бога да ни се повери благовестието, така и говорим – не за да угаждаме на хора, а на Бога, който изпитва сърцата ни.</span> <span class="verse"><a name="5">5</a>Защото, както знаете, никога не сме употребявали ласкателни думи или прикрито сребролюбие – Бог е свидетел –</span> <span class="verse"><a name="6">6</a>нито сме търсили слава от хора – било от вас, или от други – макар и да сме могли да се държим с тежест като Христови апостоли,</span> <span class="verse"><a name="7">7</a>но сме се държали нежно с вас, като майка-кърмачка, която се грижи за децата си.</span> <span class="verse"><a name="8">8</a>Така, като имахме гореща любов към вас, бяхме готови да ви предадем не само Божието благовестие, но и своя живот, защото ни бяхте станали мили.</span> <span class="verse"><a name="9">9</a>Защото вие помните, братя, нашия труд и усилие – как, като работехме ден и нощ, за да не натежим на нито един от вас, ние ви проповядвахме Божието благовестие.</span> <span class="verse"><a name="10">10</a>Вие сте свидетели, и Бог също, как свято, праведно и безукорно се държахме към вас, вярващите,</span> <span class="verse"><a name="11">11</a>като знаете как увещавахме и утешавахме всеки един от вас, както баща – децата си,</span> <span class="verse"><a name="12">12</a>и ви подтиквахме да живеете достойно за Бога, който ви призовава в Своето царство и слава.</span> <span class="verse"><a name="13">13</a>И затова и ние непрестанно благодарим на Бога за това, че като приехте чрез нас словото на Божието послание, го приехте не като човешко слово, а като Божие слово, каквото е наистина, което и действа във вас, вярващите.</span> <span class="verse"><a name="14">14</a>Защото вие, братя, станахте подражатели на Божиите църкви в Христос Иисус, които са в Юдея, понеже и вие пострадахте по същия начин от своите сънародници, както те – от юдеите,</span> <span class="verse"><a name="15">15</a>които убиха и Господ Иисус, и пророците и прогониха и нас, и на Бога не угаждат, и на всички хора се противопоставят,</span> <span class="verse"><a name="16">16</a>като ни забраняват да говорим на езичниците, за да се спасят и те. Така те винаги допълват греховете си, но гневът ги постигна окончателно.</span> <span class="verse"><a name="17">17</a>А ние, братя, като останахме без вас за кратко време – като присъствие, а не в нашето сърце – се постарахме още повече, с голямо желание да видим лицето ви.</span> <span class="verse"><a name="18">18</a>Затова пожелахме да дойдем при вас – поне аз, Павел, и веднъж, и два пъти – но Сатана ни попречи.</span> <span class="verse"><a name="19">19</a>Понеже, коя е нашата надежда или радост, или венец, с който се хвалим пред нашия Господ Иисус при Неговото пришествие? Не сте ли вие?</span> <span class="verse"><a name="20">20</a>Защото вие сте нашата слава и радост.</span> </p></div</div></div></body></html>