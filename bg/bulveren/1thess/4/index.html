<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1thess/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1thess">1 Thessalonians</a> &gt <strong>Chapter 4</strong></div><p><span class="verse"><a name="1">1</a>По-нататък, братя, молим ви и ви увещаваме в Господ Иисус: така, както сте научили от нас как трябва да живеете и да угаждате на Бога – както и живеете наистина – така да преуспявате все повече и повече.</span> <span class="verse"><a name="2">2</a>Защото знаете какви наставления ви дадохме чрез Господ Иисус.</span> <span class="verse"><a name="3">3</a>Понеже това е Божията воля – вашето освещение; да се въздържате от блудство;</span> <span class="verse"><a name="4">4</a>всеки от вас да знае как да спечели своя съсъд в святост и почит,</span> <span class="verse"><a name="5">5</a>не в страстна похот, както езичниците, които не познават Бога;</span> <span class="verse"><a name="6">6</a>и никой да не престъпва и да не ощетява брат си в това нещо, защото за всичко това ще отмъсти Господ, както и предварително ви предупредихме и уверихме.</span> <span class="verse"><a name="7">7</a>Защото Бог не ни е призовал за нечистота, а за освещение.</span> <span class="verse"><a name="8">8</a>Затова, който отхвърля това, отхвърля не човек, а Бога, който ви дава и Светия Си Дух.</span> <span class="verse"><a name="9">9</a>А за братолюбието няма нужда да ви пиша, защото вие сами сте научени от Бога да се любите един друг</span> <span class="verse"><a name="10">10</a>и вие наистина правите това към всичките братя по цяла Македония. Но ние ви умоляваме, братя, да преуспявате все повече и повече</span> <span class="verse"><a name="11">11</a>и усърдно да се стараете да бъдете тихи, да вършите своите си работи и да работите с ръцете си, както ви заръчахме,</span> <span class="verse"><a name="12">12</a>за да живеете благоприлично пред външните хора и да не се нуждаете от никого.</span> <span class="verse"><a name="13">13</a>А не желаем, братя, да останете в незнание за онези, които са починали, за да не скърбите като другите, които нямат надежда.</span> <span class="verse"><a name="14">14</a>Защото, ако вярваме, че Иисус умря и възкръсна, така и Бог ще приведе починалите чрез Иисус с Него.</span> <span class="verse"><a name="15">15</a>Защото това ви казваме чрез словото от Господа: че ние, живите, останалите до Господното пришествие, няма да изпреварим починалите.</span> <span class="verse"><a name="16">16</a>Понеже Сам Господ ще слезе от небето с команда, с гласа на архангел и с Божия тръба; и мъртвите в Христос първо ще възкръснат;</span> <span class="verse"><a name="17">17</a>после ние, живите, останалите, ще бъдем грабнати заедно с тях в облаци да срещнем Господа във въздуха; и така ще бъдем винаги с Господа.</span> <span class="verse"><a name="18">18</a>И така, насърчавайте се един друг с тези думи.</span> </p></div</div></div></body></html>