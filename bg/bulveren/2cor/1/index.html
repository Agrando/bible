<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2cor/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2cor">2 Corinthians</a> &gt <strong>Chapter 1</strong></div><p><span class="verse"><a name="1">1</a>Павел, с Божията воля апостол на Иисус Христос, и брат Тимотей до Божията църква, която е в Коринт, и до всичките светии, които са по цяла Ахая:</span> <span class="verse"><a name="2">2</a>Благодат на вас и мир от Бога, нашия Отец, и Господ Иисус Христос.</span> <span class="verse"><a name="3">3</a>Благословен да бъде Бог и Отец на нашия Господ Иисус Христос, Отец на милостите и Бог на всяка утеха,</span> <span class="verse"><a name="4">4</a>който ни утешава във всяка наша скръб, за да можем и ние да утешаваме тези, които се намират в каквато и да било скръб, с утехата, с която и ние сме утешавани от Бога.</span> <span class="verse"><a name="5">5</a>Защото, както изобилстват в нас страданията на Христос, така и нашата утеха изобилства чрез Христос.</span> <span class="verse"><a name="6">6</a>И ако ни притесняват, това е за вашата утеха и спасение; или ако ни утешават, това е за вашата утеха (и спасение), която действа, като устоявате на същите страдания, които понасяме и ние.</span> <span class="verse"><a name="7">7</a>И надеждата ни за вас е твърда, като знаем, че както сте участници в страданията, така сте и в утехата.</span> <span class="verse"><a name="8">8</a>Защото не искаме, братя, да не знаете за скръбта, която ни сполетя в Азия – че бяхме изключително притеснени, свръх силите си, така че дори се отчаяхме за живота си;</span> <span class="verse"><a name="9">9</a>но ние самите бяхме приели смъртната присъда в себе си, за да не се уповаваме на себе си, а на Бога, който възкресява мъртвите,</span> <span class="verse"><a name="10">10</a>който ни избави от толкова близка смърт и още избавя и на когото се надяваме, че пак ще ни избавя,</span> <span class="verse"><a name="11">11</a>като ни съдействате и вие чрез молитва, така че поради дадената на нас чрез молитвите на мнозина благодат да благодарят мнозина за нас.</span> <span class="verse"><a name="12">12</a>Защото нашата похвала е тази: свидетелството на нашата съвест, че живяхме на света с простота и Божия искреност – не с плътска мъдрост, а в Божията благодат; и най-много между вас.</span> <span class="verse"><a name="13">13</a>Защото не ви пишем друго освен това, което четете, а и разбирате, и което се надявам, че ще разберете и до край;</span> <span class="verse"><a name="14">14</a>както и отчасти сте разбрали, че ние сме похвала за вас, както и вие – за нас, в Деня на нашия Господ Иисус.</span> <span class="verse"><a name="15">15</a>С тази увереност възнамерявах да дойда при вас преди това, за да имате втора благодат,</span> <span class="verse"><a name="16">16</a>като мина през вас за Македония, а от Македония да дойда пак при вас и тогава вие да ме изпратите за Юдея.</span> <span class="verse"><a name="17">17</a>Като възнамерявах това, лекомислено ли постъпих? Или това, което възнамерявах, от плътта ли го възнамерявах, че да означава Да, да и Не, не едновременно?</span> <span class="verse"><a name="18">18</a>Но Бог е верен, така че словото ни към вас не е Да и Не.</span> <span class="verse"><a name="19">19</a>Защото Божият Син, Иисус Христос, който беше проповядван между вас от нас – от мен, Сила и Тимотей – не беше Да и Не, а в Него беше Да;</span> <span class="verse"><a name="20">20</a>понеже, колкото са Божиите обещания, всичките в Него са Да! -- затова и чрез Него е Амин! за слава на Бога чрез нас.</span> <span class="verse"><a name="21">21</a>А Този, който ни утвърждава заедно с вас в Христос и който ни е помазал, е Бог,</span> <span class="verse"><a name="22">22</a>който ни е запечатал и е дал в сърцата ни Духа в залог.</span> <span class="verse"><a name="23">23</a>И аз призовавам Бога за свидетел на моята душа, че за да ви пощадя, още не съм дошъл в Коринт.</span> <span class="verse"><a name="24">24</a>Не че ние господстваме над вашата вяра, а сме помощници на вашата радост; понеже чрез вярата вие стоите.</span> </p></div</div></div></body></html>