<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2cor/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2cor">2 Corinthians</a> &gt <strong>Chapter 12</strong></div><p><span class="verse"><a name="1">1</a>Трябва да се хваля, макар че не е от полза; но сега ще дойда до видения и откровения от Господа.</span> <span class="verse"><a name="2">2</a>Познавам един човек в Христос, който преди четиринадесет години – в тялото ли, не зная, вън от тялото ли, не зная, Бог знае – беше грабнат и занесен до третото небе.</span> <span class="verse"><a name="3">3</a>И зная за този човек – в тялото ли, или извън тялото, не зная, Бог знае –</span> <span class="verse"><a name="4">4</a>че беше грабнат и занесен в рая, и чу неизразими думи, които на човека не е позволено да изговори.</span> <span class="verse"><a name="5">5</a>С такъв човек ще се похваля, а със себе си няма да се похваля освен с немощите си.</span> <span class="verse"><a name="6">6</a>Защото, дори и да поискам да се похваля, няма да бъда безумен, понеже ще говоря истината; но се въздържам, за да не би някой да помисли за мен повече от това, което вижда в мен или чува от мен.</span> <span class="verse"><a name="7">7</a>А за да не се превъзнасям поради твърде многото откровения, ми се даде трън в плътта, пратеник от Сатана, да ме мъчи, за да не се превъзнасям.</span> <span class="verse"><a name="8">8</a>За това нещо три пъти се молих на Господа да се махне от мен;</span> <span class="verse"><a name="9">9</a>и Той ми каза: Достатъчна ти е Моята благодат; защото силата Ми се показва съвършена в немощ. И така, с голяма радост ще се похваля по-скоро с немощите си, за да почива на мен Христовата сила.</span> <span class="verse"><a name="10">10</a>Затова намирам удоволствие в немощи, в укори, в лишения, в гонения, в страхове заради Христос; защото, когато съм немощен, тогава съм силен.</span> <span class="verse"><a name="11">11</a>Станах безумен. Вие ме принудихте. Защото вие трябваше да ме препоръчвате, понеже не съм бил по-долен в нищо от превъзходните апостоли, макар и да съм нищо.</span> <span class="verse"><a name="12">12</a>Наистина, апостолските признаци се показаха между вас с пълно търпение, чрез знамения, чудеса и велики дела.</span> <span class="verse"><a name="13">13</a>Защото, в какво бяхте поставени по-долу от другите църкви освен в това, че сам аз не ви дотежах? Простете ми тази неправда!</span> <span class="verse"><a name="14">14</a>Ето, готов съм да дойда при вас за трети път �� няма да ви дотежа, защото не искам вашето, а вас; понеже децата не са длъжни да събират имот за родителите, а родителите – за децата.</span> <span class="verse"><a name="15">15</a>А пък аз с най-голяма радост ще харча и цял ще се похарча за душите ви. Ако аз ви любя повече, вие по-малко ли ще ме любите?</span> <span class="verse"><a name="16">16</a>Но нека да е така, че не съм ви натежал, но понеже съм бил хитър, съм ви уловил с измама.</span> <span class="verse"><a name="17">17</a>Припечелих ли аз чрез някои от онези, които изпратих до вас?</span> <span class="verse"><a name="18">18</a>Помолих Тит да отиде при вас и изпратих нашия брат с него. Тит припечели ли в нещо от вас? Не ходехме ли в същия дух, в същите стъпки?</span> <span class="verse"><a name="19">19</a>Още ли мислите, че ние се защищаваме пред вас? Ние говорим пред Бога в Христос, и всичко това, възлюбени мои, за ваше изграждане.</span> <span class="verse"><a name="20">20</a>Защото се боя, да не би като дойда, да не ви намеря такива, каквито ви желая, и вие да ме намерите такъв, какъвто не ме желаете; и да не би да има между вас раздори, завист, гняв, партизанщина, клюкарство, шушукания, големеене, бъркотии;</span> <span class="verse"><a name="21">21</a>да не би когато дойда пак, да ме смири моят Бог между вас и да оплача мнозина, които преди това са съгрешили и не са се покаяли за нечистотата, блудството и разпътството, на които са се предавали.</span> </p></div</div></div></body></html>