<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2cor/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2cor">2 Corinthians</a> &gt <strong>Chapter 3</strong></div><p><span class="verse"><a name="1">1</a>Пак ли започваме да се препоръчваме? Или и ние, както някои, имаме нужда от препоръчителни писма до вас или от вас?</span> <span class="verse"><a name="2">2</a>Вие сте нашето писмо, написано в сърцата ни, узнавано и прочитано от всички хора;</span> <span class="verse"><a name="3">3</a>и става явно, че вие сте Христово писмо, произлязло чрез нашето служение, написано не с мастило, а с Духа на живия Бог, не на плочи от камък, а на плочи от плът – на сърцето.</span> <span class="verse"><a name="4">4</a>И ние имаме такава увереност спрямо Бога чрез Христос;</span> <span class="verse"><a name="5">5</a>не че ние сме способни от само себе си да съдим за нещо като от нас си, но нашата способност е от Бога,</span> <span class="verse"><a name="6">6</a>който ни направи способни да бъдем служители на нов завет – не на буквата, а на Духа; защото буквата убива, а Духът оживотворява.</span> <span class="verse"><a name="7">7</a>Но ако служенето на онова, което докарва смърт, написано с букви, издълбани на камък, стана с такава слава, че израилевите синове не можеха да гледат Мойсей в лице заради блясъка на лицето му, който преминаваше,</span> <span class="verse"><a name="8">8</a>как служенето на Духа няма да бъде с по-голяма слава?</span> <span class="verse"><a name="9">9</a>Защото, ако служенето на онова, което докарва осъждане, стана със слава, служенето на онова, което докарва правда, го надминава много повече по слава.</span> <span class="verse"><a name="10">10</a>Защото и онова, което е било прославено, не е било прославено в това отношение, поради славата, която превъзхожда.</span> <span class="verse"><a name="11">11</a>Защото, ако преходното беше със слава, колко повече ще бъде в слава трайното!</span> <span class="verse"><a name="12">12</a>И така, като имаме такава надежда, пристъпваме с голямо дръзновение</span> <span class="verse"><a name="13">13</a>и не сме като Мойсей, който слагаше покривало на лицето си, за да не могат израилевите синове да гледат края на това, което преминаваше.</span> <span class="verse"><a name="14">14</a>Но техните умове бяха заслепени. Защото и до днес същото това покривало стои при прочитането на Стария Завет, като не се открива, защото то се отмахва в Христос.</span> <span class="verse"><a name="15">15</a>Но и до днес при прочитането на Мойсей покривало лежи на сърцето им,</span> <span class="verse"><a name="16">16</a>но когато Израил се обърне към Господа, покривалото се отмахва.</span> <span class="verse"><a name="17">17</a>А Господ е Духът; и където е Господният Дух, там е свобода.</span> <span class="verse"><a name="18">18</a>А ние всички, с открито лице, гледайки като в огледало Господната слава, биваме преобразявани в същия образ от слава в слава, като от Господния Дух.</span> </p></div</div></div></body></html>