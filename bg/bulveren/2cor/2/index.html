<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2cor/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2cor">2 Corinthians</a> &gt <strong>Chapter 2</strong></div><p><span class="verse"><a name="1">1</a>Но в себе си реших това: да не идвам при вас пак със скръб.</span> <span class="verse"><a name="2">2</a>Защото, ако аз ви наскърбявам, то кой ще развесели мен, ако не този, който е бил наскърбен от мен?</span> <span class="verse"><a name="3">3</a>И това писах нарочно, да не би когато дойда, да бъда наскърбен от онези, които би трябвало да ме зарадват, като съм сигурен във всички вас, че моята радост е радостта на всички вас.</span> <span class="verse"><a name="4">4</a>Защото с голяма скръб и свито сърце ви писах с много сълзи – не за да се наскърбите, а за да познаете любовта, която аз имам особено към вас.</span> <span class="verse"><a name="5">5</a>Но ако някой е причинил скръб, не е наскърбил мен, а донякъде – да не кажа прекалено много – всички вас.</span> <span class="verse"><a name="6">6</a>За такъв един е достатъчно това наказание, което му е било наложено от мнозинството;</span> <span class="verse"><a name="7">7</a>така че сега вече вие трябва по-добре да му простите и да го утешите, да не би такъв един да бъде погълнат от прекомерната скръб.</span> <span class="verse"><a name="8">8</a>Затова ви умолявам да го уверите в любовта си към него.</span> <span class="verse"><a name="9">9</a>Понеже затова и писах – за да позная от опит дали сте послушни във всичко.</span> <span class="verse"><a name="10">10</a>А на когото вие прощавате нещо, прощавам и аз; защото, ако и аз съм простил нещо, простил съм го заради вас пред лицето на Христос,</span> <span class="verse"><a name="11">11</a>да не би Сатана да добие преимущество над нас; защото неговите замисли не са ни неизвестни.</span> <span class="verse"><a name="12">12</a>И когато дойдох в Троада да проповядвам благовестието на Христос и когато ми се отвори врата в Господното дело,</span> <span class="verse"><a name="13">13</a>духът ми не се успокои, понеже не намерих брат си Тит, а като се простих с тях, отпътувах за Македония.</span> <span class="verse"><a name="14">14</a>Но благодаря на Бога, който винаги ни води в победно шествие в Христос и на всяко място изявява чрез нас благоуханието на познанието за Него.</span> <span class="verse"><a name="15">15</a>Защото за Бога ние сме благоуханието на Христос сред тези, които се спасяват, и сред онези, които погиват.</span> <span class="verse"><a name="16">16</a>За едните – смъртоносно ухание, което докарва смърт, а за другите – животворно ухание, което докарва живот. И кой е способен на това?</span> <span class="verse"><a name="17">17</a>Защото ние не сме като мнозината, които изопачават Божието слово, а говорим искрено в Христос, като от Бога, пред Бога.</span> </p></div</div></div></body></html>