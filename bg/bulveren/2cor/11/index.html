<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2cor">2 Corinthians</a> &gt <strong>Chapter 11</strong></div><p><span class="verse"><a name="1">1</a>О, да бихте потърпели още малко моето безумие! Но и вие наистина ме търпите!</span> <span class="verse"><a name="2">2</a>Защото ревнувам за вас с божествена ревност, понеже ви сгодих за един Мъж, за да ви представя като чиста девица пред Христос.</span> <span class="verse"><a name="3">3</a>Но се боя, да не би както змията измами Ева с хитростта си, така и вашите умове да се покварят и да отпаднат от простотата, която дължите на Христос.</span> <span class="verse"><a name="4">4</a>Защото, ако дойде някой и ви проповядва друг Иисус, когото ние не сме проповядвали, или ако получите друг дух, когото не сте получили, или друго благовестие, което не сте приели, вие лесно търпите това.</span> <span class="verse"><a name="5">5</a>Обаче аз мисля, че не съм в нищо по-долен от превъзходните апостоли!</span> <span class="verse"><a name="6">6</a>Но дори и да съм неучен в говоренето, в познанието не съм; и ние по всякакъв начин сме ви показали това пред всички.</span> <span class="verse"><a name="7">7</a>Грях ли сторих, като смирявах себе си, за да се издигнете вие, понеже ви проповядвах Божието благовестие даром?</span> <span class="verse"><a name="8">8</a>Други църкви обрах, като вземах заплата от тях, за да служа на вас.</span> <span class="verse"><a name="9">9</a>А когато бях при вас и изпаднах в нужда, не дотежах на никого, защото братята, които дойдоха от Македония, задоволиха нуждата ми. Така във всичко се пазих и ще се пазя, да не ви бъда в тежест.</span> <span class="verse"><a name="10">10</a>Христовата истина, която е в мен, свидетелства, че никой няма да ми отнеме тази похвала в ахайските места.</span> <span class="verse"><a name="11">11</a>Защо? Защото не ви любя ли? Бог знае!</span> <span class="verse"><a name="12">12</a>А каквото правя, това и ще правя, за да отрежа възможността на тези, които търсят възможност да бъдат считани за такива, каквито сме ние, в това, с което те се хвалят.</span> <span class="verse"><a name="13">13</a>Защото такива хора са лъжеапостоли, измамни работници, които се преправят на Христови апостоли.</span> <span class="verse"><a name="14">14</a>И това не е чудно, защото сам Сатана се преправя на ангел на светлината.</span> <span class="verse"><a name="15">15</a>Така че не е голямо нещо, ако и неговите служители се преправят на служители на правдата. Но техният край ще бъде според делата им.</span> <span class="verse"><a name="16">16</a>Пак казвам, никой да не ме счита за безумен; ако ли не, приемете ме като безумен, та и аз да се похваля малко.</span> <span class="verse"><a name="17">17</a>Това, което казвам, не го казвам по Господа, а като в безумие, в тази моя увереност на хваленето.</span> <span class="verse"><a name="18">18</a>Тъй като мнозина се хвалят по плът, ще се похваля и аз.</span> <span class="verse"><a name="19">19</a>Защото вие, като сте разумни, с готовност търпите безумните;</span> <span class="verse"><a name="20">20</a>понеже търпите, ако някой ви заробва, ако ви изпояжда, ако ви обира, ако се превъзнася, ако ви бие по лицето.</span> <span class="verse"><a name="21">21</a>За срам казвам, че бяхме слаби; но в каквото се осмелява някой – неразумно говоря – осмелявам се и аз.</span> <span class="verse"><a name="22">22</a>Евреи ли са? И аз съм. Израилтяни ли са? И аз съм. Авраамово потомство ли са? И аз съм.</span> <span class="verse"><a name="23">23</a>Христови служители ли са? – В безумие говоря. – Аз още повече. Бил съм в много повече усилия, прекомерно в бичувания, още повече в тъмници и много пъти и на смърт.</span> <span class="verse"><a name="24">24</a>Пет пъти юдеите са ми удряли по четиридесет удара без един,</span> <span class="verse"><a name="25">25</a>три пъти са ме били с тояги, веднъж са ме пребивали с камъни, три пъти съм претърпявал корабокрушение, една нощ и един ден съм бил сред морските стихии.</span> <span class="verse"><a name="26">26</a>Много пъти съм бил в пътешествия, в опасност от реки, в опасност от разбойници, в опасност от съотечественици, в опасност от езичници, в опасност в града, в опасност в пустинята, в опасност в морето, в опасност между лъжебратя;</span> <span class="verse"><a name="27">27</a>в труд и мъка, много пъти в неспане, в глад и жажда, много пъти в пост, в студ и голота;</span> <span class="verse"><a name="28">28</a>и освен всичко, това, което тежи върху мен всеки ден – грижата за всичките църкви.</span> <span class="verse"><a name="29">29</a>Кой изнемощява, без да изнемощявам и аз? Кой се съблазнява, без да се разпалвам и аз?</span> <span class="verse"><a name="30">30</a>Ако трябва да се хваля, ще се похваля със своята немощ.</span> <span class="verse"><a name="31">31</a>Бог и Отец на нашия Господ Иисус (Христос), който е благословен до века, знае, че не лъжа.</span> <span class="verse"><a name="32">32</a>В Дамаск областният управител на цар Арета постави стража в град Дамаск, за да ме улови,</span> <span class="verse"><a name="33">33</a>но през един прозорец ме спуснаха по стената с кош и избягах от ръцете му.</span> </p></div</div></div></body></html>