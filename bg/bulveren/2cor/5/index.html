<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/2cor/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/2cor">2 Corinthians</a> &gt <strong>Chapter 5</strong></div><p><span class="verse"><a name="1">1</a>Защото знаем, че ако се развали земният ни дом, телесната ни скиния, имаме от Бога здание на небесата, дом неръкотворен, вечен.</span> <span class="verse"><a name="2">2</a>Понеже в този дом ние стенем, като копнеем да се облечем с нашето небесно жилище,</span> <span class="verse"><a name="3">3</a>стига само, като сме облечени, да не се намерим голи.</span> <span class="verse"><a name="4">4</a>Понеже, като сме в тази телесна скиния, ние стенем обременени; защото желаем не да бъдем съблечени, а да бъдем облечени още повече, така че смъртното да бъде погълнато от живота.</span> <span class="verse"><a name="5">5</a>А Този, който ни е направил точно за това, е Бог, който ни е дал и Духа в залог.</span> <span class="verse"><a name="6">6</a>И така, винаги сме дързостни, като знаем, че докато сме у дома в тялото, ние сме далеч от Господа,</span> <span class="verse"><a name="7">7</a>защото ходим с вярване, а не с виждане.</span> <span class="verse"><a name="8">8</a>И така, ние сме дързостни и предпочитаме да сме далеч от тялото и да дойдем у дома при Господа.</span> <span class="verse"><a name="9">9</a>Затова и ревностно се стараем – било у дома или далеч – да бъдем угодни на Него.</span> <span class="verse"><a name="10">10</a>Защото всички ние трябва да се явим пред Христовото съдилище, за да получи всеки според това, което е правил в тялото – било добро, или зло.</span> <span class="verse"><a name="11">11</a>И така, като познаваме страха от Господа, убеждаваме хората, а за Бога сме открити; надявам се още, че и за вашите съвести сме открити.</span> <span class="verse"><a name="12">12</a>И не препоръчваме себе си отново на вас, а ви даваме повод да се хвалите с нас, за да го използвате срещу онези, които се хвалят с това, което е на лице, а не с това, което е на сърце.</span> <span class="verse"><a name="13">13</a>Защото, ако сме излезли извън себе си, то е заради Бога; или ако сме разумни, то е заради вас.</span> <span class="verse"><a name="14">14</a>Защото Христовата любов ни принуждава, като разсъждаваме така, че ако един е умрял за всичките, тогава и всичките са умрели;</span> <span class="verse"><a name="15">15</a>и че Той умря за всички, така че тези, които живеят, да не живеят вече за себе си, а за Този, който за тях е умрял и е бил възкресен.</span> <span class="verse"><a name="16">16</a>Затова, отсега нататък ние не познаваме никого по плът; дори и да сме познавали Христос по плът, пак сега вече не Го познаваме така.</span> <span class="verse"><a name="17">17</a>И така, ако някой е в Христос, той е ново създание; старото премина, ето, (всичко) стана ново!</span> <span class="verse"><a name="18">18</a>А всичко е от Бога, който ни примири със Себе Си чрез (Иисус) Христос и ни даде служение на примирение,</span> <span class="verse"><a name="19">19</a>тоест, че Бог беше в Христос и примири света със Себе Си, като не счете на хората прегрешенията им, и че вложи в нас словото на примирението.</span> <span class="verse"><a name="20">20</a>И така, от страна на Христос ние сме посланици, като че Бог чрез нас умолява; молим ви от страна на Христос: примирете се с Бога,</span> <span class="verse"><a name="21">21</a>който за нас направи грешен Онзи, който не знаеше грях, за да станем ние в Него праведни пред Бога.</span> </p></div</div></div></body></html>