<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 27</strong></div><p><span class="verse"><a name="1">1</a>И когато беше решено да отплаваме за Италия, предадоха Павел и няколко други затворници на един стотник на име Юлий, от Августовия полк.</span> <span class="verse"><a name="2">2</a>И като се качихме на един адрамитски кораб, който щеше да отплава за местата покрай азиатския бряг, тръгнахме и с нас беше Аристарх, македонец от Солун.</span> <span class="verse"><a name="3">3</a>На другия ден стигнахме в Сидон. И Юлий се отнасяше човеколюбиво към Павел и му позволи да отиде при приятелите си, за да се възползва от грижите им.</span> <span class="verse"><a name="4">4</a>И оттам, като тръгнахме, плавахме на зЁвет под Кипър, понеже ветровете бяха насрещни.</span> <span class="verse"><a name="5">5</a>И като преплавахме морето покрай Киликия и Памфилия, стигнахме в ликийския град Мира.</span> <span class="verse"><a name="6">6</a>Там стотникът намери един александрийски кораб, който плаваше за Италия, и ни качи на него.</span> <span class="verse"><a name="7">7</a>И след като бяхме плавали с усилие в продължение на много дни и едва стигнахме срещу Книд, понеже вятърът не ни позволяваше да влезем там, плавахме на зЁвет под Крит срещу нос Салмон.</span> <span class="verse"><a name="8">8</a>И като преминахме и него с мъка, стигнахме до едно място, което се казва Добри пристанища, близо до което беше град Ласей.</span> <span class="verse"><a name="9">9</a>Но след като беше минало много време и плаването беше вече опасно, защото и постът беше минал, Павел ги съветваше, като им казваше:</span> <span class="verse"><a name="10">10</a>Мъже, виждам, че това пътуване ще бъде с повреда и голяма загуба не само на товара и на кораба, но и на живота ни.</span> <span class="verse"><a name="11">11</a>Но стотникът се доверяваше повече на кормчията и на притежателя на кораба, отколкото на думите на Павел.</span> <span class="verse"><a name="12">12</a>И понеже пристанището не беше годно за презимуване, повечето изказваха мнение да отпътуват, ако би било възможно, до Феникс, едно критско пристанище, което е отворено към югозапад и северозапад, и там да презимуват.</span> <span class="verse"><a name="13">13</a>И когато подухна южен вятър, мислейки, че са постигнали целта си, те вдигнаха котва и заплаваха б��изо покрай Крит.</span> <span class="verse"><a name="14">14</a>Но малко след това се спусна бурен вятър, наречен Евраквилон,</span> <span class="verse"><a name="15">15</a>и когато корабът беше повлечен и не можеше да устои на вятъра, ние се предадохме и се оставихме да ни носи.</span> <span class="verse"><a name="16">16</a>И като минахме на зЁвет под едно островче, наречено Клавдий, с мъка успяхме да овладеем спасителната лодка;</span> <span class="verse"><a name="17">17</a>и когато я извадиха, започнаха да използват средства, при което препасваха кораба отдолу, и тъй като се бояха да не заседнат в пясъците на Сиртис, свалиха платната и се носеха така.</span> <span class="verse"><a name="18">18</a>И понеже бяхме в голяма беда от бурята, на следващия ден започнаха да изхвърлят товара.</span> <span class="verse"><a name="19">19</a>А на третия ден сами, със собствените си ръце, изхвърлиха корабните принадлежности.</span> <span class="verse"><a name="20">20</a>И понеже от много дни не се виждаше ни слънце, ни звезди и силната буря напираше, накрая изчезна всяка надежда да бъдем спасени.</span> <span class="verse"><a name="21">21</a>А след дълго неядене Павел застана между тях и каза: Мъже, трябваше да ме слушате и да не тръгваме от Крит, за да не си навличаме тези беди и щети.</span> <span class="verse"><a name="22">22</a>Но сега ви съветвам да сте бодри, защото нито една душа от вас няма да се изгуби, а само корабът;</span> <span class="verse"><a name="23">23</a>защото тази нощ до мен застана ангел от Бога, на когото аз принадлежа и на когото служа, и каза:</span> <span class="verse"><a name="24">24</a>Не се бой, Павле, ти трябва да застанеш пред императора; и ето, Бог ти подари всички, които плават с теб.</span> <span class="verse"><a name="25">25</a>Затова, мъже, дерзайте, защото вярвам на Бога, че ще бъде така, както ми беше казано.</span> <span class="verse"><a name="26">26</a>Обаче ние трябва да бъдем изхвърлени на някой остров.</span> <span class="verse"><a name="27">27</a>А когато настана четиринадесетата нощ и ние бяхме тласкани насам-натам по Адриатическо море, около среднощ моряците усетиха, че се приближават до някаква суша.</span> <span class="verse"><a name="28">28</a>И като измериха дълбочината, намериха, че е двадесет разтега; и като отидоха малко по-нататък, пак измериха и намериха, че е петнадесет разтега.</span> <span class="verse"><a name="29">29</a>И понеже се бояха да не бъдат изхвърлени на каменисти места, спуснаха четири котви откъм задната част и зачакаха да съмне.</span> <span class="verse"><a name="30">30</a>А когато моряците възнамеряваха да избягат от кораба и бяха свалили спасителната лодка в морето под предлог, че щели да спуснат котви откъм носа,</span> <span class="verse"><a name="31">31</a>Павел каза на стотника и на войниците: Ако тези не останат на кораба, вие не можете да се избавите.</span> <span class="verse"><a name="32">32</a>Тогава войниците отрязаха въжетата на спасителната лодка и я оставиха да падне.</span> <span class="verse"><a name="33">33</a>А на разсъмване Павел канеше всички да похапнат, казвайки: Днес е четиринадесетият ден откакто чакате и стоите гладни, без да сте вкусили нещо.</span> <span class="verse"><a name="34">34</a>Затова ви моля да похапнете, защото това е за вашето избавление; защото на нито един от вас и косъм от главата няма да падне.</span> <span class="verse"><a name="35">35</a>И като каза това, взе хляб, благодари на Бога пред всички, разчупи и започна да яде.</span> <span class="verse"><a name="36">36</a>Тогава всички се ободриха и също ядоха.</span> <span class="verse"><a name="37">37</a>И в кораба бяхме всичко двеста седемдесет и шест души.</span> <span class="verse"><a name="38">38</a>И като се нахраниха, започнаха да облекчават кораба, като изхвърляха житото в морето.</span> <span class="verse"><a name="39">39</a>И когато се разсъмна, те не познаха земята, но забелязаха един залив с песъчлив бряг, към който решиха да тласнат кораба, ако беше възможно.</span> <span class="verse"><a name="40">40</a>И като откачиха котвите, ги оставиха в морето и отпуснаха също въжетата на кормилата, и като издигнаха малкото платно по посока на вятъра, се отправиха към брега.</span> <span class="verse"><a name="41">41</a>Но попаднаха на едно място, където морето биеше от две страни, и там корабът заседна; предницата се заби и не мърдаше, а задницата взе да се разглобява от напора на вълните.</span> <span class="verse"><a name="42">42</a>И войниците се наговориха да избият задържаните, да не би да изплува някой и да избяга.</span> <span class="verse"><a name="43">43</a>Но стотникът, като искаше да спаси Павел, ги възпря от това намерение и заповяда да скочат в морето първо онези, които знаеха да плуват, и да излязат на сухо,</span> <span class="verse"><a name="44">44</a>а останалите да се спасяват – кои на дъски, кои на нещо от кораба. И така стана, че всички излязоха на сушата.</span> </p></div</div></div></body></html>