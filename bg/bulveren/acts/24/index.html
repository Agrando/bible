<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 24</strong></div><p><span class="verse"><a name="1">1</a>След пет дни първосвещеникът Анания слезе с някои старейшини и с един оратор на име Тертил, които подадоха на управителя жалба против Павел.</span> <span class="verse"><a name="2">2</a>И като го повикаха, Тертил започна да обвинява, като казваше: Понеже чрез теб, честити Феликсе, се радваме на голямо спокойствие и понеже чрез твоята предвидливост има подобрения за този народ,</span> <span class="verse"><a name="3">3</a>то ние с пълна благодарност винаги и навсякъде посрещаме това.</span> <span class="verse"><a name="4">4</a>Но за да не те отегчаваме повече, моля те да имаш снизхождение и да ни изслушаш накратко;</span> <span class="verse"><a name="5">5</a>понеже намерихме, че този човек е зараза и размирник между всичките юдеи по света, а още и водач на назарейската ерес,</span> <span class="verse"><a name="6">6</a>който се опита и храма да оскверни. И ние го уловихме (и искахме да го съдим по нашия закон,</span> <span class="verse"><a name="7">7</a>но хилядникът Лисий дойде и с голямо насилие го изтръгна от ръцете ни, като заповяда на обвинителите му да дойдат при теб).</span> <span class="verse"><a name="8">8</a>А ти, като сам го разпиташ, ще можеш да узнаеш от него всичко това, за което го обвиняваме.</span> <span class="verse"><a name="9">9</a>И юдеите потвърдиха, като казаха, че това е вярно.</span> <span class="verse"><a name="10">10</a>А когато управителят кимна на Павел да вземе думата, той отговори: Понеже зная, че ти от много години си бил съдия на този народ, аз на драго сърце говоря в своя защита,</span> <span class="verse"><a name="11">11</a>защото можеш да научиш, че няма повече от дванадесет дни, откакто се изкачих на поклонение в Ерусалим.</span> <span class="verse"><a name="12">12</a>И не са ме намерили да споря с някого или да размирявам народа нито в храма, нито в синагогите, нито в града.</span> <span class="verse"><a name="13">13</a>И те не могат да докажат пред теб това, за което сега ме обвиняват.</span> <span class="verse"><a name="14">14</a>Но това ти изповядвам, че според учението, което те наричат ерес, така служа на бащиния ни Бог, като вярвам всичко, което е писано в закона и в пророците,</span> <span class="verse"><a name="15">15</a>и че се надявам на Бога, че ще има възкресение на мъртвите – и на праведни, и на неправедни – което и те сами очакват.</span> <span class="verse"><a name="16">16</a>Затова и аз се старая да имам винаги непорочна съвест – и спрямо Бога, и спрямо хората.</span> <span class="verse"><a name="17">17</a>И след много години дойдох да донеса милостини на моя народ и приноси.</span> <span class="verse"><a name="18">18</a>При това ме намериха в храма очистен, без да има навалица или размирие,</span> <span class="verse"><a name="19">19</a>но имаше някои юдеи от Азия, които трябваше да се представят пред теб и да ме обвинят, ако имаха нещо против мен.</span> <span class="verse"><a name="20">20</a>Или тези сами нека кажат каква неправда са намерили в мен, когато стоях пред Синедриона,</span> <span class="verse"><a name="21">21</a>освен ако е само в този вик, който нададох, като стоях между тях: За възкресението на мъртвите ме съдите днес.</span> <span class="verse"><a name="22">22</a>А Феликс, тъй като познаваше доста добре това учение, отложи делото, като каза: Когато слезе хилядникът Лисий, ще разреша делото ви.</span> <span class="verse"><a name="23">23</a>И заповяда на стотника да пазят Павел, но да му дават свобода и да не възпират никого от неговите да му прислужва.</span> <span class="verse"><a name="24">24</a>А след няколко дни Феликс дойде с жена си Друсилия, която беше юдейка, и прати за Павел, от когото слуша за вярата в Христос Иисус.</span> <span class="verse"><a name="25">25</a>И когато той говореше за правда, за себеобуздание и за идещия съд, Феликс уплашен отговори: Засега си иди и когато намеря време, ще те повикам.</span> <span class="verse"><a name="26">26</a>При това той се надяваше, че ще получи пари от Павел, затова все по-често го викаше и приказваше с него.</span> <span class="verse"><a name="27">27</a>Но като изминаха две години, Феликс беше заместен от Порций Фест. А понеже искаше да спечели благоволението на юдеите, Феликс остави Павел в окови.</span> </p></div</div></div></body></html>