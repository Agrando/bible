<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 7</strong></div><p><span class="verse"><a name="1">1</a>Тогава първосвещеникът каза: Това така ли е?</span> <span class="verse"><a name="2">2</a>А той каза: Братя и бащи, чуйте: Бог на славата се яви на нашия отец Авраам, когато беше в Месопотамия, преди да се засели в Харан,</span> <span class="verse"><a name="3">3</a>и му каза: ?Излез от отечеството си и от рода си и ела в земята, която ще ти покажа.“</span> <span class="verse"><a name="4">4</a>Тогава той излезе от халдейската земя и се засели в Харан. И оттам след смъртта на баща му Бог го пресели в тази земя, в която вие сега живеете.</span> <span class="verse"><a name="5">5</a>И не му даде в нея наследство, дори колкото да постави крака си, а обеща да я даде за притежание на него и на потомството му след него, въпреки че той нямаше дете.</span> <span class="verse"><a name="6">6</a>И Бог му говори така: че неговите потомци ще бъдат пришълци в чужда земя, където щяха да ги поробят и притесняват четиристотин години.</span> <span class="verse"><a name="7">7</a>Но Аз, каза Бог, ще съдя народа, на който ще робуват; и след това ще излязат и ще Ми служат на това място.</span> <span class="verse"><a name="8">8</a>И му даде завета на обрязването; и така, Авраам роди Исаак и го обряза в осмия ден; Исаак роди Яков, а Яков – дванадесетте патриарси.</span> <span class="verse"><a name="9">9</a>А патриарсите завидяха на Йосиф и го продадоха в Египет, но Бог беше с него</span> <span class="verse"><a name="10">10</a>и го избави от всичките му беди, и му даде благоволение и мъдрост пред египетския цар, фараона, който го постави управител над Египет и над целия си дом.</span> <span class="verse"><a name="11">11</a>И настана глад и голямо бедствие по цялата земя на Египет и Ханаан; и бащите ни не намираха прехрана.</span> <span class="verse"><a name="12">12</a>А Яков, като чу, че в Египет имало жито, изпрати бащите ни за първи път;</span> <span class="verse"><a name="13">13</a>и на втория път Йосиф се откри на братята си и родът на Йосиф стана известен на фараона.</span> <span class="verse"><a name="14">14</a>И Йосиф прати да повикат баща му Яков и целия му род – седемдесет и пет души.</span> <span class="verse"><a name="15">15</a>И така, Яков слезе в Египет, където умря – той и бащите ни;</span> <span class="verse"><a name="16">16</a>и ги пренесоха в Сихем, и ги положиха в гроба в Сихем, който Авраам беше купил със сребро от синовете на Емор.</span> <span class="verse"><a name="17">17</a>Но когато наближи времето да се изпълни обещанието, което Бог беше дал на Авраам, народът растеше и се умножаваше в Египет,</span> <span class="verse"><a name="18">18</a>докато се издигна друг цар, който не познаваше Йосиф.</span> <span class="verse"><a name="19">19</a>Той постъпваше коварно с нашия род и притесняваше бащите ни, като караше да хвърлят кърмачетата им, така че да не остават живи.</span> <span class="verse"><a name="20">20</a>В това време се роди Мойсей, който беше мил на Бога, и три месеца го отглеждаха в бащиния му дом.</span> <span class="verse"><a name="21">21</a>А когато го хвърлиха, дъщерята на фараона го взе и го отгледа като свой син.</span> <span class="verse"><a name="22">22</a>И Мойсей беше научен на цялата египетска мъдрост и беше силен в слово и в дело.</span> <span class="verse"><a name="23">23</a>А като навърши четиридесет години, му дойде на сърце да посети братята си, израилтяните.</span> <span class="verse"><a name="24">24</a>И виждайки един онеправдан, го защити и отмъсти за оскърбения, като уби египтянина,</span> <span class="verse"><a name="25">25</a>като мислеше, че братята му ще разберат, че Бог чрез неговата ръка им дава избавление; но те не разбраха.</span> <span class="verse"><a name="26">26</a>На следващия ден той се появи при тях, когато се биеха, и като искаше да ги помири, каза: Хора, вие сте братя; защо се оскърбявате един друг?</span> <span class="verse"><a name="27">27</a>А този, който оскърбяваше ближния си, го отблъсна и каза: Кой те е поставил началник и съдия над нас?</span> <span class="verse"><a name="28">28</a>И мен ли искаш да убиеш, както уби вчера египтянина?</span> <span class="verse"><a name="29">29</a>Поради тази дума Мойсей побягна и стана пришълец в мадиамската земя, където роди двама сина.</span> <span class="verse"><a name="30">30</a>И когато минаха четиридесет години, на планината Синай, в огнения пламък на една къпина, му се яви Ангел.</span> <span class="verse"><a name="31">31</a>И Мойсей, като видя, се удиви на гледката; а когато се приближаваше да разгледа, дойде глас от Господа:</span> <span class="verse"><a name="32">32</a>?Аз съм Богът на бащите ти – Бог Авраамов, Бог Исааков и Бог Яковов.“ И Мойсей се разтрепери и не смееше да погледне.</span> <span class="verse"><a name="33">33</a>И Господ му каза: ?Събуй сандалите от краката си, защото мястото, на което стоиш, е свята земя.</span> <span class="verse"><a name="34">34</a>Видях, видях страданието на Моя народ, който е в Египет, чух стенанието им и слязох, за да ги избавя. И сега ела, и ще те изпратя в Египет.“</span> <span class="verse"><a name="35">35</a>Този Мойсей, когото бяха отхвърлили, като му казаха: Кой те постави началник и съдия? – него Бог чрез ръката на Ангела, който му се яви в къпината, изпрати и за началник, и за избавител.</span> <span class="verse"><a name="36">36</a>Той ги изведе, като върши чудеса и знамения в Египет, в Червеното море и в пустинята в продължение на четиридесет години.</span> <span class="verse"><a name="37">37</a>Това е същият Мойсей, който каза на израилтяните: ?Бог ще ви издигне от братята ви Пророк като мен – Него слушайте.“</span> <span class="verse"><a name="38">38</a>Това е онзи, който беше в събранието в пустинята заедно с Ангела, който му говореше на Синайската планина, както и с бащите ни; който и прие животворни думи, за да ги предаде на нас.</span> <span class="verse"><a name="39">39</a>На него нашите бащи не искаха да се покорят, а го отхвърлиха и в сърцата си се обърнаха пак към Египет,</span> <span class="verse"><a name="40">40</a>като казаха на Аарон: Направи ни богове, които да ходят пред нас, защото този Мойсей, който ни изведе от египетската земя, не знаем какво му стана.</span> <span class="verse"><a name="41">41</a>И в онези дни те направиха теле и принесоха жертва на идола, и се веселяха в делото на собствените си ръце.</span> <span class="verse"><a name="42">42</a>Тогава Бог се отвърна и ги предаде да служат на небесното войнство, както е писано в книгата на пророците: ?Доме израилев, на Мен ли принасяхте заклани животни и жертви четиридесет години в пустинята?</span> <span class="verse"><a name="43">43</a>Напротив, носехте скинията на Молох и звездата на бога Рефан, изображенията, които си направихте, за да им се кланяте. Затова ще ви преселя оттатък Вавилон.“</span> <span class="verse"><a name="44">44</a>Скинията на свидетелството беше с бащите ни в пустинята, както заповяда Онзи, който каза на Мойсей да я направи по образеца, който беше видял;</span> <span class="verse"><a name="45">45</a>която нашите бащи по реда си приеха и внесоха с Иисус Навиев във владенията на народите, които Бог изгони пред лицето на нашите бащи; и така стоеше до дните на Давид,</span> <span class="verse"><a name="46">46</a>който придоби Божието благоволение и поиска да намери обиталище за Якововия Бог.</span> <span class="verse"><a name="47">47</a>А Соломон Му построи дом.</span> <span class="verse"><a name="48">48</a>Но Всевишният не обитава в ръкотворни храмове, както казва пророкът:</span> <span class="verse"><a name="49">49</a>?Небето Ми е престол, а земята е Мое подножие. Какъв дом ще построите за Мен, казва Господ, или какво е мястото за Моя покой?</span> <span class="verse"><a name="50">50</a>Не направи ли Моята ръка всичко това?“</span> <span class="verse"><a name="51">51</a>Коравовратни и с необрязано сърце и уши! Вие винаги се противите на Светия Дух; както бащите ви, така и вие.</span> <span class="verse"><a name="52">52</a>Кого от пророците не гониха бащите ви? А още и избиха онези, които предизвестиха за идването на Праведника, на когото вие сега станахте предатели и убийци –</span> <span class="verse"><a name="53">53</a>вие, които приехте закона чрез ангелска наредба и не го опазихте.</span> <span class="verse"><a name="54">54</a>А като слушаха това, сърцата им се късаха от яд и те скърцаха със зъби срещу него.</span> <span class="verse"><a name="55">55</a>А Стефан, като беше пълен със Свети Дух, погледна към небето и видя Божията слава и Иисус, стоящ отдясно на Бога;</span> <span class="verse"><a name="56">56</a>и каза: Ето, виждам небесата отворени и Човешкия Син, стоящ отдясно на Бога.</span> <span class="verse"><a name="57">57</a>Но те, като изкрещяха със силен глас, запушиха ушите си и единодушно се спуснаха върху него,</span> <span class="verse"><a name="58">58</a>и го изведоха вън от града, и го замеряха с камъни. И свидетелите сложиха дрехите си при краката на един младеж на име Савел.</span> <span class="verse"><a name="59">59</a>И хвърляха камъни върху Стефан, който се молеше и казваше: Господи Иисусе, приеми духа ми!</span> <span class="verse"><a name="60">60</a>И като коленичи, извика със силен глас: Господи, не им считай този грях! И като изрече това, заспа.</span> </p></div</div></div></body></html>