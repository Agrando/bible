<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 4</strong></div><p><span class="verse"><a name="1">1</a>И когато те говореха на народа, свещениците, началникът на храмовата стража и садукеите дойдоха при тях,</span> <span class="verse"><a name="2">2</a>възмутени за това, че те поучаваха народа и проповядваха в Името на Иисус възкресението от мъртвите.</span> <span class="verse"><a name="3">3</a>И те сложиха ръце на тях и ги поставиха под стража за следващия ден, защото беше вече привечер.</span> <span class="verse"><a name="4">4</a>А мнозина от тези, които чуха словото, повярваха; и броят на повярвалите мъже стигна до пет хиляди.</span> <span class="verse"><a name="5">5</a>И на другия ден се събраха в Ерусалим началниците им, старейшините и книжниците,</span> <span class="verse"><a name="6">6</a>първосвещеникът Анна и Каяфа, Йоан, Александър и всички, които бяха от първосвещеническия род.</span> <span class="verse"><a name="7">7</a>И като ги поставиха на средата, ги питаха: С каква сила или в кое име вие извършихте това?</span> <span class="verse"><a name="8">8</a>Тогава Петър, изпълнен със Светия Дух, им каза: Началници народни и старейшини,</span> <span class="verse"><a name="9">9</a>ако ни изпитвате днес за едно благодеяние сторено на немощен човек, чрез какво той беше изцелен,</span> <span class="verse"><a name="10">10</a>нека да знаете всички вие и целият народ Израил, че в Името на Иисус Христос Назарянина, когото вие разпънахте, когото Бог възкреси от мъртвите – в това Име този човек стои пред вас здрав.</span> <span class="verse"><a name="11">11</a>Той е камъкът, който вие зидарите презряхте, който стана глава на ъгъла.</span> <span class="verse"><a name="12">12</a>И чрез никой друг няма спасение; защото няма под небето друго име дадено между хората, чрез което трябва да се спасим.</span> <span class="verse"><a name="13">13</a>А те, като гледаха дързостта на Петър и Йоан и бяха вече забелязали, че са неучени и необразовани хора, се чудеха и познаха, че са били с Иисус.</span> <span class="verse"><a name="14">14</a>Но като виждаха изцеления човек да стои с тях, нямаха какво да възразят.</span> <span class="verse"><a name="15">15</a>И като им заповядаха да излязат вън от Синедриона, се съвещаваха помежду си,</span> <span class="verse"><a name="16">16</a>казвайки: Какво да направим на тези хора, защото на всички ерусалимски жители е известно, че бележито знамение стана чрез тях, и не можем да го отречем.</span> <span class="verse"><a name="17">17</a>Но за да не се разнася повече между народа, нека строго да ги заплашим, за да не говорят вече на никого в това име.</span> <span class="verse"><a name="18">18</a>И те ги повикаха и им заповядаха изобщо да не говорят, нито да поучават в Името на Иисус.</span> <span class="verse"><a name="19">19</a>Но Петър и Йоан в отговор им казаха: Правилно ли е пред Бога да слушаме повече вас, отколкото Бога – вие отсъдете;</span> <span class="verse"><a name="20">20</a>защото ние не можем да не говорим това, което сме видели и чули.</span> <span class="verse"><a name="21">21</a>А те, като ги заплашиха още повече, ги пуснаха, понеже не знаеха как да ги накажат заради народа, защото всички славеха Бога за станалото.</span> <span class="verse"><a name="22">22</a>Защото човекът, върху когото се извърши това знамение на изцеление, беше на повече от четиридесет години.</span> <span class="verse"><a name="23">23</a>И когато ги пуснаха, те отидоха при своите и известиха всичко, което им бяха казали главните свещеници и старейшините.</span> <span class="verse"><a name="24">24</a>А те, като чуха, издигнаха единодушно глас към Бога и казаха: Владетелю, Ти си Бог, който си направил небето, земята, морето и всичко, което е в тях.</span> <span class="verse"><a name="25">25</a>Ти чрез Светия Дух и чрез устата на баща ни Давид, Твоя слуга, си казал: ?Защо се разяряваха езичниците и народите намисляха суети?</span> <span class="verse"><a name="26">26</a>Опълчваха се земните царе и управниците се събираха заедно против Господа и против Неговия Помазаник.“</span> <span class="verse"><a name="27">27</a>Защото наистина против Твоя свят Слуга Иисус, когото Ти си помазал, се събраха в този град и Ирод, и Пилат Понтийски с езичниците и народа на Израил,</span> <span class="verse"><a name="28">28</a>за да извършат всичко, което Твоята ръка и Твоята воля са предопределили да стане.</span> <span class="verse"><a name="29">29</a>И сега, Господи, погледни на техните заплашвания и дай на Своите слуги да говорят Твоето слово с пълна дързост,</span> <span class="verse"><a name="30">30</a>като Ти простираш ръката Си за изцеление и да стават знамения и чудеса чрез Името на Твоя свят Слуга Иисус.</span> <span class="verse"><a name="31">31</a>И като се помолиха, мястото, където бяха събрани, се разтърси и всички бяха изпълнени със Светия Дух, и с дързост говореха Божието слово.</span> <span class="verse"><a name="32">32</a>А множеството на повярвалите имаше едно сърце и една душа и нито един от тях не казваше, че нещо от имота му е негово, а всичко им беше общо.</span> <span class="verse"><a name="33">33</a>И апостолите с голяма сила свидетелстваха за възкресението на Господ Иисус и голяма благодат беше върху всички тях.</span> <span class="verse"><a name="34">34</a>А и никой от тях не беше в лишение, защото всички, които бяха стопани на ниви или на къщи, ги продаваха и донасяха стойността на продаденото,</span> <span class="verse"><a name="35">35</a>и я слагаха при краката на апостолите; и се разпределяше на всекиго, според колкото имаше нужда.</span> <span class="verse"><a name="36">36</a>Така Йосиф, наречен от апостолите Варнава, което се превежда Син на утешение, левит, родом от Кипър,</span> <span class="verse"><a name="37">37</a>като имаше нива, я продаде, донесе парите и ги сложи пред краката на апостолите.</span> </p></div</div></div></body></html>