<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 17</strong></div><p><span class="verse"><a name="1">1</a>И като минаха през Амфипол и Аполония, пристигнаха в Солун, където имаше юдейска синагога.</span> <span class="verse"><a name="2">2</a>И по обичая си Павел влезе при тях и три съботи разискваше с тях от Писанията,</span> <span class="verse"><a name="3">3</a>като им поясняваше и доказваше, че Христос трябваше да пострада и да възкръсне от мъртвите и че този Иисус, каза той, когото аз ви проповядвам, е Христос.</span> <span class="verse"><a name="4">4</a>И някои от тях се убедиха и се присъединиха към Павел и Сила, така и голямо множество от набожните гърци и не малко от видните жени.</span> <span class="verse"><a name="5">5</a>Но юдеите, подбудени от завист, взеха няколко лоши мъже от мързеливците по пазара и като събраха една тълпа, размиряваха града; и нападнаха къщата на Ясон, като ги търсеха, за да ги изведат пред народа.</span> <span class="verse"><a name="6">6</a>Но като не ги намериха, завлякоха Ясон и някои от братята пред началниците на града и викаха: Тези, които размириха света, дойдоха и тук,</span> <span class="verse"><a name="7">7</a>и Ясон ги е приел, и те всички действат против указите на императора, казвайки, че имало друг Цар – Иисус.</span> <span class="verse"><a name="8">8</a>И смутиха народа и началниците на града, които чуха това.</span> <span class="verse"><a name="9">9</a>Но когато взеха поръчителство от Ясон и от другите, ги пуснаха.</span> <span class="verse"><a name="10">10</a>А братята незабавно през нощта изпратиха Павел и Сила в Берия; които, като стигнаха там, отидоха в юдейската синагога.</span> <span class="verse"><a name="11">11</a>А беряните бяха по-благородни от солунците, защото приеха словото с голяма готовност и всеки ден изследваха Писанията, за да видят дали това е вярно.</span> <span class="verse"><a name="12">12</a>И така, мнозина от тях повярваха, както и от високопоставените гъркини и не малко от мъжете.</span> <span class="verse"><a name="13">13</a>Но солунските юдеи, като разбраха, че Божието слово се проповядва от Павел и в Берия, дойдоха и там също подбудиха и смутиха множествата.</span> <span class="verse"><a name="14">14</a>Тогава братята незабавно изпратиха Павел да отиде към морето, а Сила и Тимотей останаха още там.</span> <span class="verse"><a name="15">15</a>А онези, които придружаваха Павел, го заведоха до Атина и като получиха от него заповед до Сила и Тимотей да дойдат колкото се може по-скоро при него, си заминаха.</span> <span class="verse"><a name="16">16</a>А докато Павел ги чакаше в Атина, духът му се възмущаваше в него, като гледаше града пълен с идоли.</span> <span class="verse"><a name="17">17</a>И така, той разискваше в синагогата с юдеите и с набожните и всеки ден на пазара с онези, които се случваха там.</span> <span class="verse"><a name="18">18</a>После с него започнаха да се препират и някои от философите епикурейци и стоици. И едни казаха: Какво иска да каже този празнословец?, а други: Вижда се, че е проповедник на чужди богове, защото благовестваше за Иисус и възкресението.</span> <span class="verse"><a name="19">19</a>И взеха и го заведоха в Ареопага, като казваха: Можем ли да знаем какво е това ново учение, което ти проповядваш?</span> <span class="verse"><a name="20">20</a>Защото донасяш нещо странно до ушите ни. Затова искаме да знаем какво е то.</span> <span class="verse"><a name="21">21</a>А всичките атиняни и чужденци, които живееха там, не си прекарваха времето с нищо друго, освен да разказват или да слушат нещо ново.</span> <span class="verse"><a name="22">22</a>И така, Павел застана на средата на Ареопага и каза: Атиняни, по всичко виждам, че сте много набожни.</span> <span class="verse"><a name="23">23</a>Защото като минавах и разглеждах предметите, на които се кланяте, намерих и един жертвеник, на който беше написано: На непознатия Бог. Този, на когото се кланяте, без да Го знаете, Него ви проповядвам –</span> <span class="verse"><a name="24">24</a>Бог, който е направил света и всичко, което е в него, и тъй като е Господ на небето и на земята, не обитава в ръкотворни храмове,</span> <span class="verse"><a name="25">25</a>нито са Му потребни служения от човешки ръце, като че ли има нужда от нещо, понеже Сам Той дава на всички и живот, и дишане, и всичко.</span> <span class="verse"><a name="26">26</a>Той е направил от една кръв всички човешки нации да живеят по цялото лице на земята, като е определил предварително назначени времена и граници на заселищата им;</span> <span class="verse"><a name="27">27</a>за да търсят Бога, та дано биха Го напипали и намерили, макар и Той да не е далеч от всеки един от нас;</span> <span class="verse"><a name="28">28</a>защото в Него живеем, движим се и съществуваме; както са казали и някои от вашите поети: ?Защото дори Негов род сме.“</span> <span class="verse"><a name="29">29</a>И така, тъй като сме Божи род, не бива да мислим, че Божеството е подобно на злато или на сребро, или на камък – на нещо, изработено с изкуство и човешка измислица.</span> <span class="verse"><a name="30">30</a>Бог, без да държи сметка за времената на невежеството, сега заповядва на всички хора навсякъде да се покаят,</span> <span class="verse"><a name="31">31</a>защото е назначил ден, когато ще съди света справедливо чрез Човека, когото е определил; за което е дал уверение на всички, като Го е възкресил от мъртвите.</span> <span class="verse"><a name="32">32</a>А като чуха за възкресението на мъртвите, едни се подиграваха, а други казаха: Пак ще те слушаме за това.</span> <span class="verse"><a name="33">33</a>И така, Павел си отиде от тях.</span> <span class="verse"><a name="34">34</a>А някои мъже се присъединиха към него и повярваха, между които беше Дионисий Ареопагит и една жена на име Дамар, и други с тях.</span> </p></div</div></div></body></html>