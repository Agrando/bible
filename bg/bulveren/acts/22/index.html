<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 22</strong></div><p><span class="verse"><a name="1">1</a>Братя и бащи, слушайте сега моята защита пред вас.</span> <span class="verse"><a name="2">2</a>И като чуха, че им говори на еврейски, те пазеха още по-голяма тишина. Тогава той каза:</span> <span class="verse"><a name="3">3</a>Аз съм юдеин, роден в Тарс Киликийски, а възпитан в този град при краката на Гамалиил, изучен строго в предадения от бащите ни закон. И бях ревностен за Бога, както сте и всички вие днес;</span> <span class="verse"><a name="4">4</a>и гонех до смърт последователите на това учение, като връзвах и предавах на затвор и мъже, и жени;</span> <span class="verse"><a name="5">5</a>както свидетелства за мен и първосвещеникът, и цялото старейшинство, от които бях взел и писма до братята и отивах в Дамаск, за да докарам вързани в Ерусалим и онези, които бяха там, за да ги накажат.</span> <span class="verse"><a name="6">6</a>И когато пътувах и приближих Дамаск около пладне, внезапно от небето блесна голяма светлина около мен.</span> <span class="verse"><a name="7">7</a>И паднах на земята и чух глас, който ми каза: Савле, Савле, защо Ме гониш?</span> <span class="verse"><a name="8">8</a>А аз отговорих: Кой си Ти, Господи? И ми каза: Аз съм Иисус Назарянинът, когото ти гониш.</span> <span class="verse"><a name="9">9</a>А тези, които бяха с мен, видяха светлината, но не чуха гласа на Този, който ми говореше.</span> <span class="verse"><a name="10">10</a>И казах: Какво да направя, Господи? И Господ ми каза: Стани и иди в Дамаск, и там ще ти се каже всичко, което ти е определено да направиш.</span> <span class="verse"><a name="11">11</a>И понеже от блясъка на онази светлина изгубих зрението си, тези, които бяха с мен, ме поведоха за ръка и влязох в Дамаск.</span> <span class="verse"><a name="12">12</a>И някой си Анания, човек благочестив според закона, с добро име сред всички живеещи там юдеи,</span> <span class="verse"><a name="13">13</a>дойде при мен, застана и ми каза: Брате Савле, прогледай! И аз веднага прогледах и погледнах към него.</span> <span class="verse"><a name="14">14</a>А той каза: Бог на бащите ни те е предназначил да познаеш Неговата воля и да видиш Праведника, и да чуеш гласа от Неговите уста,</span> <span class="verse"><a name="15">15</a>защото ще бъдеш Негов свидетел пред всичките хора за това, което си видял и чул.</span> <span class="verse"><a name="16">16</a>И сега защо се бавиш? Стани, кръсти се и се умий от греховете си, като призовеш Името на Господа.</span> <span class="verse"><a name="17">17</a>И като се върнах в Ерусалим, когато се молех в храма, изпаднах в състояние на видение</span> <span class="verse"><a name="18">18</a>и Го видях да ми казва: Побързай да излезеш скоро от Ерусалим, защото няма да приемат твоето свидетелство за Мен.</span> <span class="verse"><a name="19">19</a>И аз казах: Господи, те знаят, че аз затварях и биех по синагогите онези, които вярваха в Теб,</span> <span class="verse"><a name="20">20</a>и когато се проливаше кръвта на Твоя свидетел Стефан, и аз бях там и одобрявах неговото убийство, като пазех дрехите на тези, които го убиваха.</span> <span class="verse"><a name="21">21</a>Но Той ми каза: Иди, защото ще те изпратя далеч между езичниците.</span> <span class="verse"><a name="22">22</a>До тази дума го слушаха, а тогава извикаха със силен глас: Да се махне такъв от земята, защото не бива да живее!</span> <span class="verse"><a name="23">23</a>И понеже те викаха, мятаха дрехите си и хвърляха прах във въздуха,</span> <span class="verse"><a name="24">24</a>хилядникът заповяда да го закарат в крепостта и поръча да го разпитат с бичуване, за да узнае по коя причина викат така против него.</span> <span class="verse"><a name="25">25</a>И когато го бяха разтегнали с ремъци, Павел каза на стотника, който стоеше там: Позволено ли ви е да бичувате един римлянин, и то неосъден?</span> <span class="verse"><a name="26">26</a>Като чу това, стотникът отиде да извести на хилядника, като каза: Какво смяташ да правиш? Защото този човек е римлянин.</span> <span class="verse"><a name="27">27</a>Тогава хилядникът дойде и му каза: Кажи ми, ти римлянин ли си? А той каза: Да.</span> <span class="verse"><a name="28">28</a>Хилядникът отговори: С много пари съм получил това гражданство. А Павел каза: А аз съм се родил в него.</span> <span class="verse"><a name="29">29</a>Тогава тези, които щяха да го разпитват, веднага се оттеглиха от него. И хилядникът също се уплаши, като разбра че е римлянин, и понеже го беше вързал.</span> <span class="verse"><a name="30">30</a>На следващия ден, като искаше да разбере със сигурност защо го обвиняваха юдеите, той го развърза и заповяда да се съберат главните свещеници и целият техен Синедрион, и доведе Павел долу, и го постави пред тях.</span> </p></div</div></div></body></html>