<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 19</strong></div><p><span class="verse"><a name="1">1</a>А когато Аполос беше в Коринт, Павел, след като беше минал през горните страни, дойде в Ефес и намери някои ученици.</span> <span class="verse"><a name="2">2</a>И им каза: Приехте ли Светия Дух, като повярвахте? А те му отговориха: Даже не сме чули дали има Свети Дух.</span> <span class="verse"><a name="3">3</a>И каза: А в какво се кръстихте? А те рекоха: В Йоановото кръщение.</span> <span class="verse"><a name="4">4</a>А Павел каза: Йоан е кръщавал с кръщението на покаяние, като е казвал на народа да вярва в Този, който щеше да дойде след него, тоест в Иисус.</span> <span class="verse"><a name="5">5</a>И като чуха това, се кръстиха в Името на Господ Иисус.</span> <span class="verse"><a name="6">6</a>И когато Павел положи ръце на тях, Светият Дух дойде на тях; и говореха на езици и пророкуваха.</span> <span class="verse"><a name="7">7</a>И те всички бяха около дванадесет мъже.</span> <span class="verse"><a name="8">8</a>И той влезе в синагогата и говореше дръзновено, и в продължение на три месеца разискваше и ги убеждаваше за неща, отнасящи се до Божието царство.</span> <span class="verse"><a name="9">9</a>А понеже някои се закоравяваха и не вярваха, а злословеха учението пред множеството, той се оттегли от тях и отдели учениците; и разискваше всеки ден в училището на Тиран.</span> <span class="verse"><a name="10">10</a>И това продължи две години, така че всички, които живееха в Азия – и юдеи, и гърци – чуха Господното слово.</span> <span class="verse"><a name="11">11</a>При това Бог вършеше необикновени чудеса чрез ръцете на Павел,</span> <span class="verse"><a name="12">12</a>така че дори когато носеха кърпи или престилки от неговото тяло на болните, болестите се отмахваха от тях и злите духове излизаха.</span> <span class="verse"><a name="13">13</a>А някои от юдейските странстващи заклинатели предприеха да произнасят Името на Господ Иисус над тези, които имаха зли духове, като казваха: Заклеваме ви в Иисус, когото Павел проповядва.</span> <span class="verse"><a name="14">14</a>Имаше седем сина на един юдеин Скева, главен свещеник, които вършеха това.</span> <span class="verse"><a name="15">15</a>Но злият дух в отговор им каза: Иисус познавам и Павел зная, но вие кои сте?</span> <span class="verse"><a name="16">16</a>И човекът, в когото беше злият дух, скочи върху тях и като ги надви, взе надмощие над тях, така че те избягаха от онази къща голи и ранени.</span> <span class="verse"><a name="17">17</a>И това стана известно на всички ефески жители – и юдеи, и гърци – и страх обзе всички тях, и Името на Господ Иисус се възвеличаваше.</span> <span class="verse"><a name="18">18</a>И мнозина от повярвалите идваха и се изповядваха, и разказваха делата си.</span> <span class="verse"><a name="19">19</a>Също мнозина и от тези, които правеха магии, донасяха книгите си и ги изгаряха пред всичките; и като пресметнаха цената им, намериха, че беше петдесет хиляди сребърника.</span> <span class="verse"><a name="20">20</a>Така Господното слово растеше силно и вземаше надмощие.</span> <span class="verse"><a name="21">21</a>И като свърши това, Павел си постави за цел в Духа да отиде в Ерусалим, след като обиколи Македония и Ахая, като каза: След като постоя там, трябва да видя и Рим.</span> <span class="verse"><a name="22">22</a>И прати в Македония двама от тези, които му помагаха – Тимотей и Ераст – а той остана още известно време в Азия.</span> <span class="verse"><a name="23">23</a>А по онова време се надигна голямо вълнение относно Господното учение.</span> <span class="verse"><a name="24">24</a>Защото един златар на име Димитри, който правеше сребърни храмчета на Артемида и докарваше не малко печалба на занаятчиите,</span> <span class="verse"><a name="25">25</a>като събра и тях, и онези, които работеха подобни неща, каза: Мъже, вие знаете, че от тази работа идва нашето богатство.</span> <span class="verse"><a name="26">26</a>И вие виждате и чувате, че не само в Ефес, а почти в цяла Азия този Павел е убедил и обърнал голямо множество, казвайки, че не са богове тези, които са направени от ръка.</span> <span class="verse"><a name="27">27</a>И има опасност не само това наше занятие да изпадне в презрение, но и храмът на великата богиня Артемида да не се счита за нищо и даже да се свали от величието си онази, на която цяла Азия и светът се покланят.</span> <span class="verse"><a name="28">28</a>Като чуха, те се изпълниха с гняв и завикаха: Велика е ефеската Артемида!</span> <span class="verse"><a name="29">29</a>И смущението се разпространи по целия град. И като уловиха македонците Гай и Аристарх, спътниците на Павел, единодушно се спуснаха в театъра.</span> <span class="verse"><a name="30">30</a>А когато Павел искаше да влезе вътре между народа, учениците не го пуснаха.</span> <span class="verse"><a name="31">31</a>Тогава някои от азиархите, които му бяха приятели, изпратиха до него да го помолят да не се показва в театъра.</span> <span class="verse"><a name="32">32</a>И така, едни викаха едно, други – друго; защото събранието се беше объркало и повечето не знаеха защо се бяха събрали.</span> <span class="verse"><a name="33">33</a>А някои от множеството изкараха Александър да говори, понеже юдеите посочиха него. И Александър помаха с ръка и искаше да държи защитна реч пред народа.</span> <span class="verse"><a name="34">34</a>Но като познаха, че е юдеин, всички закрещяха едногласно и около два часа викаха: Велика е ефеската Артемида!</span> <span class="verse"><a name="35">35</a>Тогава градският писар, като въдвори тишина между множеството, каза: Ефесяни, кой е онзи човек, който не знае, че град Ефес е пазач на храма на великата Артемида и на падналия от небето?</span> <span class="verse"><a name="36">36</a>И така, понеже това е неоспоримо, вие трябва да бъдете мирни и да не правите нищо необмислено.</span> <span class="verse"><a name="37">37</a>Защото сте довели тези хора, които нито крадат храмове, нито хулят нашата богиня.</span> <span class="verse"><a name="38">38</a>И така, ако Димитри и занаятчиите, които са с него, имат спор с някого, съдилищата са отворени и има съдебни чиновници, нека се съдят едни други.</span> <span class="verse"><a name="39">39</a>Но ако търсите нещо друго, то ще се реши в законното събрание.</span> <span class="verse"><a name="40">40</a>Защото има опасност да ни обвинят заради днешната размирица, понеже няма никаква причина, с която да можем да оправдаем това сборище.</span> <span class="verse"><a name="41">41</a>И като каза това, разпусна събранието.</span> </p></div</div></div></body></html>