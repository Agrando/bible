<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 20</strong></div><p><span class="verse"><a name="1">1</a>След утихването на размирицата Павел повика учениците и като им даде наставления, се прости с тях и тръгна да отиде в Македония.</span> <span class="verse"><a name="2">2</a>И като мина през онези места и насърчи учениците с много думи, дойде в Гърция</span> <span class="verse"><a name="3">3</a>и престоя три месеца. И понеже юдеите направиха заговор против него, когато се готвеше да отплава за Сирия, той реши да се върне през Македония.</span> <span class="verse"><a name="4">4</a>И до Азия го придружаваха берянинът Сосипатър Пиров и от солунците Аристарх и Секунд, и още Гай от Дервия и Тимотей, и Тихик, и Трофим от Азия.</span> <span class="verse"><a name="5">5</a>Тези бяха отишли по-напред и ни чакаха в Троада.</span> <span class="verse"><a name="6">6</a>А ние отплавахме от Филипи след дните на безквасните хлябове и за пет дни дойдохме при тях в Троада, където престояхме седем дни.</span> <span class="verse"><a name="7">7</a>И в първия ден на седмицата, когато бяхме събрани за разчупването на хляба, Павел беседваше с тях, тъй като щеше да отпътува на следващия ден, и продължи словото си до среднощ.</span> <span class="verse"><a name="8">8</a>И имаше много светилници в горната стая, където бяхме събрани.</span> <span class="verse"><a name="9">9</a>А един младеж на име Евтих, който седеше на един прозорец, беше заспал дълбоко. И когато Павел беседваше още по-надълго, сънят го обори, той падна долу от третия етаж и го вдигнаха мъртъв.</span> <span class="verse"><a name="10">10</a>Но Павел слезе, падна върху него, прегърна го и каза: Не се безпокойте, защото животът му е в него.</span> <span class="verse"><a name="11">11</a>И като се качи горе, разчупи хляба и яде, и говори пак надълго до зори, и след това тръгна.</span> <span class="verse"><a name="12">12</a>А момчето доведоха живо и много се утешиха.</span> <span class="verse"><a name="13">13</a>А ние тръгнахме по-напред с кораба и отплавахме за Асон, откъдето щяхме да приберем Павел, понеже така беше поръчал, като сам той възнамеряваше да отиде пеша.</span> <span class="verse"><a name="14">14</a>И когато се срещна с нас в Асон, ние го взехме и дойдохме в Митилин.</span> <span class="verse"><a name="15">15</a>И като отплавахме оттам, на следващия ден дойдохме срещу Хиос, а на другия пристигнахме в Самос; и (като престояхме в Трогилия,) на следващия ден дойдохме в Милит.</span> <span class="verse"><a name="16">16</a>Защото Павел беше решил да отмине Ефес, за да не се бави в Азия, понеже бързаше, ако му беше възможно, да бъде в Ерусалим за деня на Петдесетницата.</span> <span class="verse"><a name="17">17</a>А от Милит прати в Ефес да повикат старейшините на църквата.</span> <span class="verse"><a name="18">18</a>И когато те дойдоха при него, им каза: Вие знаете по какъв начин, още от първия ден, когато стъпих в Азия, прекарах цялото време между вас,</span> <span class="verse"><a name="19">19</a>като служех на Господа с пълно смирение, с много сълзи и изпитания, които ме сполетяха от заговорите на юдеите,</span> <span class="verse"><a name="20">20</a>как не пропуснах да ви изявя нищо от това, което е било полезно, и да ви поучавам и публично, и по къщите,</span> <span class="verse"><a name="21">21</a>като проповядвах и на юдеи, и на гърци покаяние пред Бога и вяра в нашия Господ Иисус Христос.</span> <span class="verse"><a name="22">22</a>И сега, ето, аз отивам, заставен духом, в Ерусалим, без да зная какво ще ме сполети там,</span> <span class="verse"><a name="23">23</a>освен че Светият Дух свидетелства във всеки град, казвайки, че ме очакват окови и скърби.</span> <span class="verse"><a name="24">24</a>Но не ме е грижа за нищо, нито ми е скъп животът, стига само да завърша с радост пътя си и служението, което приех от Господ Иисус – да проповядвам благовестието на Божията благодат.</span> <span class="verse"><a name="25">25</a>И сега, ето, аз зная, че всички вие, между които ходих и проповядвах Царството, няма да видите вече лицето ми.</span> <span class="verse"><a name="26">26</a>Затова аз ви свидетелствам в този ден, че съм чист от кръвта на всички;</span> <span class="verse"><a name="27">27</a>защото не се посвених да ви изявя цялата Божия воля.</span> <span class="verse"><a name="28">28</a>Внимавайте за себе си и за цялото стадо, над което Светият Дух ви е поставил надзорници, да пасете църквата на Бога, която Той придоби със Собствената Си кръв.</span> <span class="verse"><a name="29">29</a>Аз зная, че след моето заминаване ще навлязат между вас свирепи вълци, които няма да жалят стадото;</span> <span class="verse"><a name="30">30</a>също и от самите вас ще се издигнат хора, които ще говорят извратено, за да отвличат учениците след себе си.</span> <span class="verse"><a name="31">31</a>Затова бдете и помнете, че три години не престанах да поучавам всеки един със сълзи денем и нощем.</span> <span class="verse"><a name="32">32</a>А сега, братя, препоръчвам ви на Бога и на словото на Неговата благодат, което може да ви изгради и да ви даде наследство между всичките осветени.</span> <span class="verse"><a name="33">33</a>Не пожелах на никого среброто или златото, или облеклото.</span> <span class="verse"><a name="34">34</a>Вие сами знаете, че тези мои ръце послужиха за моите нужди и за онези, които бяха с мен.</span> <span class="verse"><a name="35">35</a>С всичко ви показах, че като се трудите така, трябва да подкрепяте слабите и да помните думите на Господ Иисус – как Той е казал: Даването е по-блажено от вземането.</span> <span class="verse"><a name="36">36</a>Като изговори това, коленичи и се помоли с всички тях.</span> <span class="verse"><a name="37">37</a>И всички плакаха много и паднаха на шията на Павел, и го целуваха,</span> <span class="verse"><a name="38">38</a>наскърбени най-много за думите, които каза, че няма вече да видят лицето му. И го изпратиха до кораба.</span> </p></div</div></div></body></html>