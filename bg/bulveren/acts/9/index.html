<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 9</strong></div><p><span class="verse"><a name="1">1</a>А Савел, като дишаше още заплахи и убийство срещу учениците на Господа, отиде при първосвещеника</span> <span class="verse"><a name="2">2</a>и поиска от него писма до синагогите в Дамаск, така че ако намери някои от това учение – мъже или жени – да ги докара вързани в Ерусалим.</span> <span class="verse"><a name="3">3</a>И на отиване, като наближаваше Дамаск, внезапно блесна около него светлина от небето.</span> <span class="verse"><a name="4">4</a>И като падна на земята, чу глас, който му казваше: Савле, Савле, защо Ме гониш?</span> <span class="verse"><a name="5">5</a>И той каза: Кой си Ти, Господи? А Той отговори: Аз съм Иисус, когото ти гониш. Трудно е за теб да риташ срещу остен.</span> <span class="verse"><a name="6">6</a>И той, треперещ и поразен, каза: Господи, какво искаш да направя? А Господ му каза: Стани и иди в града, и ще ти се каже какво трябва да правиш.</span> <span class="verse"><a name="7">7</a>А мъжете, които го придружаваха, стояха като вцепенени, понеже чуха гласа, а не видяха никого.</span> <span class="verse"><a name="8">8</a>И Савел стана от земята и като отвори очите си, не виждаше нищо; и като го водеха за ръка, го заведоха в Дамаск.</span> <span class="verse"><a name="9">9</a>И три дни той не виждаше и нито яде, нито пи.</span> <span class="verse"><a name="10">10</a>А в Дамаск имаше един ученик на име Анания; и Господ му каза във видение: Анание! А той каза: Ето ме, Господи.</span> <span class="verse"><a name="11">11</a>И Господ му каза: Стани и иди на улицата, която се нарича Права и попитай в къщата на Юда за един от Тарс на име Савел; защото, ето, той се моли</span> <span class="verse"><a name="12">12</a>и е видял (във видение) един човек на име Анания да влиза и да полага ръце на него, за да прогледа.</span> <span class="verse"><a name="13">13</a>А Анания отговори: Господи, чул съм от мнозина за този човек – колко зло е сторил на Твоите светии в Ерусалим.</span> <span class="verse"><a name="14">14</a>И тук той има власт от главните свещеници да върже всички, които призовават Твоето Име.</span> <span class="verse"><a name="15">15</a>Но Господ му каза: Иди, защото той Ми е избран съд, за да носи Моето Име пред езичници, царе и израилеви синове.</span> <span class="verse"><a name="16">16</a>Защото Аз ще му покажа колко много трябва да пострада той заради Моето Име.</span> <span class="verse"><a name="17">17</a>И Анания отиде и влезе в къщата; и като положи ръце на него, каза: Брате Савле, Господ ме изпрати, Иисус, който ти се яви по пътя, докато идваше, за да прогледаш и да се изпълниш със Свети Дух.</span> <span class="verse"><a name="18">18</a>И веднага паднаха от очите му нещо като люспи и той прогледна; и стана и се кръсти.</span> <span class="verse"><a name="19">19</a>И като прие храна, доби сила. И Савел преседя няколко дни с учениците в Дамаск.</span> <span class="verse"><a name="20">20</a>И веднага започна да проповядва по синагогите за Иисус, че Той е Божият Син.</span> <span class="verse"><a name="21">21</a>И всички, които го слушаха, се удивляваха и казваха: Не е ли това този, който в Ерусалим съсипвал онези, които призовавали това име, и затова е дошъл и тук – за да ги закара вързани при главните свещеници?</span> <span class="verse"><a name="22">22</a>Но Савел ставаше все по-силен и объркваше юдеите, които живееха в Дамаск, като доказваше, че този Иисус е Христос.</span> <span class="verse"><a name="23">23</a>И когато се минаха доста дни, юдеите се наговориха да го убият,</span> <span class="verse"><a name="24">24</a>но техният заговор стана известен на Савел. И те денем и нощем пазеха портите, за да го убият.</span> <span class="verse"><a name="25">25</a>Тогава учениците го взеха през нощта и го спуснаха през стената в един голям кош.</span> <span class="verse"><a name="26">26</a>И когато дойде в Ерусалим, той се опитваше да се присъедини към учениците, но всички се страхуваха от него и не вярваха, че е ученик.</span> <span class="verse"><a name="27">27</a>Но Варнава го взе и го доведе при апостолите, и им разказа как бил видял Господа по пътя и че Той му говорил, и как в Дамаск дързостно говорел в Името на Иисус.</span> <span class="verse"><a name="28">28</a>И той беше с тях, като влизаше и излизаше в Ерусалим и говореше дързостно в Името на Господ Иисус,</span> <span class="verse"><a name="29">29</a>и говореше, и спореше с гръцките юдеи; а те търсеха случай да го убият.</span> <span class="verse"><a name="30">30</a>Но братята, като разбраха това, го заведоха в Кесария и го изпратиха в Тарс.</span> <span class="verse"><a name="31">31</a>И така, по цяла Юдея, Галилея и Самария църквите имаха мир и се изграждаха, и като ходеха в страх от Господа и в утехата на Светия Дух, се умножаваха.</span> <span class="verse"><a name="32">32</a>И случи се, че Петър, като обикаляше всички, слезе и до светиите, които живееха в Лида.</span> <span class="verse"><a name="33">33</a>И там намери един човек на име Еней, който от осем години лежеше на легло и беше парализиран.</span> <span class="verse"><a name="34">34</a>И Петър му каза: Енее, Иисус Христос те изцелява; стани и оправи леглото си. И той веднага стана.</span> <span class="verse"><a name="35">35</a>И всички, които живееха в Лида и в Сарон, го видяха и се обърнаха към Господа.</span> <span class="verse"><a name="36">36</a>А в Йопия имаше една ученичка на име Тавита, което се превежда Сърна. Тя беше изпълнена с добри дела и благодеяния, които вършеше.</span> <span class="verse"><a name="37">37</a>И се случи, че през тези дни тя се разболя и умря; и като я изкъпаха, я сложиха в една горна стая.</span> <span class="verse"><a name="38">38</a>И понеже Лида беше близо до Йопия и учениците бяха чули, че Петър е там, изпратиха до него двама души да го помолят да не се бави да дойде при тях.</span> <span class="verse"><a name="39">39</a>И Петър стана и отиде с тях. И като дойде, го заведоха в горната стая; и всичките вдовици стояха около него и плачеха, като му показваха ризите и дрехите, които Сърна правеше, когато беше с тях.</span> <span class="verse"><a name="40">40</a>А Петър изкара всички навън, коленичи и се помоли, и като се обърна към тялото, каза: Тавита, стани. И тя отвори очите си и като видя Петър, седна.</span> <span class="verse"><a name="41">41</a>И той й подаде ръка и я изправи; и като повика светиите и вдовиците, я представи жива.</span> <span class="verse"><a name="42">42</a>И това стана известно по цяла Йопия и мнозина повярваха в Господа.</span> <span class="verse"><a name="43">43</a>А Петър остана дълго време в Йопия у някой си кожар Симон.</span> </p></div</div></div></body></html>