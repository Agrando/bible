<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 28</strong></div><p><span class="verse"><a name="1">1</a>И когато се спасихме, разбрахме, че островът се наричаше Малта.</span> <span class="verse"><a name="2">2</a>А туземците ни показаха необикновено човеколюбие, защото накладоха огън и ни приеха всички, понеже валеше дъжд и беше студено.</span> <span class="verse"><a name="3">3</a>И когато Павел събра един куп клони и ги сложи на огъня, една усойница излезе поради топлината и се впи в ръката му.</span> <span class="verse"><a name="4">4</a>А туземците, като видяха как змията висеше на ръката му, говореха помежду си: Без съмнение този човек е убиец, когото, ако и да се е избавил от морето, пак правосъдието не го оставя да живее.</span> <span class="verse"><a name="5">5</a>Но той тръсна змията в огъня и не почувства никакво зло.</span> <span class="verse"><a name="6">6</a>А те очакваха, че ще отече или внезапно ще падне мъртъв, но като чакаха много време и видяха, че не му става нищо необичайно, промениха мнението си и говореха, че е бог.</span> <span class="verse"><a name="7">7</a>А около това място се намираха именията на най-първия човек от острова, чието име беше Поплий, който ни прие и гощава приятелски три дни.</span> <span class="verse"><a name="8">8</a>И се случи бащата на Поплий да лежи болен от треска и дизентерия. А Павел влезе при него и като се помоли, положи ръце на него и го изцели.</span> <span class="verse"><a name="9">9</a>Като стана това, и другите от острова, които имаха болести, идваха и се изцеляваха,</span> <span class="verse"><a name="10">10</a>като ни оказваха и много почести, и когато тръгнахме, ни натовариха с потребното за нуждите ни.</span> <span class="verse"><a name="11">11</a>След три месеца отплавахме с един александрийски кораб, който беше презимувал на острова и който имаше за знак Близнаците.</span> <span class="verse"><a name="12">12</a>И като стигнахме в Сиракуза, престояхме там три дни.</span> <span class="verse"><a name="13">13</a>И оттам, като заобиколихме, стигнахме в Ригия; и след един ден повя южният вятър и на следващия ден дойдохме в Потиоли,</span> <span class="verse"><a name="14">14</a>където намерихме братя, които ни замолиха да останем у тях седем дни. И така тръгнахме към Рим,</span> <span class="verse"><a name="15">15</a>откъдето братята, като чули за нас, бяха дошли до Апиевия форум и до трите кръчми да ни посрещнат. И Павел, като ги видя, благодари на Бога и се ободри.</span> <span class="verse"><a name="16">16</a>А когато влязохме в Рим, стотникът предаде задържаните на началника на стражата; а на Павел се позволи да живее сам с войника, който го пазеше.</span> <span class="verse"><a name="17">17</a>И след три дни той свика по-първите от юдеите и като се събраха, им каза: Братя, макар и да не съм сторил нищо против народа или против бащините ни обичаи, пак от Ерусалим ме предадоха вързан в ръцете на римляните,</span> <span class="verse"><a name="18">18</a>които, като ме изпитаха, щяха да ме пуснат, защото в мен нямаше нищо достойно за смърт.</span> <span class="verse"><a name="19">19</a>Но понеже юдеите се възпротивиха, бях принуден да се отнеса до императора, а не че имах да обвиня в нещо народа си.</span> <span class="verse"><a name="20">20</a>По тази причина ви повиках, за да ви видя и да ви говоря, защото заради надеждата на Израил съм вързан с тази верига.</span> <span class="verse"><a name="21">21</a>А те му казаха: Ние нито сме получавали писма от Юдея за теб, нито е идвал някой от братята да ни извести или да ни каже нещо лошо за теб.</span> <span class="verse"><a name="22">22</a>Но желаем да чуем от теб какво ти мислиш, защото ни е известно, че навсякъде говорят против тази ерес.</span> <span class="verse"><a name="23">23</a>И като му определиха ден, мнозина от тях дойдоха при него там, където живееше; и от сутрин до вечер той им обясняваше и свидетелстваше за Божието царство, и ги уверяваше за Иисус и от Мойсеевия закон, и от пророците.</span> <span class="verse"><a name="24">24</a>И едни се убеждаваха от това, което говореше, а други не вярваха.</span> <span class="verse"><a name="25">25</a>И понеже не бяха съгласни помежду си, тръгнаха да се разотиват, след като Павел им каза една дума: Добре е казал Светият Дух чрез пророк Исая на бащите ви, когато е рекъл:</span> <span class="verse"><a name="26">26</a>?Иди, кажи на този народ: С уши ще чуете, но никак няма да разберете; и с очи ще гледате, но никак няма да видите.</span> <span class="verse"><a name="27">27</a>Защото затлъстя сърцето на този народ и ушите им натегнаха, и очите си затвориха – да не би да видят с очите си и да чуят с ушите си, и да разберат със сърцето си, и да се обърнат, и да ги изцеля.“</span> <span class="verse"><a name="28">28</a>Затова, да знаете, че Божието спасение се изпрати на езичниците и те ще го чуят.</span> <span class="verse"><a name="29">29</a>(И като каза това, юдеите си отидоха с голяма препирня помежду си.)</span> <span class="verse"><a name="30">30</a>А Павел живя цели две години в отделна къща под наем, където приемаше всички, които отиваха при него,</span> <span class="verse"><a name="31">31</a>като проповядваше Божието царство и учеше с пълно дръзновение за Господ Иисус Христос, без някой да му забранява.</span> </p></div</div></div></body></html>