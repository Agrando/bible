<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 25</strong></div><p><span class="verse"><a name="1">1</a>А Фест, като дойде в областта, след три дни се изкачи от Кесария в Ерусалим.</span> <span class="verse"><a name="2">2</a>Тогава първосвещеникът и юдейските първенци подадоха при него жалба против Павел,</span> <span class="verse"><a name="3">3</a>като търсеха собствената си изгода против него, да изпрати да го доведат в Ерусалим, като поставяха засада, за да го убият по пътя.</span> <span class="verse"><a name="4">4</a>Но Фест отговори, че Павел трябва да се пази под стража в Кесария и че сам той скоро ще тръгне за там.</span> <span class="verse"><a name="5">5</a>Затова, каза той, нека влиятелните между вас слязат с мен и ако има нещо лошо в този човек, нека го обвинят.</span> <span class="verse"><a name="6">6</a>И когато прекара между тях не повече от осем или десет дни, той слезе в Кесария и на следващия ден седна на съдийския стол и заповяда да доведат Павел.</span> <span class="verse"><a name="7">7</a>И като дойде, юдеите, които бяха слезли от Ерусалим, го обиколиха и го обвиняваха с много и тежки обвинения, които не можеха да докажат,</span> <span class="verse"><a name="8">8</a>но Павел в защитата си казваше: Нито против юдейския закон, нито против храма, нито против императора съм извършил някакво престъпление.</span> <span class="verse"><a name="9">9</a>Но Фест, понеже искаше да угоди на юдеите, в отговор на Павел каза: Искаш ли да се изкачиш в Ерусалим и там да се съдиш за това пред мен?</span> <span class="verse"><a name="10">10</a>А Павел каза: Аз стоя пред императорското съдилище, където трябва да бъда съден. На юдеите не съм сторил никаква вреда, както и ти много добре знаеш.</span> <span class="verse"><a name="11">11</a>Защото, ако съм злодей и съм сторил нещо достойно за смърт, не бягам от смъртта; но ако нито едно от нещата, за които ме обвиняват тези, не е вярно, никой не може да ме предаде на тях. Отнасям се до императора!</span> <span class="verse"><a name="12">12</a>Тогава Фест, след като обсъди въпроса със съвета, отговори: Отнесъл си се до императора — при императора ще отидеш.</span> <span class="verse"><a name="13">13</a>А след няколко дни цар Агрипа и Верникия дойдоха в Кесария, за да поздравят Фест.</span> <span class="verse"><a name="14">14</a>И като престояха там доста време, Фест представи делото на Павел пред царя, като каза: Има един човек, оставен от Феликс в окови,</span> <span class="verse"><a name="15">15</a>за когото подадоха жалба главните свещеници и юдейските старейшини, когато бях в Ерусалим, и искаха да го осъдя.</span> <span class="verse"><a name="16">16</a>Но им отговорих, че римляните нямат обичай да предават някой човек (на смърт), преди обвиняемият да е бил поставен лице в лице с обвинителите си и да му е дадена възможност да говори в своя защита относно обвинението.</span> <span class="verse"><a name="17">17</a>И така, когато те се събраха тук, на следващия ден незабавно седнах на съдийския стол и заповядах да доведат човека.</span> <span class="verse"><a name="18">18</a>Но когато обвинителите му застанаха, не го обвиниха в никое от лошите дела, за които аз предполагах,</span> <span class="verse"><a name="19">19</a>а имаха против него спорове за техните си вярвания и за някой си Иисус, който бил умрял, за когото Павел твърдеше, че е жив.</span> <span class="verse"><a name="20">20</a>И понеже аз не бях сигурен как да разследвам тези въпроси, попитах дали иска да отиде в Ерусалим и там да се съди за това.</span> <span class="verse"><a name="21">21</a>Но понеже Павел пожела да бъде оставен на решението на Август, заповядах да го пазят, докато го изпратя при императора.</span> <span class="verse"><a name="22">22</a>Тогава Агрипа каза на Фест: Искаше ми се и на мен да чуя този човек. И той каза: Утре ще го чуеш.</span> <span class="verse"><a name="23">23</a>На следващия ден, когато Агрипа и Верникия дойдоха с голям блясък и влязоха в съдебната зала с хилядниците и по-видните граждани, по заповед на Фест доведоха Павел.</span> <span class="verse"><a name="24">24</a>Тогава Фест каза: Царю Агрипа и всички вие, които присъствате тук с нас, ето човекът, за когото цялото юдейско множество ми представи жалба – и в Ерусалим, и тук – като крещяха, че той не трябва повече да живее.</span> <span class="verse"><a name="25">25</a>Но аз намерих, че не е сторил нищо, достойно за смърт; и понеже той сам се отнесе до Август, реших да го изпратя.</span> <span class="verse"><a name="26">26</a>А за него нямам нищо сигурно да пиша на господаря си, затова го изведох пред вас, и особено пред теб, царю Агрипа, така че след разследването да имам какво да пиша.</span> <span class="verse"><a name="27">27</a>Защото ми се вижда неразумно да изпращам затворник, без да излагам обвиненията срещу него.</span> </p></div</div></div></body></html>