<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 26</strong></div><p><span class="verse"><a name="1">1</a>Тогава Агрипа каза на Павел: Позволява ти се да говориш за себе си. И така, Павел простря ръка и започна да говори в своя защита:</span> <span class="verse"><a name="2">2</a>Честит се считам, царю Агрипа, затова че днес ще се защитя пред теб относно всичко, за което ме обвиняват юдеите,</span> <span class="verse"><a name="3">3</a>а най-вече, защото си вещ във всички обреди и въпроси между юдеите. Затова ти се моля да ме изслушаш с търпение.</span> <span class="verse"><a name="4">4</a>Моят живот от младини, който съм прекарал отначало между народа си в Ерусалим, го знаят всички юдеи.</span> <span class="verse"><a name="5">5</a>Защото знаят отначало – ако искаха да засвидетелстват – че според най-строгата секта на нашата религия живеех като фарисей.</span> <span class="verse"><a name="6">6</a>А сега стоя пред съда заради надежда в обещанието, което Бог е дал на бащите,</span> <span class="verse"><a name="7">7</a>до което нашите дванадесет племена се надяват да достигнат, като служат на Бога усърдно нощ и ден. Заради тази надежда, царю (Агрипа), ме обвиняват юдеите!</span> <span class="verse"><a name="8">8</a>А защо смятате за невероятно това, че Бог възкресява мъртвите?</span> <span class="verse"><a name="9">9</a>Наистина, и аз си мислех, че трябва да върша много неща против Името на Иисус Назарянина;</span> <span class="verse"><a name="10">10</a>което и вършех в Ерусалим, понеже затварях в тъмници мнозина от светиите, след като получих власт от главните свещеници; а когато ги убиваха, давах глас против тях.</span> <span class="verse"><a name="11">11</a>И често, като ги наказвах по всички синагоги, ги принуждавах да богохулстват; и в безмерната си ярост против тях ги гонех даже и по чуждите градове.</span> <span class="verse"><a name="12">12</a>И при това, като пътувах за Дамаск с власт и поръчка от главните свещеници,</span> <span class="verse"><a name="13">13</a>по пладне, о, царю, видях на пътя светлина от небето, по-силна от слънчевия блясък, която осия и мен, и тези, които пътуваха с мен.</span> <span class="verse"><a name="14">14</a>И като паднахме всички на земята, чух глас, който ми казваше на еврейски: Савле, Савле, защо Ме гониш? Трудно е за теб да риташ срещу остен.</span> <span class="verse"><a name="15">15</a>И аз казах: Кой си Ти, Господи? А Господ каза: Аз съм Иисус, когото ти гониш.</span> <span class="verse"><a name="16">16</a>Но стани и се изправи на краката си, понеже затова ти се явих – да те назнача служител и свидетел на това, което си видял, и на онова, което ще ти открия,</span> <span class="verse"><a name="17">17</a>като те изваждам от юдейския народ и от езичниците, между които те пращам,</span> <span class="verse"><a name="18">18</a>да им отвориш очите, за да се обърнат от тъмнината към светлината и от властта на Сатана към Бога и да приемат прощение на греховете и наследство между онези, които са осветени чрез вяра в Мен.</span> <span class="verse"><a name="19">19</a>Затова, царю Агрипа, не бях непокорен на небесното видение,</span> <span class="verse"><a name="20">20</a>а проповядвах първо на тези в Дамаск и в Ерусалим, и в цялата юдейска земя, и на езичниците да се покаят и да се обърнат към Бога, като вършат дела, съответни на покаянието си.</span> <span class="verse"><a name="21">21</a>По тази причина юдеите ме хванаха в храма и се опитаха да ме убият.</span> <span class="verse"><a name="22">22</a>Но с помощта, която получих от Бога, и до днес стоя и свидетелствам на малък и голям, като не говоря нищо друго, освен това, което пророците и Мойсей са говорили, че ще стане:</span> <span class="verse"><a name="23">23</a>че Христос трябваше да пострада и че Той, като възкръсне пръв от мъртвите, трябваше да възвести светлина и на юдейския народ, и на езичниците.</span> <span class="verse"><a name="24">24</a>Когато той така се защитаваше, Фест извика със силен глас: Полудял си, Павле! Голямата ти ученост те докарва до лудост.</span> <span class="verse"><a name="25">25</a>А Павел каза: Не съм полудял, честити Фесте, а говоря думи на истина и на здрав разум.</span> <span class="verse"><a name="26">26</a>Защото и царят, пред когото аз дързостно говоря, знае за това; понеже съм убеден, че нищо от това не е скрито от него, защото то не е станало в някой ъгъл.</span> <span class="verse"><a name="27">27</a>Царю Агрипа, вярваш ли на пророците? Зная, че вярваш.</span> <span class="verse"><a name="28">28</a>А Агрипа каза на Павел: Още малко и ще ме убедиш да стана християнин!</span> <span class="verse"><a name="29">29</a>А Павел каза: Молил се бих на Бога, така че не само ти, но и всички, които ме слушат днес – било с малко, било с много – да станат такива, какъвто съм аз, освен тези окови.</span> <span class="verse"><a name="30">30</a>Тогава царят стана с управителя и Верникия, и седящите с тях.</span> <span class="verse"><a name="31">31</a>И като се оттеглиха, говореха помежду си, казвайки: Този човек не върши нищо, достойно за смърт или окови.</span> <span class="verse"><a name="32">32</a>А Агрипа каза на Фест: Този човек можеше да се пусне, ако не се беше отнесъл до императора.</span> </p></div</div></div></body></html>