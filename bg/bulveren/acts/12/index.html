<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 12</strong></div><p><span class="verse"><a name="1">1</a>Около това време цар Ирод сложи ръце на някои от църквата, за да ги притесни.</span> <span class="verse"><a name="2">2</a>И уби с меч Яков, брата на Йоан.</span> <span class="verse"><a name="3">3</a>И като видя, че това се хареса на юдеите, той освен това хвана и Петър. Това беше през дните на безквасните хлябове.</span> <span class="verse"><a name="4">4</a>И като го задържа, го хвърли в тъмница и го предаде на четири четворки войници да го пазят, с намерение след Пасхата да го изведе пред народа.</span> <span class="verse"><a name="5">5</a>И така, те пазеха Петър в тъмницата, а църквата беше в постоянна молитва към Бога за него.</span> <span class="verse"><a name="6">6</a>И през същата нощ, когато Ирод щеше да го изведе, Петър спеше между двама войници, окован с две вериги; и стражари пред вратата пазеха тъмницата.</span> <span class="verse"><a name="7">7</a>И ето, един Господен ангел застана до него и светлина осия килията; и като побутна Петър отстрани, го събуди и му каза: Ставай бързо! И веригите паднаха от ръцете му.</span> <span class="verse"><a name="8">8</a>И ангелът му каза: Опаши се и обуй сандалите си. И той направи така. Тогава му каза: Облечи дрехата си и ме последвай!</span> <span class="verse"><a name="9">9</a>И Петър излезе и го следваше, без да знае, че извършеното от ангела е действителност, а си мислеше, че вижда видение.</span> <span class="verse"><a name="10">10</a>А като преминаха първата и втората стража, дойдоха до желязната порта, която води в града, и тя им се отвори сама; и те излязоха и изминаха една улица, и ангелът веднага се оттегли от него.</span> <span class="verse"><a name="11">11</a>А когато Петър дойде на себе си, каза: Сега наистина зная, че Господ изпрати ангела Си и ме избави от ръката на Ирод и от всички очаквания на юдейския народ.</span> <span class="verse"><a name="12">12</a>И като поразмисли, дойде при къщата на Мария, майката на Йоан, който се наричаше и Марк, където мнозина бяха събрани и се молеха.</span> <span class="verse"><a name="13">13</a>И когато почука на вратичката на портата, една слугиня на име Рода излезе да чуе кой е.</span> <span class="verse"><a name="14">14</a>И когато позна гласа на Петър, от радост не отвори портата, а се затича и извести, че Петър стои пред портата.</span> <span class="verse"><a name="15">15</a>А те й казаха: Ти си луда. Но тя настояваше, че е така. Тогава те казаха: Това е неговият ангел.</span> <span class="verse"><a name="16">16</a>А Петър продължаваше да чука; и когато отвориха, го видяха и се смаяха.</span> <span class="verse"><a name="17">17</a>А той им помаха с ръка да мълчат и им разказа как Господ го е извел от тъмницата. И им каза: Разкажете това на Яков и на братята. И излезе и отиде на друго място.</span> <span class="verse"><a name="18">18</a>А като се съмна, сред войниците настана немалък смут – какво ли е станало с Петър.</span> <span class="verse"><a name="19">19</a>А Ирод, като го потърси и не го намери, разследва стражарите и заповяда да ги убият. И слезе от Юдея в Кесария и там живееше.</span> <span class="verse"><a name="20">20</a>А Ирод беше много разгневен на тирците и сидонците; но те дойдоха единодушно при него и като спечелиха поддръжката на царския камериер Власт, поискаха мир, защото тяхната област се хранеше от царската.</span> <span class="verse"><a name="21">21</a>И в един определен ден Ирод, облечен в царска одежда, седна на престола и държа реч пред тях.</span> <span class="verse"><a name="22">22</a>А народът извика: Глас божи, а не човешки!</span> <span class="verse"><a name="23">23</a>И веднага един Господен ангел го порази, понеже не въздаде слава на Бога; и той беше изяден от червеи и умря.</span> <span class="verse"><a name="24">24</a>А Божието Слово растеше и се умножаваше.</span> <span class="verse"><a name="25">25</a>А Варнава и Савел, като свършиха службата си, се върнаха от Ерусалим в Антиохия и взеха със себе си Йоан, който се наричаше и Марк.</span> </p></div</div></div></body></html>