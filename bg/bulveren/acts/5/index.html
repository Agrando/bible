<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 5</strong></div><p><span class="verse"><a name="1">1</a>А един човек на име Анания, с жена си Сапфира, продаде имот</span> <span class="verse"><a name="2">2</a>и задържа от полученото със знанието на жена си; и донесе една част и я сложи пред краката на апостолите.</span> <span class="verse"><a name="3">3</a>А Петър каза: Анание, защо Сатана изпълни сърцето ти, за да излъжеш Светия Дух и да задържиш от стойността на нивата?</span> <span class="verse"><a name="4">4</a>Докато стоеше непродадена, не беше ли твоя? И след като се продаде, не бяха ли парите в твоята власт? Защо намисли това нещо в сърцето си? Ти излъга не хора, а Бога.</span> <span class="verse"><a name="5">5</a>И Анания, като чу тези думи, падна и издъхна; и голям страх обзе всички, които чуха това.</span> <span class="verse"><a name="6">6</a>И по-младите мъже станаха, обвиха го, изнесоха го и го погребаха.</span> <span class="verse"><a name="7">7</a>И като се минаха около три часа, влезе и жена му, без да знае за станалото.</span> <span class="verse"><a name="8">8</a>И Петър я попита: Кажи ми, за толкова ли продадохте нивата? И тя каза: За толкова.</span> <span class="verse"><a name="9">9</a>А Петър каза: Защо се съгласихте да изкушите Господния Дух? Ето, краката на тези, които погребаха мъжа ти, са при вратата и ще изнесат и теб.</span> <span class="verse"><a name="10">10</a>И тя начаса падна до краката му и издъхна. И когато младежите влязоха, я намериха мъртва; изнесоха я и я погребаха до мъжа й.</span> <span class="verse"><a name="11">11</a>И голям страх обзе цялата църква и всички, които чуха това.</span> <span class="verse"><a name="12">12</a>И чрез ръцете на апостолите ставаха много знамения и чудеса между народа и те всички бяха единодушно в Соломоновата зала;</span> <span class="verse"><a name="13">13</a>а от другите никой не смееше да се присъедини към тях. Но народът ги величаеше</span> <span class="verse"><a name="14">14</a>и все повече вярващи в Господа се прибавяха, множества от мъже и жени,</span> <span class="verse"><a name="15">15</a>така че изнасяха болните по улиците и ги слагаха на постелки и на легла, че като минаваше Петър, поне сянката му да засегне някого от тях.</span> <span class="verse"><a name="16">16</a>Събираше се още и множество от градовете около Ерусалим, които носеха болни и измъчвани от нечисти духове; и всички се изцеляваха.</span> <span class="verse"><a name="17">17</a>Тогава първосвещеникът и всички, които бяха с него, а именно сектата на садукеите, станаха и се изпълниха със завист,</span> <span class="verse"><a name="18">18</a>сложиха ръце на апостолите и ги хвърлиха в общата тъмница.</span> <span class="verse"><a name="19">19</a>Но през нощта Господен ангел отвори вратата на тъмницата, изведе ги и каза:</span> <span class="verse"><a name="20">20</a>Идете, застанете в храма и говорете на народа всичките думи на този живот.</span> <span class="verse"><a name="21">21</a>И те, като чуха това, влязоха на разсъмване в храма и поучаваха. А първосвещеникът и онези, които бяха с него, дойдоха и като свикаха Синедриона и цялото старейшинство на израилевите синове, пратиха в тъмницата, за да доведат апостолите.</span> <span class="verse"><a name="22">22</a>Но когато служителите отидоха, не ги намериха в тъмницата и се върнаха, и известиха, като казаха:</span> <span class="verse"><a name="23">23</a>Намерихме тъмницата заключена най-грижливо и стражарите да стоят вън при вратата, но като отворихме, не намерихме никого вътре.</span> <span class="verse"><a name="24">24</a>А когато първосвещеникът, началникът на храмовата стража и главните свещеници чуха тези думи, бяха в недоумение какво ще последва от това.</span> <span class="verse"><a name="25">25</a>Но дойде някой и им извести: Ето, мъжете, които хвърлихте в тъмницата, стоят в храма и поучават народа.</span> <span class="verse"><a name="26">26</a>Тогава началникът отиде със служителите и ги доведе без насилие, защото се бояха от народа, да не би да ги замерят с камъни.</span> <span class="verse"><a name="27">27</a>И като ги доведоха, ги поставиха пред Синедриона и първосвещеникът ги попита, като каза:</span> <span class="verse"><a name="28">28</a>Не ви ли заповядахме строго да не поучавате в това име? Но ето, напълнили сте Ерусалим с учението си и възнамерявате да докарате върху нас кръвта на този Човек!</span> <span class="verse"><a name="29">29</a>А Петър и апостолите в отговор казаха: На нас подобава да се покоряваме повече на Бога, отколкото на хората.</span> <span class="verse"><a name="30">30</a>Бог на бащите ни възкреси Иисус, когото вие убихте, като Го приковахте на дърво.</span> <span class="verse"><a name="31">31</a>Него Бог възвиси до десницата Си за Княз и Спасител, за да даде покаяние на Израил и прощаване на греховете.</span> <span class="verse"><a name="32">32</a>И ние сме Негови свидетели за тези неща и Светият Дух, когото Бог даде на онези, които Му се покоряват.</span> <span class="verse"><a name="33">33</a>А те, като чуха това, се късаха от яд и възнамеряваха да ги убият.</span> <span class="verse"><a name="34">34</a>Но един фарисей на име Гамалиил, законоучител, почитан от целия народ, се изправи в Синедриона и заповяда да отведат апостолите навън за малко време;</span> <span class="verse"><a name="35">35</a>а на тях каза: Израилтяни, внимавайте добре какво ще направите на тези хора.</span> <span class="verse"><a name="36">36</a>Защото преди известно време въстана Тевда и представяше себе си за голям човек, към когото се присъединиха около четиристотин мъже. Той беше убит и всички, които го следваха, се разпиляха и изчезнаха.</span> <span class="verse"><a name="37">37</a>След него въстана галилеянинът Юда през времето на записването и повлече след себе си доста народ; и той загина и всички, които му се покоряваха, се разпръснаха.</span> <span class="verse"><a name="38">38</a>И сега ви казвам, оттеглете се от тези хора и ги оставете, защото, ако това намерение или това дело е от хора, ще се развали;</span> <span class="verse"><a name="39">39</a>но ако е от Бога, няма да можете да го развалите. Пазете се да не би да се намерите и богопротивници.</span> <span class="verse"><a name="40">40</a>И те го послушаха; и като повикаха апостолите и ги биха, им заповядаха да не говорят в Името на Иисус и ги пуснаха.</span> <span class="verse"><a name="41">41</a>А те си отидоха от Синедриона радостни, че са били удостоени да претърпят опозоряване за Иисусовото Име.</span> <span class="verse"><a name="42">42</a>И нито един ден не преставаха да поучават и да благовестват и в храма, и по къщите, че Иисус е Христос.</span> </p></div</div></div></body></html>