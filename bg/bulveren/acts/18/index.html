<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 18</strong></div><p><span class="verse"><a name="1">1</a>След това Павел тръгна от Атина и дойде в Коринт,</span> <span class="verse"><a name="2">2</a>където намери един юдеин на име Акила, роден в Понт и неотдавна пристигнал от Италия с жена си Прискила, защото Клавдий беше заповядал да се махнат всички юдеи от Рим; и Павел дойде при тях.</span> <span class="verse"><a name="3">3</a>И понеже имаше същия занаят, седеше у тях и работеха; защото занаятът им беше да правят шатри.</span> <span class="verse"><a name="4">4</a>И всяка събота той разискваше в синагогата с юдеи и гърци и се стараеше да ги убеждава.</span> <span class="verse"><a name="5">5</a>А когато Сила и Тимотей слязоха от Македония, Павел беше завладян от словото и свидетелстваше на юдеите, че Иисус е Христос.</span> <span class="verse"><a name="6">6</a>Но понеже и те се противяха и хулеха, той отърси дрехите си и каза: Кръвта ви да бъде на главите ви; аз съм чист; отсега ще отивам между езичниците.</span> <span class="verse"><a name="7">7</a>И като се премести оттам, дойде в дома на някого си на име Тит Юст, който почиташе Бога и чиято къща беше до синагогата.</span> <span class="verse"><a name="8">8</a>А Крисп, началникът на синагогата, повярва в Господа с целия си дом; и мнозина от коринтяните, като слушаха, вярваха и се кръщаваха.</span> <span class="verse"><a name="9">9</a>И Господ каза на Павел нощем във видение: Не бой се, а говори и не млъквай,</span> <span class="verse"><a name="10">10</a>защото Аз съм с теб и никой няма да те нападне и да ти стори зло; защото имам много хора в този град.</span> <span class="verse"><a name="11">11</a>И той преседя там година и шест месеца и ги поучаваше в Божието слово.</span> <span class="verse"><a name="12">12</a>А когато Галион беше управител в Ахая, юдеите се повдигнаха единодушно против Павел, доведоха го пред съдилището и казаха:</span> <span class="verse"><a name="13">13</a>Този убеждава хората да се кланят на Бога противно на закона.</span> <span class="verse"><a name="14">14</a>Но когато Павел щеше да отвори уста, Галион каза на юдеите: Ако беше въпрос за някоя неправда или грозно злодеяние, о, юдеи, разбира се, би трябвало да ви търпя,</span> <span class="verse"><a name="15">15</a>но ако въпросите са за учение, за имена и за вашия закон, гледайте си сами; аз не искам да съм съдия на такива работи.</span> <span class="verse"><a name="16">16</a>И ги изпъди от съдилището.</span> <span class="verse"><a name="17">17</a>Тогава те всички хванаха началника на синагогата Состен и го биха пред съдилището, но Галион не искаше и да знае за това.</span> <span class="verse"><a name="18">18</a>А Павел, след като поседя още много дни, се прости с братята и отплава за Сирия и с него Прискила и Акила, като си острига главата в Кенхрея, понеже имаше обрек.</span> <span class="verse"><a name="19">19</a>Като стигнаха в Ефес, той ги остави там, а сам влезе в синагогата и разискваше с юдеите.</span> <span class="verse"><a name="20">20</a>А когато го замолиха да поседи повечко време, той не склони,</span> <span class="verse"><a name="21">21</a>а се прости с тях и каза: Ако иска Бог, пак ще се върна при вас. И отплава от Ефес.</span> <span class="verse"><a name="22">22</a>И като слезе в Кесария, се изкачи в Ерусалим и поздрави църквата, и после слезе в Антиохия.</span> <span class="verse"><a name="23">23</a>И като поседя там известно време, излезе и обикаляше наред галатийската и фригийската страна и утвърждаваше всичките ученици.</span> <span class="verse"><a name="24">24</a>И някой си юдеин на име Аполос, роден в Александрия, човек учен и силен в Писанията, дойде в Ефес.</span> <span class="verse"><a name="25">25</a>Той беше наставен в Господния път и разпален духом, говореше и поучаваше прилежно за Иисус, а познаваше само Йоановото кръщение.</span> <span class="verse"><a name="26">26</a>Той почна да говори дързостно в синагогата, но Прискила и Акила, като го чуха, го прибраха и му изложиха по-точно Божия път.</span> <span class="verse"><a name="27">27</a>И когато той се канеше да замине за Ахая, братята го насърчиха и писаха до учениците да го приемат. И той, като дойде, помогна много на повярвалите чрез благодатта,</span> <span class="verse"><a name="28">28</a>защото силно опровергаваше юдеите публично, като доказваше от Писанието, че Иисус е Христос.</span> </p></div</div></div></body></html>