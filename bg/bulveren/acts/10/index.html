<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/acts/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/acts">Acts</a> &gt <strong>Chapter 10</strong></div><p><span class="verse"><a name="1">1</a>Имаше в Кесария един човек на име Корнилий, стотник от така наречения италийски полк.</span> <span class="verse"><a name="2">2</a>Той беше благочестив и се боеше от Бога с целия си дом, раздаваше много милостини на народа и непрестанно се молеше на Бога.</span> <span class="verse"><a name="3">3</a>Около деветия час през деня той видя ясно във видение Божи ангел, който влезе при него и му каза: Корнилий!</span> <span class="verse"><a name="4">4</a>А той, като се взря в него, уплашен, каза: Какво има, Господи? И ангелът му каза: Твоите молитви и твоите милостини възлязоха пред Бога за спомен.</span> <span class="verse"><a name="5">5</a>И сега, изпрати мъже в Йопия и повикай Симон, който се нарича и Петър.</span> <span class="verse"><a name="6">6</a>Той е отседнал у един кожар Симон, чиято къща е край морето.</span> <span class="verse"><a name="7">7</a>И като си отиде ангелът, който му говореше, Корнилий повика двама от слугите и един благочестив войник от тези, които постоянно бяха при него,</span> <span class="verse"><a name="8">8</a>и като им разказа всичко, ги изпрати в Йопия.</span> <span class="verse"><a name="9">9</a>А на следващия ден, когато те пътуваха и наближаваха града, около шестия час, Петър се качи на покрива на къщата да се помоли.</span> <span class="verse"><a name="10">10</a>И когато огладня, поиска да яде; но докато приготвяха, той изпадна в състояние на видение</span> <span class="verse"><a name="11">11</a>и видя небето отворено и някакъв съд да слиза към него, като голямо ленено платнище, спускано за четирите краища към земята.</span> <span class="verse"><a name="12">12</a>В него имаше всякакви видове земни четирикраки, пълзящи и небесни птици.</span> <span class="verse"><a name="13">13</a>И дойде глас към него: Стани, Петре, заколи и яж.</span> <span class="verse"><a name="14">14</a>А Петър каза: В никакъв случай, Господи, защото никога не съм ял нещо мръсно или нечисто.</span> <span class="verse"><a name="15">15</a>И гласът пак дойде към него втори път: Което Бог е очистил, ти не го считай за нечисто.</span> <span class="verse"><a name="16">16</a>Това стана три пъти; и съдът пак се вдигна в небето.</span> <span class="verse"><a name="17">17</a>А докато Петър беше в недоумение какво значеше видението, което беше видял, ето, мъжете, изпратени от Корнилий, които бяха разпитали за къщата на Симон, застанаха пред портата</span> <span class="verse"><a name="18">18</a>и извикаха, като попитаха: Тук ли гостува Симон, който се нарича и Петър?</span> <span class="verse"><a name="19">19</a>И докато Петър размисляше за видението, Духът му каза: Ето, трима мъже те търсят.</span> <span class="verse"><a name="20">20</a>Стани, слез и иди с тях, без да се съмняваш ни най-малко, защото Аз съм ги изпратил.</span> <span class="verse"><a name="21">21</a>И така, Петър слезе при мъжете, които бяха изпратени при него от Корнилий, и каза: Ето, аз съм този, когото търсите. По каква работа сте дошли?</span> <span class="verse"><a name="22">22</a>А те казаха: Стотникът Корнилий, един праведен човек, който се бои от Бога и има добро име сред целия юдейски народ, беше упътен чрез един свят ангел да те повика в своя дом и да чуе думи от теб.</span> <span class="verse"><a name="23">23</a>Тогава той ги покани вътре и ги настани. И на сутринта Петър замина с тях; а някои от братята от Йопия го придружиха.</span> <span class="verse"><a name="24">24</a>А на другия ден влязоха в Кесария. И Корнилий ги чакаше, като беше свикал роднините си и близките си приятели.</span> <span class="verse"><a name="25">25</a>И когато Петър влизаше, Корнилий го посрещна, падна пред краката му и се поклони.</span> <span class="verse"><a name="26">26</a>А Петър го вдигна, като каза: Стани; и аз самият съм човек.</span> <span class="verse"><a name="27">27</a>И като разговаряше с него, той влезе и намери мнозина събрани.</span> <span class="verse"><a name="28">28</a>И им каза: Вие знаете колко е незаконно за един, който е юдеин, да се събира или да ходи при някой, който е от друго племе, но Бог ми показа, че не бива да наричам никого мръсен или нечист.</span> <span class="verse"><a name="29">29</a>Затова дойдох, без да възразявам, веднага щом ме повикахте; и така, питам ви: по коя причина сте ме повикали?</span> <span class="verse"><a name="30">30</a>И Корнилий каза: Преди четири дни постих до този час и в деветия час се молех у дома, и ето, пред мен застана един мъж в блестящо облекло,</span> <span class="verse"><a name="31">31</a>който каза: Корнилий, твоята молитва е чута и твоите милостини се спомниха пред Бога.</span> <span class="verse"><a name="32">32</a>Така че прати в Йопия да повикат тук Симон, който се нарича и Петър; той е отседнал в дома на един кожар Симон, край морето. (Той, като дойде, ще ти говори.)</span> <span class="verse"><a name="33">33</a>И така, аз веднага пратих до теб и ти добре направи, че дойде. Затова сега всички ние присъстваме тук, пред Бога, за да чуем всичко, което ти е заповядано от Господа.</span> <span class="verse"><a name="34">34</a>А Петър отвори уста и каза: Наистина виждам, че Бог не гледа на лице,</span> <span class="verse"><a name="35">35</a>а във всеки народ онзи, който Му се бои и върши правда, Му е угоден.</span> <span class="verse"><a name="36">36</a>Словото, което Той изпрати на израилевите синове, като им благовестяваше мир чрез Иисус Христос, който е Господар на всички,</span> <span class="verse"><a name="37">37</a>това слово вие знаете, което след кръщението, проповядвано от Йоан, се разпространи по цяла Юдея, като се започна от Галилея;</span> <span class="verse"><a name="38">38</a>как Бог помаза със Свети Дух и със сила Иисус от Назарет, който обикаляше, като правеше добрини и изцеляваше всички угнетявани от дявола, защото Бог беше с Него.</span> <span class="verse"><a name="39">39</a>И ние сме свидетели на всичко, което Той извърши и в юдейската земя и в Ерусалим; когото те убиха, като Го приковаха на дърво.</span> <span class="verse"><a name="40">40</a>Него Бог възкреси на третия ден и Му даде да се яви –</span> <span class="verse"><a name="41">41</a>не на целия народ, а на свидетели, предварително избрани от Бога – на нас, които ядохме и пихме с Него, след като възкръсна от мъртвите.</span> <span class="verse"><a name="42">42</a>И ни поръча да проповядваме на народа и да свидетелстваме, че Той е определеният от Бога Съдия на живите и мъртвите.</span> <span class="verse"><a name="43">43</a>За Него свидетелстват всичките пророци, че всеки, който вярва в Него, получава прощение на греховете си чрез Неговото Име.</span> <span class="verse"><a name="44">44</a>Докато Петър още говореше тези думи, Светият Дух слезе на всички, които слушаха словото.</span> <span class="verse"><a name="45">45</a>И обрязаните вярващи, които бяха дошли с Петър, се смаяха за това, че дарът на Светия Дух се изля и на езичниците,</span> <span class="verse"><a name="46">46</a>защото ги чуваха да говорят на езици и да величаят Бога. Тогава Петър проговори:</span> <span class="verse"><a name="47">47</a>Може ли някой да забрани водата, за да не се кръстят тези, които приеха Светия Дух, както и ние?</span> <span class="verse"><a name="48">48</a>И заповяда да бъдат кръстени в Името на Иисус Христос. Тогава му се помолиха да остане няколко дни.</span> </p></div</div></div></body></html>