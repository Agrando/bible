<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 4</strong></div><p><span class="verse"><a name="1">1</a>И така, когато Господ узна, че фарисеите чули, че Иисус придобивал и кръщавал повече ученици от Йоан –</span> <span class="verse"><a name="2">2</a>не че Сам Иисус кръщаваше, а учениците Му –</span> <span class="verse"><a name="3">3</a>напусна Юдея и отиде пак в Галилея.</span> <span class="verse"><a name="4">4</a>Но трябваше да мине през Самария.</span> <span class="verse"><a name="5">5</a>И така, дойде в един самарийски град, наречен Сихар, близо до землището, което Яков даде на сина си Йосиф.</span> <span class="verse"><a name="6">6</a>Там беше Якововият кладенец. И така, Иисус, изморен от пътуване, седеше така на кладенеца. Беше около шестият час.</span> <span class="verse"><a name="7">7</a>Дойде една самарянка да си извади вода. Иисус й каза: Дай Ми да пия.</span> <span class="verse"><a name="8">8</a>Защото учениците Му бяха отишли в града да купят храна.</span> <span class="verse"><a name="9">9</a>Тогава самарянката Му каза: Как Ти, който си юдеин, искаш вода от мен, която съм самарянка? Защото юдеите не общуват със самаряните.</span> <span class="verse"><a name="10">10</a>Иисус в отговор й каза: Ако знаеше Божия дар и кой е Онзи, който ти казва: Дай Ми да пия; ти би поискала от Него и Той би ти дал жива вода.</span> <span class="verse"><a name="11">11</a>Жената Му каза: Господине, нямаш почерпало, а и кладенецът е дълбок; тогава откъде имаш живата вода?</span> <span class="verse"><a name="12">12</a>Нима Ти си по-голям от баща ни Яков, който ни е дал кладенеца, и сам той е пил от него, както и синовете му, и добитъкът му?</span> <span class="verse"><a name="13">13</a>Иисус в отговор й каза: Всеки, който пие от тази вода, пак ще ожаднее;</span> <span class="verse"><a name="14">14</a>а който пие от водата, която Аз ще му дам, няма да ожаднее до века; а водата, която ще му дам, ще стане в него извор на вода, която извира за вечен живот.</span> <span class="verse"><a name="15">15</a>Жената Му каза: Господине, дай ми тази вода, за да не ожаднявам и да не извървявам толкова път дотук, за да изваждам.</span> <span class="verse"><a name="16">16</a>Иисус й каза: Иди, повикай мъжа си и ела тук.</span> <span class="verse"><a name="17">17</a>В отговор жената Му каза: Нямам мъж. Иисус й каза: Добре каза, че нямаш мъж;</span> <span class="verse"><a name="18">18</a>защото петима мъже си имала и този, който сега имаш, не ти е мъж. Това ти право каза.</span> <span class="verse"><a name="19">19</a>Жената Му каза: Господине, виждам, че Ти си пророк.</span> <span class="verse"><a name="20">20</a>Нашите бащи върху този хълм са се покланяли; а вие казвате, че в Ерусалим е мястото, където трябва да се покланяме.</span> <span class="verse"><a name="21">21</a>Иисус й каза: Жено, вярвай Ми, че иде час, когато нито върху този хълм, нито в Ерусалим ще се покланяте на Отца.</span> <span class="verse"><a name="22">22</a>Вие се покланяте на онова, което не знаете; ние се покланяме на онова, което знаем; защото спасението е от юдеите.</span> <span class="verse"><a name="23">23</a>Но идва часът, и сега е, когато истинските поклонници ще се покланят на Отца с дух и истина; защото такива иска Отец да бъдат поклонниците Му.</span> <span class="verse"><a name="24">24</a>Бог е дух; и онези, които Му се покланят, с дух и истина трябва да се покланят.</span> <span class="verse"><a name="25">25</a>Жената Му каза: Зная, че ще дойде Месия, който се нарича Христос; Той, когато дойде, ще ни изяви всичко.</span> <span class="verse"><a name="26">26</a>Иисус й каза: Аз съм, който разговарям с теб.</span> <span class="verse"><a name="27">27</a>В това време дойдоха учениците Му и се учудиха, че разговаря с жена; но никой не каза: Какво търсиш?, или: Защо разговаряш с нея?</span> <span class="verse"><a name="28">28</a>Тогава жената остави стомната си, отиде в града и каза на хората:</span> <span class="verse"><a name="29">29</a>Елате да видите един Човек, който ми каза всичко, което съм направила. Да не би Той да е Христос?</span> <span class="verse"><a name="30">30</a>Тогава те излязоха от града и отиваха към Него.</span> <span class="verse"><a name="31">31</a>Междувременно учениците молеха Иисус, като казваха: Равви, яж.</span> <span class="verse"><a name="32">32</a>Но Той им каза: Аз имам да ям храна, за която вие не знаете.</span> <span class="verse"><a name="33">33</a>Затова учениците говореха помежду си: Да не би някой да Му е донесъл за ядене?</span> <span class="verse"><a name="34">34</a>Иисус им каза: Моята храна е да върша волята на Онзи, който Ме е пратил, и да извърша Неговото дело.</span> <span class="verse"><a name="35">35</a>Не казвате ли: Още четири месеца, и жетвата ще дойде? Ето, казвам ви, повдигнете очите си и вижте, че нивите са вече бели за жетва.</span> <span class="verse"><a name="36">36</a>Който жъне, получава заплата и събира плод за вечен живот, за да се радват заедно и който сее, и който жъне.</span> <span class="verse"><a name="37">37</a>Защото в това отношение истинна е думата, че един сее, а друг жъне.</span> <span class="verse"><a name="38">38</a>Аз ви пратих да жънете това, за което не сте се трудили; други се трудиха, а вие влязохте в техния труд.</span> <span class="verse"><a name="39">39</a>И много самаряни от този град повярваха в Него поради думата на жената, която свидетелстваше: Той ми каза всичко, което съм направила.</span> <span class="verse"><a name="40">40</a>И така, когато дойдоха самаряните при Него, Го помолиха да остане при тях; и преседя там два дни.</span> <span class="verse"><a name="41">41</a>И още мнозина повярваха заради Неговото слово;</span> <span class="verse"><a name="42">42</a>а на жената казаха: Ние вече вярваме не заради това, което ти каза, а защото сами чухме и знаем, че Той е наистина (Христос), Спасителят на света.</span> <span class="verse"><a name="43">43</a>След два дни Той излезе оттам и отиде в Галилея;</span> <span class="verse"><a name="44">44</a>защото Иисус Сам беше свидетелствал, че пророк няма почит в родното си място.</span> <span class="verse"><a name="45">45</a>И така, когато дойде в Галилея, галилеяните Го приеха, след като бяха видели всичко, което извърши в Ерусалим на празника; защото и те бяха отишли на празника.</span> <span class="verse"><a name="46">46</a>И така, Иисус пак дойде в Кана Галилейска, където беше превърнал водата на вино. И имаше един царски чиновник, чийто син беше болен в Капернаум.</span> <span class="verse"><a name="47">47</a>Той, като чу, че Иисус дошъл от Юдея в Галилея, отиде при Него и Го помоли да слезе и да изцели сина му, защото беше на умиране.</span> <span class="verse"><a name="48">48</a>Тогава Иисус му каза: Ако не видите знамения и чудеса, никак няма да повярвате.</span> <span class="verse"><a name="49">49</a>Царският чиновник Му каза: Господине, слез, докато детето ми не е умряло.</span> <span class="verse"><a name="50">50</a>Иисус му каза: Иди си, синът ти е жив. Човекът повярва думата, която му каза Иисус, и си отиде.</span> <span class="verse"><a name="51">51</a>И когато той вече слизаше, слугите му го срещнаха и му казаха: Синът ти е жив.</span> <span class="verse"><a name="52">52</a>А той ги попита в кой час му е станало по-леко. Те му казаха: Вчера в седмия час треската го остави.</span> <span class="verse"><a name="53">53</a>И така бащата разбра, че беше в същия час, когато Иисус му каза: Синът ти е жив. И повярва той и целият му дом.</span> <span class="verse"><a name="54">54</a>Това е второто знамение, което извърши Иисус, когато дойде от Юдея в Галилея.</span> </p></div</div></div></body></html>