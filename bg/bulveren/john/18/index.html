<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 18</strong></div><p><span class="verse"><a name="1">1</a>Като каза това, Иисус излезе с учениците Си отвъд потока Кедрон, където имаше градина, в която влезе Той и учениците Му.</span> <span class="verse"><a name="2">2</a>А Юда, който Го предаде, знаеше това място; защото Иисус често се събираше там с учениците Си.</span> <span class="verse"><a name="3">3</a>И така, Юда, като взе една дружина войници и служители от главните свещеници и фарисеите, дойде там с фенери, факли и оръжия.</span> <span class="verse"><a name="4">4</a>А Иисус, като знаеше всичко, което щеше да дойде върху Него, излезе и им каза: Кого търсите?</span> <span class="verse"><a name="5">5</a>Отговориха Му: Иисус Назарянина. Иисус им каза: Аз съм. А с тях стоеше и Юда, който Го предаваше.</span> <span class="verse"><a name="6">6</a>И когато им каза: Аз съм, те се дръпнаха назад и паднаха на земята.</span> <span class="verse"><a name="7">7</a>Пак ги попита: Кого търсите? А те казаха: Иисус Назарянина.</span> <span class="verse"><a name="8">8</a>Иисус отговори: Казах ви, че съм Аз. И така, ако търсите Мен, оставете тези да си отидат;</span> <span class="verse"><a name="9">9</a>за да се изпълни думата, казана от Него: От тези, които Ми даде, не изгубих нито един.</span> <span class="verse"><a name="10">10</a>А Симон Петър, като имаше меч, го измъкна, удари слугата на първосвещеника и му отсече дясното ухо. Името на слугата беше Малх.</span> <span class="verse"><a name="11">11</a>Тогава Иисус каза на Петър: Сложй меча в ножницата. Чашата, която Ми даде Отец, да не я ли пия?</span> <span class="verse"><a name="12">12</a>И така, дружината, хилядникът и юдейските служители хванаха Иисус и Го вързаха.</span> <span class="verse"><a name="13">13</a>И Го заведоха първо при Анна, защото той беше тъст на Каяфа, който беше първосвещеник през тази година.</span> <span class="verse"><a name="14">14</a>А Каяфа беше онзи, който беше дал на юдеите съвет, че е по-добре един човек да загине за народа.</span> <span class="verse"><a name="15">15</a>А Симон Петър и един друг ученик следваха Иисус; и този ученик беше познат на първосвещеника и влезе с Иисус в двора на първосвещеника.</span> <span class="verse"><a name="16">16</a>А Петър стоеше вън до вратата; и другият ученик, който беше познат на първосвещеника, излезе и говори с вратарката, и въведе Петър.</span> <span class="verse"><a name="17">17</a>Тогава слугинята-вратарка каза на Петър: Не си ли и ти от учениците на този Човек? Той каза: Не съм.</span> <span class="verse"><a name="18">18</a>А слугите и служителите бяха наклали огън, защото беше студено, и стояха и се грееха. И Петър стоеше с тях и се грееше.</span> <span class="verse"><a name="19">19</a>А първосвещеникът попита Иисус за учениците Му и за учението Му.</span> <span class="verse"><a name="20">20</a>Иисус му отговори: Аз говорих открито на света. Винаги поучавах в синагогите и в храма, където юдеите винаги се събират, и нищо не съм говорил скришно.</span> <span class="verse"><a name="21">21</a>Защо питаш Мен? Питай онези, които са Ме слушали какво съм им говорил; ето, те знаят какво съм казал.</span> <span class="verse"><a name="22">22</a>Когато каза това, един от служителите, който стоеше наблизо, удари плесница на Иисус и каза: Така ли отговаряш на първосвещеника?</span> <span class="verse"><a name="23">23</a>Иисус му отговори: Ако съм говорил зло, покажи злото; а ако е добро, защо Ме удряш?</span> <span class="verse"><a name="24">24</a>Тогава Анна Го изпрати вързан при първосвещеника Каяфа.</span> <span class="verse"><a name="25">25</a>А Симон Петър стоеше и се грееше. И му казаха: Не си ли и ти от Неговите ученици? Той отрече, като каза: Не съм.</span> <span class="verse"><a name="26">26</a>Един от слугите на първосвещеника, роднина на онзи, на когото Петър отсече ухото, каза: Не те ли видях аз в градината с Него?</span> <span class="verse"><a name="27">27</a>И Петър пак се отрече; и начаса пропя петел.</span> <span class="verse"><a name="28">28</a>Тогава поведоха Иисус от Каяфа в преторията; а беше рано. Но те самите не влязоха в преторията, за да не се осквернят, за да могат да ядат пасхата.</span> <span class="verse"><a name="29">29</a>Тогава Пилат излезе при тях и каза: В какво обвинявате този Човек?</span> <span class="verse"><a name="30">30</a>В отговор му казаха: Ако Той не беше злодей, ние нямаше да ти Го предадем.</span> <span class="verse"><a name="31">31</a>А Пилат им каза: Вземете Го вие и Го съдете според вашия закон. Юдеите му казаха: На нас не ни е позволено да убиваме никого;</span> <span class="verse"><a name="32">32</a>за да се изпълни думата, която каза Иисус, като предсказваше с каква смърт щеше да умре.</span> <span class="verse"><a name="33">33</a>Тогава Пилат пак влезе в преторията, повика Иисус и Му каза: Ти ли си юдейският Цар?</span> <span class="verse"><a name="34">34</a>Иисус му отговори: От себе си ли казваш това, или други са ти казали за Мен?</span> <span class="verse"><a name="35">35</a>Пилат отговори: Че аз юдеин ли съм? Твоят народ и главните свещеници Те предадоха на мен. Какво си направил?</span> <span class="verse"><a name="36">36</a>Иисус отговори: Моето царство не е от този свят; ако беше царството Ми от този свят, служителите Ми щяха да се борят да не бъда предаден на юдеите. Но сега царството Ми не е оттук.</span> <span class="verse"><a name="37">37</a>Затова Пилат Му каза: Тогава, Ти Цар ли си? Иисус отговори: Ти казваш, че Аз съм Цар. Аз затова се родих и затова дойдох на света, за да свидетелствам за истината. Всеки, който е от истината, слуша Моя глас.</span> <span class="verse"><a name="38">38</a>Пилат Му каза: Що е истина? И като каза това, пак излезе при юдеите и им каза: Аз не намирам никаква вина в Него.</span> <span class="verse"><a name="39">39</a>Но при вас има обичай да ви пускам по един на Пасхата. Желаете ли да ви пусна юдейския Цар?</span> <span class="verse"><a name="40">40</a>Тогава те всички пак закрещяха, казвайки: Не Този, а Варава. А Варава беше разбойник.</span> </p></div</div></div></body></html>