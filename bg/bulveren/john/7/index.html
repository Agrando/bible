<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 7</strong></div><p><span class="verse"><a name="1">1</a>След това Иисус ходеше из Галилея; защото не искаше да ходи из Юдея, понеже юдеите искаха да Го убият.</span> <span class="verse"><a name="2">2</a>А наближаваше юдейският празник Строене на колиби.</span> <span class="verse"><a name="3">3</a>Затова Неговите братя Му казаха: Замини оттук и иди в Юдея, така че и Твоите ученици да видят делата, които вършиш;</span> <span class="verse"><a name="4">4</a>защото никой, който сам иска да бъде известен, не върши нещо скришно. Щом вършиш тези дела, покажи Себе Си на света.</span> <span class="verse"><a name="5">5</a>Защото и братята Му не вярваха в Него.</span> <span class="verse"><a name="6">6</a>А Иисус им каза: Моето време още не е дошло, а вашето време винаги е готово.</span> <span class="verse"><a name="7">7</a>Вас светът не може да мрази, а Мен мрази, защото Аз свидетелствам за него, че делата му са зли.</span> <span class="verse"><a name="8">8</a>Изкачете се вие на празника; Аз няма да се изкача на този празник, защото времето Ми още не се е навършило.</span> <span class="verse"><a name="9">9</a>И като им каза това, си остана в Галилея.</span> <span class="verse"><a name="10">10</a>А когато братята Му се бяха изкачили на празника, тогава и Той се изкачи, не явно, а някак си тайно.</span> <span class="verse"><a name="11">11</a>А юдеите Го търсеха на празника и казваха: Къде е Онзи?</span> <span class="verse"><a name="12">12</a>И имаше за Него голяма глъчка сред множествата. Едни казваха: Добър Човек е. Други казваха: Не е, а заблуждава народа.</span> <span class="verse"><a name="13">13</a>Обаче никой не говореше за Него открито поради страха от юдеите.</span> <span class="verse"><a name="14">14</a>Но вече по средата на празника Иисус се изкачи в храма и започна да поучава.</span> <span class="verse"><a name="15">15</a>Затова юдеите се чудеха и казваха: Как този Човек е грамотен, като не се е учил?</span> <span class="verse"><a name="16">16</a>Иисус в отговор им каза: Моето учение не е Мое, а на Онзи, който Ме е пратил.</span> <span class="verse"><a name="17">17</a>Ако иска някой да върши Неговата воля, ще познае дали учението е от Бога, или Аз от Себе Си говоря.</span> <span class="verse"><a name="18">18</a>Който говори от себе си, търси своята си слава; а който търси славата на Онзи, който Го е пратил, Той е истинен и в Него няма неправда.</span> <span class="verse"><a name="19">19</a>Не ви ли даде Мойсей закона? Но никой от вас не изпълнява закона. Защо искате да Ме убиете?</span> <span class="verse"><a name="20">20</a>Народът отговори: Имаш демон. Кой иска да Те убие?</span> <span class="verse"><a name="21">21</a>Иисус в отговор им каза: Едно дело извърших, а вие всички се чудите.</span> <span class="verse"><a name="22">22</a>Мойсей ви даде обрязването – не че то е от Мойсей, а от бащите – и вие в съботен ден обрязвате човека.</span> <span class="verse"><a name="23">23</a>Ако човек приема обрязване в събота, за да не бъде нарушен Мойсеевият закон, на Мен ли се гневите за това, че изцяло оздравих човек в събота?</span> <span class="verse"><a name="24">24</a>Не съдете по вида, а съдете справедливо.</span> <span class="verse"><a name="25">25</a>Тогава някои от ерусалимляните казаха: Не е ли Този, когото търсят да убият?</span> <span class="verse"><a name="26">26</a>Ето, Той явно говори и нищо не Му казват. Да не би първенците наистина да са познали, че Този е Христос?</span> <span class="verse"><a name="27">27</a>Обаче Този знаем откъде е, а когато дойде Христос, никой няма да знае откъде е.</span> <span class="verse"><a name="28">28</a>Тогава Иисус, като поучаваше в храма, извика и каза: И Мен познавате, и откъде съм знаете; и Аз от само Себе Си не съм дошъл, а истинен е Този, който Ме е пратил, когото вие не познавате.</span> <span class="verse"><a name="29">29</a>А Аз Го познавам, защото съм от Него, и Той Ме е пратил.</span> <span class="verse"><a name="30">30</a>И тогава искаха да Го хванат, но никой не сложи ръка на Него, защото часът Му още не беше дошъл.</span> <span class="verse"><a name="31">31</a>И мнозина от народа повярваха в Него и казваха: Когато дойде Христос, нима ще извърши повече знамения от тези, които Този е извършил?</span> <span class="verse"><a name="32">32</a>Фарисеите чуха, че множеството шушукало така за Него, и главните свещеници и фарисеите пратиха служители да Го хванат.</span> <span class="verse"><a name="33">33</a>А Иисус им каза: Още малко време съм с вас и ще отида при Онзи, който Ме Е пратил.</span> <span class="verse"><a name="34">34</a>Ще Ме търсите и няма да Ме намерите; и там, където съм Аз, вие не можете да дойдете.</span> <span class="verse"><a name="35">35</a>На това юдеите казаха помежду си: Къде мисли да отиде Този, така че да не можем да Го намерим? Да не мисли да отиде при разпръснатите между гърците и да поучава гърците?</span> <span class="verse"><a name="36">36</a>Какво значи тази дума, която каза: Ще Ме търсите и няма да Ме намерите; и там, където съм Аз, вие не можете да дойдете?</span> <span class="verse"><a name="37">37</a>А в последния ден, великия на празника, Иисус застана и извика, като каза: Ако някой е жаден, нека дойде при Мен и да пие.</span> <span class="verse"><a name="38">38</a>Ако някой вярва в Мен, както казва Писанието, реки от жива вода ще потекат от утробата му.</span> <span class="verse"><a name="39">39</a>А това каза за Духа, който вярващите в Него щяха да приемат; защото (Светият) Дух още не беше даден, понеже Иисус още не се беше прославил.</span> <span class="verse"><a name="40">40</a>Затова някои от множеството, като чуха тези думи, казваха: Наистина Този е Пророкът.</span> <span class="verse"><a name="41">41</a>Други казваха: Този е Христос. Но някои казваха: Нима от Галилея ще дойде Христос?</span> <span class="verse"><a name="42">42</a>Не е ли казано в Писанието, че Христос ще дойде от потомството на Давид и от градчето Витлеем, където е бил Давид?</span> <span class="verse"><a name="43">43</a>И така възникна разцепление между народа за Него.</span> <span class="verse"><a name="44">44</a>А някои от тях искаха да Го хванат, но никой не сложи ръце на Него.</span> <span class="verse"><a name="45">45</a>Тогава служителите дойдоха при главните свещеници и фарисеите, които им казаха: Защо не Го доведохте?</span> <span class="verse"><a name="46">46</a>Служителите отговориха: Никога човек не е говорил така (като този Човек).</span> <span class="verse"><a name="47">47</a>А фарисеите им отговориха: И вие ли сте заблудени?</span> <span class="verse"><a name="48">48</a>Някой от първенците или от фарисеите повярвал ли е в Него?</span> <span class="verse"><a name="49">49</a>Но това простолюдие, което не знае закона, е проклето!</span> <span class="verse"><a name="50">50</a>Никодим, който беше ходил при Него през нощта и който беше един от тях, им каза:</span> <span class="verse"><a name="51">51</a>Нашият закон осъжда ли човека, ако първо не го изслуша и не разбере какво върши?</span> <span class="verse"><a name="52">52</a>Те в отговор му казаха: Да не си и ти от Галилея? Изследвай и виж, че няма пророк, който да се е издигнал от Галилея.</span> <span class="verse"><a name="53">53</a>И всеки отиде у дома си.</span> </p></div</div></div></body></html>