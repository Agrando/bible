<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 11</strong></div><p><span class="verse"><a name="1">1</a>Един човек на име Лазар, от Витания, от селото на Мария и на сестра й Марта, беше болен.</span> <span class="verse"><a name="2">2</a>А Мария, чийто брат Лазар беше болен, беше онази, която помаза Господа с миро и избърса краката Му с косата си.</span> <span class="verse"><a name="3">3</a>И така, сестрите пратиха до Него да Му кажат: Господи, ето, този, когото обичаш, е болен.</span> <span class="verse"><a name="4">4</a>А Иисус, като чу, каза: Тази болест не е смъртоносна, а е за Божията слава – за да се прослави Божият Син чрез нея.</span> <span class="verse"><a name="5">5</a>А Иисус любеше Марта и сестра й, и Лазар.</span> <span class="verse"><a name="6">6</a>И когато чу, че бил болен, престоя два дни на мястото, където се намираше.</span> <span class="verse"><a name="7">7</a>След това каза на учениците: Да отидем пак в Юдея.</span> <span class="verse"><a name="8">8</a>Учениците Му казаха: Равви, сега юдеите искаха да Те убият с камъни, и пак ли там отиваш?</span> <span class="verse"><a name="9">9</a>Иисус отговори: Нали денят има дванадесет часа? Ако някой ходи денем, не се препъва, защото вижда светлината на този свят.</span> <span class="verse"><a name="10">10</a>Но ако някой ходи нощем, се препъва, защото светлината не е в него.</span> <span class="verse"><a name="11">11</a>Това изговори и след това им каза: Нашият приятел Лазар е заспал, но Аз отивам да го събудя.</span> <span class="verse"><a name="12">12</a>Тогава учениците Му казаха: Господи, ако е заспал, ще оздравее.</span> <span class="verse"><a name="13">13</a>Но Иисус беше говорил за смъртта му, а те мислеха, че говори за почиване в сън.</span> <span class="verse"><a name="14">14</a>Тогава Иисус им каза ясно: Лазар умря.</span> <span class="verse"><a name="15">15</a>Но заради вас се радвам, че не бях там, за да повярвате. Но нека да отидем при него.</span> <span class="verse"><a name="16">16</a>Тогава Тома, наречен Близнак, каза на другарите си, учениците: Да отидем и ние, за да умрем с него.</span> <span class="verse"><a name="17">17</a>И така, като дойде Иисус, намери, че той беше вече от четири дни в гроба.</span> <span class="verse"><a name="18">18</a>А Витания беше близо до Ерусалим – на около петнадесет стадия;</span> <span class="verse"><a name="19">19</a>и много от юдеите бяха при Марта и Мария, за да ги утешават за брат им.</span> <span class="verse"><a name="20">20</a>А Марта, като чу, че идел Иисус, отиде да Го посрещне; а Мария седеше вкъщи.</span> <span class="verse"><a name="21">21</a>Тогава Марта каза на Иисус: Господи, ако Ти беше тук, нямаше да умре брат ми.</span> <span class="verse"><a name="22">22</a>Но и сега зная, че каквото и да поискаш от Бога, Бог ще Ти даде.</span> <span class="verse"><a name="23">23</a>Иисус й каза: Брат ти ще възкръсне.</span> <span class="verse"><a name="24">24</a>Марта Му каза: Зная, че ще възкръсне във възкресението на последния ден.</span> <span class="verse"><a name="25">25</a>Иисус й каза: Аз съм възкресението и животът; който вярва в Мен, ако и да умре, ще живее;</span> <span class="verse"><a name="26">26</a>и никой, който е жив и вярва в Мен, няма да умре до века. Вярваш ли ти това?</span> <span class="verse"><a name="27">27</a>Тя Му каза: Да, Господи, аз вярвам, че Ти си Христос, Божия Син, който има да дойде на света.</span> <span class="verse"><a name="28">28</a>И като каза това, тя отиде и тайно повика сестра си Мария, като каза: Учителят е дошъл и те вика.</span> <span class="verse"><a name="29">29</a>И тя, щом чу това, стана бързо и отиде при Него.</span> <span class="verse"><a name="30">30</a>Иисус още не беше дошъл в града, а беше на мястото, където Го посрещна Марта.</span> <span class="verse"><a name="31">31</a>А юдеите, които бяха с нея вкъщи и я утешаваха, като видяха, че Мария стана бързо и излезе, я последваха, като мислеха, че отива на гроба да плаче там.</span> <span class="verse"><a name="32">32</a>И така, Мария, като дойде там, където беше Иисус, и Го видя, падна пред краката Му и Му каза: Господи, да беше Ти тук, нямаше да умре брат ми.</span> <span class="verse"><a name="33">33</a>Иисус, като я видя, че плаче, и че юдеите, които дойдоха с нея, плачат, възнегодува в духа Си и се смути.</span> <span class="verse"><a name="34">34</a>И каза: Къде го положихте? Казаха Му: Господи, ела и виж.</span> <span class="verse"><a name="35">35</a>Иисус се просълзи.</span> <span class="verse"><a name="36">36</a>Тогава юдеите казаха: Виж колко го е обичал!</span> <span class="verse"><a name="37">37</a>А някои от тях казаха: Не можеше ли Този, който отвори очите на слепия, да направи така, че и този да не умре?</span> <span class="verse"><a name="38">38</a>А Иисус, негодувайки пак в Себе Си, дойде на гроба. Беше пещера и на нея беше отърколен камък.</span> <span class="verse"><a name="39">39</a>Иисус каза: Махнете камъка. Марта, сестрата на умрелия, Му каза: Господи, смърди вече, защото от четири дни е мъртъв.</span> <span class="verse"><a name="40">40</a>Иисус й каза: Не ти ли казах, че ако повярваш, ще видиш Божията слава?</span> <span class="verse"><a name="41">41</a>Тогава те махнаха камъка. А Иисус повдигна очи нагоре и каза: Отче, благодаря Ти, че Ме послуша.</span> <span class="verse"><a name="42">42</a>Аз знаех, че Ти винаги Ме слушаш, но казах това заради множеството, което стои наоколо, за да повярват, че Ти си Ме изпратил.</span> <span class="verse"><a name="43">43</a>Като каза това, извика със силен глас: Лазаре, излез навън!</span> <span class="verse"><a name="44">44</a>И умрелият излезе с ръце и крака, повити в саван, и лицето му увито с кърпа. Иисус им каза: Разповийте го и го оставете да си върви.</span> <span class="verse"><a name="45">45</a>Тогава много от юдеите, които бяха дошли при Мария и видяха това, което направи Иисус, повярваха в Него.</span> <span class="verse"><a name="46">46</a>А някои от тях отидоха при фарисеите и им казаха какво беше извършил Иисус.</span> <span class="verse"><a name="47">47</a>Затова главните свещеници и фарисеите свикаха Синедриона и казаха: Какво ще правим ние? Защото този Човек върши много знамения.</span> <span class="verse"><a name="48">48</a>Ако Го оставим така, всички ще повярват в Него; и римляните ще дойдат и ще отнемат и страната ни, и народа ни.</span> <span class="verse"><a name="49">49</a>А един от тях, Каяфа, който беше първосвещеник през тази година, им каза: Вие нищо не знаете,</span> <span class="verse"><a name="50">50</a>нито съобразявате, че за нас е по-добре един човек да умре за народа, отколкото да загине целият народ.</span> <span class="verse"><a name="51">51</a>Това той не каза от себе си, а тъй като беше първосвещеник през онази година, предсказа, че Иисус ще умре за народа,</span> <span class="verse"><a name="52">52</a>и не само за народа, но и за да събере в едно разпръснатите Божии деца.</span> <span class="verse"><a name="53">53</a>И така, от онзи ден те се съветваха да Го убият.</span> <span class="verse"><a name="54">54</a>Затова Иисус вече не ходеше открито между юдеите, а оттам отиде в една местност близо до пустинята, в един град, наречен Ефраим, и там остана с учениците Си.</span> <span class="verse"><a name="55">55</a>А наближаваше юдейската Пасха; и мнозина от провинцията се изкачиха в Ерусалим преди Пасхата, за да се очистят.</span> <span class="verse"><a name="56">56</a>И така, те търсеха Иисус и стоейки в храма, разговаряха помежду си: Как ви се вижда? Няма ли да дойде на празника?</span> <span class="verse"><a name="57">57</a>А главните свещеници и фарисеите бяха издали заповед: ако узнае някой къде е, да извести, за да Го уловят.</span> </p></div</div></div></body></html>