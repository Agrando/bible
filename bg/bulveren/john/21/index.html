<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 21</strong></div><p><span class="verse"><a name="1">1</a>След това Иисус пак се яви на учениците при Тивериадското езеро; и ето как им се яви:</span> <span class="verse"><a name="2">2</a>там бяха заедно Симон Петър, Тома, наречен Близнак, Натанаил от Кана Галилейска, Зеведеевите синове и други двама от учениците Му.</span> <span class="verse"><a name="3">3</a>Симон Петър им каза: Отивам да ловя риба. Казаха му: Ще дойдем и ние с теб. Излязоха и се качиха на кораба; и през онази нощ не уловиха нищо.</span> <span class="verse"><a name="4">4</a>А като се разсъмваше вече, Иисус застана на брега, но учениците не разбраха, че е Иисус.</span> <span class="verse"><a name="5">5</a>Иисус им каза: Деца, имате ли нещо за ядене? Отговориха Му: Нямаме.</span> <span class="verse"><a name="6">6</a>А Той им каза: Хвърлете мрежата отдясно на кораба и ще намерите. И така, те хвърлиха и не можаха вече да я извлекат поради многото риби.</span> <span class="verse"><a name="7">7</a>Тогава онзи ученик, когото Иисус любеше, каза на Петър: Господ е. А Симон Петър, като чу, че бил Господ, препаса връхната си дреха, защото беше гол, и се хвърли в езерото.</span> <span class="verse"><a name="8">8</a>А другите ученици дойдоха с лодката, защото не бяха далеч от сушата – на около двеста лакътя, като влачеха мрежата с рибата.</span> <span class="verse"><a name="9">9</a>И като излязоха на сушата, видяха сложена жарава и на нея сложена риба и хляб.</span> <span class="verse"><a name="10">10</a>Иисус им каза: Донесете от рибите, които сега уловихте.</span> <span class="verse"><a name="11">11</a>Симон Петър се качи на лодката и извлече мрежата на сушата, пълна с едри риби – сто петдесет и три на брой; и макар да бяха толкова, мрежата не се скъса.</span> <span class="verse"><a name="12">12</a>Иисус им каза: Елате да закусите. И никой от учениците не смееше да Го попита: Ти кой си?; понеже знаеха, че е Господ.</span> <span class="verse"><a name="13">13</a>Иисус дойде, взе хляба и им даде, а също и рибата.</span> <span class="verse"><a name="14">14</a>Това беше вече трети път, как Иисус се яви на Своите ученици, след като възкръсна от мъртвите.</span> <span class="verse"><a name="15">15</a>А когато закусиха, Иисус каза на Симон Петър: Симоне Йонов, любиш ли Ме повече отколкото тези? Каза Му: Да, Господи, Ти знаеш, че Те обичам. Той му каза: Храни агънцата Ми.</span> <span class="verse"><a name="16">16</a>Пак му каза втори път: Симоне Йонов, любиш ли Ме? Каза Му: Да, Господи, Ти знаеш, че Те обичам. Той му каза: Паси овцете Ми.</span> <span class="verse"><a name="17">17</a>Каза му трети път: Симоне Йонов, обичаш ли Ме? Петър се натъжи за това, че трети път му каза: Обичаш ли Ме?; и Му каза: Господи, Ти всичко знаеш; Ти познаваш, че Те обичам. Иисус му каза: Храни овцете Ми.</span> <span class="verse"><a name="18">18</a>Истина, истина ти казвам: когато беше по-млад, ти сам се опасваше и ходеше, където си искаше; но когато остарееш, ще простреш ръцете си и друг ще те опасва и ще те води, където не искаш.</span> <span class="verse"><a name="19">19</a>А това каза, като означаваше с каква смърт Петър щеше да прослави Бога. И като рече това, му каза: Следвай Ме.</span> <span class="verse"><a name="20">20</a>А Петър, като се обърна, видя, че го следва ученикът, когото Иисус любеше и който на вечерята се беше облегнал на гърдите Му и беше казал: Господи, кой е този, който ще Те предаде?</span> <span class="verse"><a name="21">21</a>Него като видя, Петър каза на Иисус: Господи, а с този какво?</span> <span class="verse"><a name="22">22</a>Иисус му каза: Ако искам той да остане, докато дойда, теб какво ти е? Ти Ме следвай.</span> <span class="verse"><a name="23">23</a>И между братята се разнесе тази дума, че този ученик няма да умре. Иисус обаче не му каза, че няма да умре, а: Ако искам той да остане, докато дойда, теб какво ти е?</span> <span class="verse"><a name="24">24</a>Този е ученикът, който свидетелства за тези неща и написа тези неща; и знаем, че неговото свидетелство е истинно.</span> <span class="verse"><a name="25">25</a>Има още и много други дела, които извърши Иисус; но ако се напишеха едно по едно, струва ми се, че цял свят нямаше да побере написаните книги. (Амин.)</span> </p></div</div></div></body></html>