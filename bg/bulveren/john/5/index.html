<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 5</strong></div><p><span class="verse"><a name="1">1</a>След това имаше юдейски празник и Иисус се изкачи в Ерусалим.</span> <span class="verse"><a name="2">2</a>А в Ерусалим, близо до Овчата порта, се намира къпалня, наречена на еврейски Витесда, която има пет предверия.</span> <span class="verse"><a name="3">3</a>В тях лежаха множество болни, слепи, куци и парализирани, (които чакаха да се раздвижи водата.</span> <span class="verse"><a name="4">4</a>Защото от време на време ангел слизаше в къпалнята и раздвижваше водата; а който пръв влизаше след раздвижването на водата, оздравяваше, от каквато и болест да беше болен.)</span> <span class="verse"><a name="5">5</a>И там имаше един човек, болен от тридесет и осем години.</span> <span class="verse"><a name="6">6</a>Иисус, като го видя да лежи и узна, че от дълго време вече е така, му каза: Искаш ли да оздравееш?</span> <span class="verse"><a name="7">7</a>Болният Му отговори: Господине, нямам човек да ме спусне в къпалнята, когато се раздвижи водата, а докато аз отида, друг слиза преди мен.</span> <span class="verse"><a name="8">8</a>Иисус му каза: Стани, вдигни постелката си и ходи.</span> <span class="verse"><a name="9">9</a>И начаса човекът оздравя, вдигна постелката си и започна да ходи. А този ден беше събота.</span> <span class="verse"><a name="10">10</a>Затова юдеите казаха на изцеления: Събота е; не ти е позволено да носиш постелката си.</span> <span class="verse"><a name="11">11</a>Но той им каза: Онзи, който ме изцели, Той ми каза: Вдигни постелката си и ходи.</span> <span class="verse"><a name="12">12</a>Попитаха го: Кой е Човекът, който ти каза: Вдигни постелката си и ходи?</span> <span class="verse"><a name="13">13</a>А изцеленият не знаеше кой е; защото Иисус се беше оттеглил заради множеството, което беше на онова място.</span> <span class="verse"><a name="14">14</a>По-късно Иисус го намери в храма и му каза: Ето, ти оздравя; не съгрешавай вече, за да не те сполети нещо по-лошо.</span> <span class="verse"><a name="15">15</a>Човекът отиде и каза на юдеите, че Иисус е, който го изцели.</span> <span class="verse"><a name="16">16</a>Затова юдеите гонеха Иисус (и търсеха случай да Го убият), защото вършеше тези неща в събота.</span> <span class="verse"><a name="17">17</a>А Иисус им отговори: Моят Отец работи досега, и Аз работя.</span> <span class="verse"><a name="18">18</a>Затова юдеите искаха още повече да Го убият; защото не само отменяше съботата, а и наричаше Бога Свой Отец и така правеше Себе Си равен на Бога.</span> <span class="verse"><a name="19">19</a>Затова Иисус им каза: Истина, истина ви казвам: Синът не може да върши от само Себе Си нищо, освен това, което вижда да върши Отец; защото това, което Той върши, същото върши и Синът.</span> <span class="verse"><a name="20">20</a>Защото Отец обича Сина и Му показва всичко, което Сам върши; и ще Му показва по-големи дела и от тези, за да се чудите вие.</span> <span class="verse"><a name="21">21</a>Защото, както Отец възкресява мъртвите и ги съживява, така и Синът съживява тези, които иска.</span> <span class="verse"><a name="22">22</a>Защото Отец не съди никого, а е предал целия съд на Сина,</span> <span class="verse"><a name="23">23</a>за да почитат всички Сина, както почитат Отца. Който не почита Сина, не почита Отца, който Го е пратил.</span> <span class="verse"><a name="24">24</a>Истина, истина ви казвам: който слуша Моето слово и вярва в Този, който Ме е пратил, има вечен живот и няма да дойде на съд, а е преминал от смърт в живот.</span> <span class="verse"><a name="25">25</a>Истина, истина ви казвам: идва часът, и сега е, когато мъртвите ще чуят гласа на Божия Син и които го чуят, ще живеят.</span> <span class="verse"><a name="26">26</a>Защото, както Отец има живот в Себе Си, също така е дал и на Сина да има живот в Себе Си;</span> <span class="verse"><a name="27">27</a>и Му е дал власт да извършва съд, защото е Човешкият Син.</span> <span class="verse"><a name="28">28</a>Не се чудете на това; защото иде часът, когато всички, които са в гробовете, ще чуят гласа Му</span> <span class="verse"><a name="29">29</a>и ще излязат: онези, които са вършили добро, ще възкръснат за живот; а които са вършили зло, ще възкръснат за осъждане.</span> <span class="verse"><a name="30">30</a>Аз не мога да върша нищо от Себе Си; както чувам, така и съдя; и съдът Ми е справедлив, защото не търся Моята воля, а волята на Отца, който Ме е пратил.</span> <span class="verse"><a name="31">31</a>Ако Аз свидетелствам за Себе Си, свидетелството Ми не е истинно.</span> <span class="verse"><a name="32">32</a>Друг е, който свидетелства за Мен; и Аз зная, че свидетелството, което Той дава за Мен, е истинно.</span> <span class="verse"><a name="33">33</a>Вие пратихте до Йоан и той засвидетелства за истината.</span> <span class="verse"><a name="34">34</a>Но Аз не приемам свидетелство от човек; а казвам това, за да се спасите вие.</span> <span class="verse"><a name="35">35</a>Той беше светилото, което гореше и светеше; и вие пожелахте за малко време да се радвате в неговата светлина.</span> <span class="verse"><a name="36">36</a>Но Аз имам свидетелство по-голямо от това на Йоан; защото делата, които Отец Ми е дал да извърша, самите дела, които върша, свидетелстват за Мен, че Отец Ме е пратил.</span> <span class="verse"><a name="37">37</a>И Отец, който Ме е пратил, Той свидетелства за Мен. Вие нито сте чули гласа Му някога, нито образа Му сте видели.</span> <span class="verse"><a name="38">38</a>И нямате Неговото слово постоянно в себе си, защото не вярвате Този, когото Той е пратил.</span> <span class="verse"><a name="39">39</a>Вие изследвате Писанията, защото мислите, че в тях имате вечен живот; и те са, които свидетелстват за Мен,</span> <span class="verse"><a name="40">40</a>а не искате да дойдете при Мен, за да имате живот.</span> <span class="verse"><a name="41">41</a>От хора слава не приемам;</span> <span class="verse"><a name="42">42</a>но ви зная, че вие нямате в себе си Божията любов.</span> <span class="verse"><a name="43">43</a>Аз дойдох в Името на Своя Отец и не Ме приемате; но ако дойде друг в свое име, него ще приемете.</span> <span class="verse"><a name="44">44</a>Как можете да повярвате вие, които приемате слава един от друг, а не търсите славата, която е от единия Бог?</span> <span class="verse"><a name="45">45</a>Не мислете, че Аз ще ви обвиня пред Отца; има един, който ви обвинява – Мойсей, на когото вие се надявате.</span> <span class="verse"><a name="46">46</a>Защото, ако вярвахте на Мойсей, щяхте да повярвате и на Мен; понеже той за Мен писа.</span> <span class="verse"><a name="47">47</a>Но ако не вярвате на неговите писания, как ще повярвате на Моите думи?</span> </p></div</div></div></body></html>