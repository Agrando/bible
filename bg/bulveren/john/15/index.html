<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 15</strong></div><p><span class="verse"><a name="1">1</a>Аз съм истинската лоза и Моят Отец е лозарят.</span> <span class="verse"><a name="2">2</a>Всяка пръчка в Мен, която не дава плод, Той я маха; и всяка, която дава плод, я очиства, за да дава повече плод.</span> <span class="verse"><a name="3">3</a>Вие сте вече чисти заради словото, което ви говорих.</span> <span class="verse"><a name="4">4</a>Стойте в Мен, и Аз във вас. Както пръчката не може да даде плод от само себе си, ако не стои на лозата, така и вие не можете, ако не стоите в Мен.</span> <span class="verse"><a name="5">5</a>Аз съм лозата, вие сте пръчките; който стои в Мен и Аз – в него, той дава много плод; защото, отделени от Мен, не можете да направите нищо.</span> <span class="verse"><a name="6">6</a>Ако някой не стои в Мен, той бива изхвърлен навън като пръчка и изсъхва; и ги събират и ги хвърлят в огъня, и те изгарят.</span> <span class="verse"><a name="7">7</a>Ако стоите в Мен и думите Ми стоят във вас, искайте, каквото и да желаете, и ще ви бъде.</span> <span class="verse"><a name="8">8</a>В това се прославя Моят Отец – да принасяте много плод; и ще бъдете Мои ученици.</span> <span class="verse"><a name="9">9</a>Както Отец възлюби Мен, така и Аз възлюбих вас; стойте в Моята любов.</span> <span class="verse"><a name="10">10</a>Ако пазите Моите заповеди, ще стоите в любовта Ми, както и Аз опазих заповедите на Своя Отец и стоя в Неговата любов.</span> <span class="verse"><a name="11">11</a>Това ви говорих, за да бъде Моята радост във вас, и вашата радост да бъде пълна.</span> <span class="verse"><a name="12">12</a>Това е Моята заповед: да се любите един друг, както Аз ви възлюбих.</span> <span class="verse"><a name="13">13</a>Никой няма по-голяма любов от това, да даде живота си за приятелите си.</span> <span class="verse"><a name="14">14</a>Вие сте Ми приятели, ако вършите, каквото ви заповядвам.</span> <span class="verse"><a name="15">15</a>Не ви наричам вече слуги, защото слугата не знае какво върши Господарят му; а вас нарекох приятели, защото ви явих всичко, което чух от Своя Отец.</span> <span class="verse"><a name="16">16</a>Вие не избрахте Мен, а Аз избрах вас и ви определих да отидете и да принасяте плод, и плодът ви да бъде траен; така че каквото и да поискате от Отца в Мое Име, да ви даде.</span> <span class="verse"><a name="17">17</a>Това ви заповядвам: да се любите един друг.</span> <span class="verse"><a name="18">18</a>Ако светът ви мрази, знайте, че преди вас Мен е намразил.</span> <span class="verse"><a name="19">19</a>Ако бяхте от света, светът щеше да люби своето; а понеже не сте от света, а Аз ви избрах от света, затова светът ви мрази.</span> <span class="verse"><a name="20">20</a>Помнете думата, която ви казах: Слугата не е по-горен от господаря си. Ако Мен гониха, и вас ще гонят; ако са опазили Моето слово, ще пазят и вашето.</span> <span class="verse"><a name="21">21</a>Но всичко това ще ви сторят заради Моето Име, защото не познават Онзи, който Ме е пратил.</span> <span class="verse"><a name="22">22</a>Ако не бях дошъл и не им бях говорил, не биха имали грях; но сега нямат извинение за греха си.</span> <span class="verse"><a name="23">23</a>Който мрази Мен, мрази и Моя Отец.</span> <span class="verse"><a name="24">24</a>Ако не бях извършил между тях делата, които никой друг не е извършил, не биха имали грях; но сега видяха и намразиха и Мен, и Моя Отец.</span> <span class="verse"><a name="25">25</a>Но това стана, за да се изпълни писаното в закона им слово: ?Намразиха Ме без причина.“</span> <span class="verse"><a name="26">26</a>А когато дойде Застъпникът, когото Аз ще ви изпратя от Отца, Духът на истината, който изхожда от Отца, Той ще свидетелства за Мен.</span> <span class="verse"><a name="27">27</a>Но и вие ще свидетелствате, защото сте били с Мен отначало.</span> </p></div</div></div></body></html>