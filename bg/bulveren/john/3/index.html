<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 3</strong></div><p><span class="verse"><a name="1">1</a>Между фарисеите имаше един човек на име Никодим, юдейски началник.</span> <span class="verse"><a name="2">2</a>Той дойде при Него през нощта и Му каза: Равви, знаем, че си учител, дошъл от Бога; защото никой не може да върши тези знамения, които Ти вършиш, ако Бог не е с него.</span> <span class="verse"><a name="3">3</a>Иисус в отговор му каза: Истина, истина ти казвам: ако не се роди някой отново, не може да види Божието царство.</span> <span class="verse"><a name="4">4</a>Никодим Му каза: Как може стар човек да се роди? Може ли втори път да влезе в утробата на майка си и да се роди?</span> <span class="verse"><a name="5">5</a>Иисус отговори: Истина, истина ти казвам: ако не се роди някой от вода и Дух, не може да влезе в Божието царство.</span> <span class="verse"><a name="6">6</a>Роденото от плътта е плът, а роденото от Духа е дух.</span> <span class="verse"><a name="7">7</a>Не се чуди, че ти казах: Трябва да се родите отново.</span> <span class="verse"><a name="8">8</a>Вятърът духа, където си иска, и чуваш шума му, но не знаеш откъде идва и накъде отива; така е всеки, който се е родил от Духа.</span> <span class="verse"><a name="9">9</a>Никодим в отговор Му каза: Как може да бъде това?</span> <span class="verse"><a name="10">10</a>Иисус му отговори и каза: Ти си израилев учител и не знаеш ли това?</span> <span class="verse"><a name="11">11</a>Истина, истина ти казвам: ние говорим това, което знаем, и свидетелстваме за това, което сме видели, но вие не приемате Нашето свидетелство.</span> <span class="verse"><a name="12">12</a>Ако ви казах земните работи и не вярвате, как ще повярвате, ако ви кажа небесните?</span> <span class="verse"><a name="13">13</a>И никой не е възлязъл на небето, освен Този, който е слязъл от небето, Човешкият Син, (който е на небето).</span> <span class="verse"><a name="14">14</a>И както Мойсей издигна змията в пустинята, така трябва да бъде издигнат Човешкият Син,</span> <span class="verse"><a name="15">15</a>че всеки, който вярва в Него (да не погине, а) да има вечен живот.</span> <span class="verse"><a name="16">16</a>Защото Бог толкова възлюби света, че даде Своя Единороден Син, за да не погине нито един, който вярва в Него, а да има вечен живот.</span> <span class="verse"><a name="17">17</a>Понеже Бог не изпрати Сина Си на света, за да съди света, а за да бъде светът спасен чрез Него.</span> <span class="verse"><a name="18">18</a>Който вярва в Него, не е осъден; който не вярва, е вече осъден, защото не е повярвал в Името на Единородния Божи Син.</span> <span class="verse"><a name="19">19</a>Но това е осъждането, че светлината дойде на света, но хората обикнаха тъмнината повече от светлината, понеже делата им бяха зли.</span> <span class="verse"><a name="20">20</a>Понеже всеки, който върши зло, мрази светлината и не отива към светлината, за да не би да се открият делата му;</span> <span class="verse"><a name="21">21</a>а който постъпва според истината, отива към светлината, за да се явят делата му, понеже са извършени в Бога.</span> <span class="verse"><a name="22">22</a>След това Иисус дойде с учениците Си в юдейската земя; и там остана с тях и кръщаваше.</span> <span class="verse"><a name="23">23</a>А Йоан също кръщаваше в Енон, близо до Салим, защото там имаше много вода; и отиваха и се кръщаваха.</span> <span class="verse"><a name="24">24</a>Понеже Йоан още не беше хвърлен в тъмница.</span> <span class="verse"><a name="25">25</a>Тогава възникна спор от страна на учениците на Йоан с един юдеин относно очистването.</span> <span class="verse"><a name="26">26</a>И дойдоха при Йоан и му казаха: Равви, Онзи, който беше с теб отвъд Йордан, за когото ти свидетелства, ето, Той кръщава и всички отиват при Него.</span> <span class="verse"><a name="27">27</a>Йоан в отговор каза: Човек не може да приеме нищо, ако не му е дадено от небето.</span> <span class="verse"><a name="28">28</a>Вие сами сте ми свидетели, че казах: Не аз съм Христос, но съм изпратен пред Него.</span> <span class="verse"><a name="29">29</a>Младоженецът е, който има невястата, а приятелят на младоженеца, който стои и го слуша, се радва твърде много поради гласа на младоженеца. И така, тази моя радост се изпълни.</span> <span class="verse"><a name="30">30</a>Той трябва да расте, а пък аз – да се смалявам.</span> <span class="verse"><a name="31">31</a>Онзи, който идва от горе, е над всички; а който е от земята, е земен и земно говори. Онзи, който идва от небето, е над всички.</span> <span class="verse"><a name="32">32</a>Каквото е видял и чул, за него свидетелства; но никой не приема свидетелството Му.</span> <span class="verse"><a name="33">33</a>Който е приел Неговото свидетелство, е потвърдил с печата си, че Бог е истинен.</span> <span class="verse"><a name="34">34</a>Защото Този, когото Бог е пратил, говори Божиите думи; защото Бог не дава Духа с мярка.</span> <span class="verse"><a name="35">35</a>Отец люби Сина и е предал всичко в Неговата ръка.</span> <span class="verse"><a name="36">36</a>Който вярва в Сина, има вечен живот; но който не се покорява на Сина, няма да види живот, а Божият гняв остава върху него.</span> </p></div</div></div></body></html>