<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 8</strong></div><p><span class="verse"><a name="1">1</a>А Иисус отиде на Елеонския хълм.</span> <span class="verse"><a name="2">2</a>И рано сутринта пак дойде в храма и целият народ дойде при Него, и Той седна и ги поучаваше.</span> <span class="verse"><a name="3">3</a>А книжниците и фарисеите доведоха (при Него) една жена, хваната в прелюбодейство, и като я поставиха по средата, Му казаха:</span> <span class="verse"><a name="4">4</a>Учителю, тази жена беше хваната в самото прелюбодеяние.</span> <span class="verse"><a name="5">5</a>А Мойсей ни е заповядал в закона да убиваме такива с камъни. А Ти какво казваш?</span> <span class="verse"><a name="6">6</a>И това казаха, за да Го изпитат, та да имат за какво да Го обвиняват. А Иисус се наведе надолу и пишеше с пръст на земята.</span> <span class="verse"><a name="7">7</a>Но като продължаваха да Го питат, Той се изправи и им каза: Който от вас е безгрешен, нека пръв хвърли камък върху нея.</span> <span class="verse"><a name="8">8</a>И пак се наведе надолу и пишеше с пръст на земята.</span> <span class="verse"><a name="9">9</a>А те, като чуха това, се разотидоха един по един, като започнаха от по-старите; и Иисус остана сам и жената, която стоеше по средата.</span> <span class="verse"><a name="10">10</a>И когато се изправи и не видя никого освен жената, Иисус й каза: Жено, къде са тези, (които те обвиняваха)? Никой ли не те осъди?</span> <span class="verse"><a name="11">11</a>И тя отговори: Никой, Господи. Иисус каза: И Аз не те осъждам; иди си и отсега не съгрешавай вече.</span> <span class="verse"><a name="12">12</a>Тогава Иисус пак им говори, като казваше: Аз съм светлината на света; който Ме следва, няма да ходи в тъмнината, а ще има светлината на живота.</span> <span class="verse"><a name="13">13</a>Затова фарисеите Му казаха: Ти Сам свидетелстваш за Себе Си, Твоето свидетелство не е истинно!</span> <span class="verse"><a name="14">14</a>Иисус в отговор им каза: Ако и да свидетелствам за Себе Си, свидетелството Ми е истинно, защото зная откъде съм дошъл и накъде отивам; а вие не знаете откъде идвам или накъде отивам.</span> <span class="verse"><a name="15">15</a>Вие съдите по плът; Аз не съдя никого.</span> <span class="verse"><a name="16">16</a>И дори и да съдя, Моят съд е истинен, защото не съм сам, а Аз и Отец, който Ме е пратил.</span> <span class="verse"><a name="17">17</a>А и във вашия закон е писано, че свидетелството на двама човека е истинно.</span> <span class="verse"><a name="18">18</a>Аз съм, който свидетелствам за Себе Си, и Отец, който Ме е пратил, свидетелства за Мен.</span> <span class="verse"><a name="19">19</a>Тогава Му казаха: Къде е Твоят Отец? Иисус отговори: Не познавате нито Мен, нито Моя Отец; ако познавахте Мен, щяхте да познавате и Моя Отец.</span> <span class="verse"><a name="20">20</a>Тези думи Той изговори в съкровищницата, като поучаваше в храма; и никой не Го хвана, защото часът Му още не беше дошъл.</span> <span class="verse"><a name="21">21</a>И Иисус пак им каза: Аз си отивам и ще Ме търсите, но в греха си ще умрете. Където отивам Аз, вие не можете да дойдете.</span> <span class="verse"><a name="22">22</a>Затова юдеите казаха: Да не би да се самоубие, че казва: Там, където отивам Аз, вие не можете да дойдете?</span> <span class="verse"><a name="23">23</a>И им каза: Вие сте от долното; Аз съм от горното. Вие сте от този свят; а Аз не съм от този свят.</span> <span class="verse"><a name="24">24</a>По тази причина ви казах, че ще умрете в греховете си, защото, ако не повярвате, че съм Аз, ще умрете в греховете си.</span> <span class="verse"><a name="25">25</a>Тогава те Му казаха: Кой си Ти? Иисус им каза: Преди всичко Аз съм именно това, което ви казвам.</span> <span class="verse"><a name="26">26</a>Много нещо имам да говоря и да съдя за вас, но Този, който Ме е пратил, е истинен и каквото съм чул от Него, това говоря на света.</span> <span class="verse"><a name="27">27</a>Те не разбраха, че им говореше за Отца.</span> <span class="verse"><a name="28">28</a>Тогава Иисус каза: Когато издигнете Човешкия Син, тогава ще познаете, че съм Аз и че от Себе Си нищо не върша, а каквото Ме е научил Моят Отец, това говоря.</span> <span class="verse"><a name="29">29</a>И Този, който Ме е пратил, е с Мен; не Ме е оставил сам, защото Аз винаги върша онова, което на Него Му е угодно.</span> <span class="verse"><a name="30">30</a>Когато говореше това, мнозина повярваха в Него.</span> <span class="verse"><a name="31">31</a>Тогава Иисус каза на повярвалите в Него юдеи: Ако стоите в словото Ми, наистина сте Мои ученици.</span> <span class="verse"><a name="32">32</a>И ще познаете истината и истината ще ви направи свободни.</span> <span class="verse"><a name="33">33</a>Отговориха Му: Ние сме Авраамово потомство и никога не сме били роби на никого; как казваш Ти: Ще станете свободни?</span> <span class="verse"><a name="34">34</a>Иисус им отговори: Истина, истина ви казвам: всеки, който върши грях, е роб на греха.</span> <span class="verse"><a name="35">35</a>А робът не остава вечно в дома; синът остава вечно.</span> <span class="verse"><a name="36">36</a>И така, ако Синът ви освободи, ще бъдете наистина свободни.</span> <span class="verse"><a name="37">37</a>Зная, че сте Авраамово потомство, но пак искате да Ме убиете, защото за Моето слово няма място във вас.</span> <span class="verse"><a name="38">38</a>Аз говоря това, което съм видял при Моя Отец; също и вие вършите това, което сте чули от вашия баща.</span> <span class="verse"><a name="39">39</a>Те в отговор Му казаха: Авраам е нашият баща. Иисус им каза: Ако бяхте деца на Авраам, щяхте да вършите делата на Авраам.</span> <span class="verse"><a name="40">40</a>А сега искате да убиете Мен, Човека, който ви казах истината, която чух от Бога. Това Авраам не е направил.</span> <span class="verse"><a name="41">41</a>Вие вършите делата на баща си. Те Му казаха: Ние не сме родени от блудство; имаме един Отец – Бога.</span> <span class="verse"><a name="42">42</a>Иисус им каза: Ако Бог беше вашият Отец, вие щяхте да Ме любите, защото Аз съм излязъл и дошъл от Бога; понеже Аз не съм дошъл от Себе Си, а Той Ме изпрати.</span> <span class="verse"><a name="43">43</a>Защо не разбирате Моето говорене? Защото не можете да слушате Моето слово.</span> <span class="verse"><a name="44">44</a>Вие сте от баща дявола и желаете да вършите похотите на баща си. Той беше от началото човекоубиец и не стоеше в истината, защото в него няма истина. Когато говори лъжа, от своето си говори, защото е лъжец и на лъжата баща.</span> <span class="verse"><a name="45">45</a>А понеже Аз говоря истината, вие не Ми вярвате.</span> <span class="verse"><a name="46">46</a>Кой от вас Ме обвинява в грях? Но ако говоря истина, защо не Ми вярвате?</span> <span class="verse"><a name="47">47</a>Който е от Бога, той слуша Божиите думи; вие затова не слушате, защото не сте от Бога.</span> <span class="verse"><a name="48">48</a>Юдеите в отговор Му казаха: Не казваме ли ние право, че си самарянин и имаш демон?</span> <span class="verse"><a name="49">49</a>Иисус отговори: Нямам демон; но Аз почитам Своя Отец, а вие Ме позорите.</span> <span class="verse"><a name="50">50</a>Но Аз не търся слава за Себе Си; има Един, който търси и съди.</span> <span class="verse"><a name="51">51</a>Истина, истина ви казвам: ако някой опази Моето слово, няма да види смърт до века.</span> <span class="verse"><a name="52">52</a>Юдеите Му казаха: Сега знаем, че имаш демон. Авраам умря, също и пророците; а Ти казваш: Ако някой опази Моето слово, няма да вкуси смърт до века.</span> <span class="verse"><a name="53">53</a>Нима Ти си по-голям от баща ни Авраам, който умря? И пророците умряха. Ти на какъв се правиш?</span> <span class="verse"><a name="54">54</a>Иисус отговори: Ако Аз Сам славя Себе Си, славата Ми е нищо; Моят Отец е, който Ме слави, за когото вие казвате, че е ваш Бог;</span> <span class="verse"><a name="55">55</a>но вие не сте Го познали, а Аз Го познавам и ако кажа, че не Го познавам, ще бъда като вас лъжец; но Аз Го познавам и пазя словото Му.</span> <span class="verse"><a name="56">56</a>Баща ви Авраам ликуваше, че ще види Моя ден; и го видя и се зарадва.</span> <span class="verse"><a name="57">57</a>Юдеите Му казаха: Още нямаш и петдесет години, и си видял и Авраам?</span> <span class="verse"><a name="58">58</a>Иисус им каза: Истина, истина ви казвам: преди да е бил Авраам, Аз съм.</span> <span class="verse"><a name="59">59</a>Тогава взеха камъни, за да хвърлят по Него, но Иисус се скри и излезе от храма, (минавайки посред тях и така си отиде).</span> </p></div</div></div></body></html>