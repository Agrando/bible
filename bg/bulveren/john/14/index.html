<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/john/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/john">John</a> &gt <strong>Chapter 14</strong></div><p><span class="verse"><a name="1">1</a>Да не се смущава сърцето ви; вие вярвате в Бога, вярвайте и в Мен.</span> <span class="verse"><a name="2">2</a>В дома на Отца Ми има много жилища. Ако не беше така, Аз щях да ви кажа, защото отивам да ви приготвя място.</span> <span class="verse"><a name="3">3</a>И като отида и ви приготвя място, пак ще дойда и ще ви взема при Себе Си, така че където съм Аз, да бъдете и вие.</span> <span class="verse"><a name="4">4</a>А вие знаете къде отивам, и пътя знаете.</span> <span class="verse"><a name="5">5</a>Тома Му каза: Господи, не знаем къде отиваш, а как можем да знаем пътя?</span> <span class="verse"><a name="6">6</a>Иисус му каза: Аз съм пътят и истината, и животът; никой не идва при Отца, освен чрез Мен.</span> <span class="verse"><a name="7">7</a>Когато познаете Мен, ще познаете и Моя Отец; и отсега Го познавате и сте Го видели.</span> <span class="verse"><a name="8">8</a>Филип Му каза: Господи, покажи ни Отца, и ни е достатъчно.</span> <span class="verse"><a name="9">9</a>Иисус му каза: Толкова време съм с вас и не си ли Ме познал, Филипе? Който е видял Мен, е видял Отца; как казваш ти: Покажи ми Отца?</span> <span class="verse"><a name="10">10</a>Не вярваш ли, че Аз съм в Отца и Отец – в Мен? Думите, които Аз ви казвам, не ги говоря от Себе Си, а Отец, който обитава в Мен, върши Своите дела.</span> <span class="verse"><a name="11">11</a>Вярвайте Ми, че Аз съм в Отца и Отец – в Мен; или пък вярвайте Ми поради самите дела.</span> <span class="verse"><a name="12">12</a>Истина, истина ви казвам: който вярва в Мен, делата, които върша Аз, и той ще ги върши, и по-големи от тях ще върши; защото Аз отивам при Отца.</span> <span class="verse"><a name="13">13</a>И каквото и да поискате в Мое Име, ще го направя, за да се прослави Отец в Сина.</span> <span class="verse"><a name="14">14</a>Ако поискате нещо в Мое Име, ще го направя.</span> <span class="verse"><a name="15">15</a>Ако Ме любите, ще пазите Моите заповеди.</span> <span class="verse"><a name="16">16</a>И Аз ще помоля Отца и Той ще ви даде друг Застъпник, който ще бъде с вас до века –</span> <span class="verse"><a name="17">17</a>Духът на истината, когото светът не може да приеме, защото нито Го вижда, нито Го познава; но вие Го познавате, защото Той пребъдва с вас и ще бъде във вас.</span> <span class="verse"><a name="18">18</a>Няма да ви оставя сираци, ще дойда при вас.</span> <span class="verse"><a name="19">19</a>Още малко, и светът няма вече да Ме вижда, но вие Ме виждате; понеже Аз живея, и вие ще живеете.</span> <span class="verse"><a name="20">20</a>В онзи ден ще познаете, че Аз съм в Своя Отец, и вие в Мен, и Аз във вас.</span> <span class="verse"><a name="21">21</a>Който има Моите заповеди и ги пази, той Ме люби; а който Ме люби, ще бъде възлюбен от Моя Отец, и Аз ще го възлюбя и ще му явя Себе Си.</span> <span class="verse"><a name="22">22</a>Юда, не Искариотски, Му каза: Господи, по коя причина ще явиш Себе Си на нас, а не на света?</span> <span class="verse"><a name="23">23</a>Иисус в отговор му каза: Ако Ме люби някой, ще пази словото Ми; и Моят Отец ще го възлюби, и Ние ще дойдем при него и ще направим жилище у него.</span> <span class="verse"><a name="24">24</a>Който не Ме люби, не пази думите Ми; а словото, което слушате, не е Мое, а на Отца, който Ме е пратил.</span> <span class="verse"><a name="25">25</a>Това ви казах, докато още съм с вас.</span> <span class="verse"><a name="26">26</a>А Застъпникът, Светият Дух, когото Отец ще изпрати в Мое Име, Той ще ви научи на всичко и ще ви напомни всичко, което съм ви казал.</span> <span class="verse"><a name="27">27</a>Мир ви оставям; Моя мир ви давам: Аз не ви давам, както светът дава. Да не се смущава сърцето ви, нито да се бои.</span> <span class="verse"><a name="28">28</a>Чухте как Аз ви казах: Отивам си и ще дойда при вас. Ако Ме любехте, бихте се зарадвали, че казах, че отивам при Отца, защото Отец е по-голям от Мен.</span> <span class="verse"><a name="29">29</a>И сега ви го казах, преди да е станало, че когато стане, да повярвате.</span> <span class="verse"><a name="30">30</a>Аз няма вече много да говоря с вас, защото иде князът на (този) свят, и той няма нищо в Мен;</span> <span class="verse"><a name="31">31</a>но това става, за да познае светът, че Аз любя Отца и както Ми е заповядал Отец, така правя. Станете, да си отидем оттук.</span> </p></div</div></div></body></html>