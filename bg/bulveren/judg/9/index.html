<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 9</strong></div><p><span class="verse"><a name="1">1</a>И Авимелех, синът на Ероваал, отиде в Сихем при братята на майка си и говори с тях и с целия род на бащиния дом на майка си и каза:</span> <span class="verse"><a name="2">2</a>Говорете, моля ви, на всеослушание пред всичките сихемски мъже: Кое е по-добре за вас — да владеят над вас седемдесет мъже, всичките синове на Ероваал, или да владее над вас един мъж? Спомнете си също, че аз съм ваша кост и ваша плът.</span> <span class="verse"><a name="3">3</a>И братята на майка му говориха за него на всеослушание пред всичките сихемски мъже всички тези думи; и сърцата им се наклониха към Авимелех, защото си казаха: Той е наш брат.</span> <span class="verse"><a name="4">4</a>И те му дадоха седемдесет сребърни сикъла от храма на Ваалверит, с които Авимелех нае безчестни и несериозни мъже и те го последваха.</span> <span class="verse"><a name="5">5</a>И той отиде в бащиния си дом в Офра и изби върху един камък братята си, синовете на Ероваал, седемдесет души. Но най-малкият син на Ероваал, Йотам, оцеля, защото се скри.</span> <span class="verse"><a name="6">6</a>И всичките сихемски мъже, целият милов дом се събраха и отидоха, и направиха Авимелех цар до дъба при стълба, който беше в Сихем.</span> <span class="verse"><a name="7">7</a>И когато казаха на Йотам, той отиде и застана на върха на хълма Гаризим, и издигна гласа си, и извика и им каза: Послушайте ме, сихемски мъже, за да ви послуша и Бог.</span> <span class="verse"><a name="8">8</a>Веднъж дърветата отишли да помажат цар над себе си и казали на маслината: Царувай над нас!</span> <span class="verse"><a name="9">9</a>Но маслината им отговорила: Да оставя ли тлъстината си, с която чрез мен почитат Бога и хората, за да ида да се вея над дърветата?</span> <span class="verse"><a name="10">10</a>Тогава дърветата казали на смокинята: Ела ти, царувай над нас!</span> <span class="verse"><a name="11">11</a>А смокинята им казала: Да оставя ли аз сладостта си и добрия си плод, за да ида да се вея над дърветата?</span> <span class="verse"><a name="12">12</a>После дърветата казали на лозата: Ела ти, царувай над нас!</span> <span class="verse"><a name="13">13</a>А лозата им казала: Да оставя ли аз новото си вино, което весели Бога и хората, за да ида да се вея над дърветата?</span> <span class="verse"><a name="14">14</a>Тогава всичките дървета казали на тръна: Ела ти, царувай над нас!</span> <span class="verse"><a name="15">15</a>И трънът казал на дърветата: Ако вие наистина ме помазвате за цар над вас, елате и се подслонете под сянката ми; но ако не, нека излезе огън от тръна и да погълне ливанските кедри!</span> <span class="verse"><a name="16">16</a>Затова сега, ако сте постъпили вярно и честно, като сте поставили Авимелех за цар, и ако сте се отнесли добре с Ероваал и дома му, и ако сте му сторили както заслужава —</span> <span class="verse"><a name="17">17</a>защото баща ми воюва за вас и изложи на опасност живота си, и ви избави от ръката на Мадиам,</span> <span class="verse"><a name="18">18</a>а днес вие се вдигнахте срещу бащиния ми дом и убихте върху камък синовете му, седемдесет мъже, и поставихте Авимелех, сина на слугинята му, за цар над сихемските мъже, защото ви е брат —</span> <span class="verse"><a name="19">19</a>и така, ако сте постъпили днес вярно и честно с Ероваал и дома му, то радвайте се на Авимелех и нека и той се радва на вас!</span> <span class="verse"><a name="20">20</a>Но ако не, нека да излезе огън от Авимелех и да погълне сихемските мъже и миловия дом; и нека да излезе огън от сихемските мъже и от миловия дом и да погълне Авимелех!</span> <span class="verse"><a name="21">21</a>И Йотам се спусна и избяга и отиде във Вир, и живееше там от страх заради брат си Авимелех.</span> <span class="verse"><a name="22">22</a>И Авимелех владя над Израил три години.</span> <span class="verse"><a name="23">23</a>И Бог изпрати зъл дух между Авимелех и сихемските мъже; и сихемските мъже постъпиха невярно към Авимелех,</span> <span class="verse"><a name="24">24</a>за да дойде върху него насилието, извършено над седемдесетте сина на Ероваал, и кръвта им да се върне върху брат им Авимелех, който ги изкла, и върху сихемските мъже, които подкрепиха ръцете му, за да изколи братята си.</span> <span class="verse"><a name="25">25</a>И сихемските мъже поставиха засади срещу него по върховете на планините и ограбваха всички, които минаваха край тях по пътя; и това се каза на Авимелех.</span> <span class="verse"><a name="26">26</a>И Гаал, синът на Евед, дойде с братята си и премина в Сихем, и сихемските мъже му се довериха.</span> <span class="verse"><a name="27">27</a>И излязоха на полето и обраха лозята си, и стъпкаха гроздето, и си устроиха празник; и отидоха в дома на бога си и ядоха, и пиха, и проклеха Авимелех.</span> <span class="verse"><a name="28">28</a>Тогава Гаал, синът на Евед, каза: Кой е Авимелех и кой е Сихем, че да му слугуваме? Не е ли той син на Ероваал и не е ли Зевул неговият настойник? Слугувайте на мъжете на Емор, бащата на Сихем; а на него защо да слугуваме?</span> <span class="verse"><a name="29">29</a>Само ако имах този народ под ръката си, щях да изгоня Авимелех! И каза на Авимелех: Умножи войската си и излез!</span> <span class="verse"><a name="30">30</a>И когато Зевул, управителят на града, чу думите на Гаал, сина на Евед, гневът му пламна.</span> <span class="verse"><a name="31">31</a>И изпрати тайно пратеници до Авимелех да кажат: Ето, Гаал, синът на Евед, и братята му са дошли в Сихем; и ето, те повдигат града против теб.</span> <span class="verse"><a name="32">32</a>Затова стани през нощта, ти и народът, който е с теб, и залегни в засада на полето.</span> <span class="verse"><a name="33">33</a>И на сутринта, веднага щом изгрее слънцето, стани рано и нападни града; и ето, когато той и народът, който е с него, излязат срещу теб, направи му, каквото можеш.</span> <span class="verse"><a name="34">34</a>И така, Авимелех и целият народ, който беше с него, станаха през нощта и залегнаха на четири части в засада против Сихем.</span> <span class="verse"><a name="35">35</a>А Гаал, синът на Евед, излезе и застана при входа на градската порта. Тогава Авимелех и народът, който беше с него, станаха от засадата.</span> <span class="verse"><a name="36">36</a>И Гаал видя народа и каза на Зевул: Ето, народ слиза от върховете на планините. А Зевул му каза: Сянката на планините ти се вижда като народ.</span> <span class="verse"><a name="37">37</a>А Гаал говори пак и каза: Ето, народ слиза от височината на местността и една част идва покрай дъба на гадателите.</span> <span class="verse"><a name="38">38</a>Тогава Зевул му каза: Къде ти е сега хвалбата, с която каза: Кой е Авимелех, че да му слугуваме? Не е ли това народът, когото ти презря? Излез сега и се бий с него!</span> <span class="verse"><a name="39">39</a>Тогава Гаал излезе начело на сихемските мъже и се би с Авимелех.</span> <span class="verse"><a name="40">40</a>И Авимелех го подгони и той побягна пред него; и мнозина паднаха смъртно ранени чак до входа на портата.</span> <span class="verse"><a name="41">41</a>И Авимелех остана в Арума, а Зевул изгони Гаал и братята му, за да не останат в Сихем.</span> <span class="verse"><a name="42">42</a>И на следващия ден народът излезе на полето и това се съобщи на Авимелех.</span> <span class="verse"><a name="43">43</a>И той взе хората си и ги раздели на три части, и залегна в засада на полето; и погледна, и ето, народът излизаше от града; и стана срещу тях и ги нападна.</span> <span class="verse"><a name="44">44</a>И Авимелех и частите, които бяха с него, се спуснаха напред и застанаха на входа на градската порта; а двете части нападнаха всички, които бяха на полето, и ги избиха.</span> <span class="verse"><a name="45">45</a>И Авимелех се би против града през целия ден и превзе града, и изби народа, който беше в него; и срина града до основи и го посипа със сол.</span> <span class="verse"><a name="46">46</a>А когато всичките жители на сихемската кула чуха това, те влязоха в укреплението на храма на бога си Верит.</span> <span class="verse"><a name="47">47</a>И на Авимелех се съобщи, че всичките жители на сихемската кула са се събрали.</span> <span class="verse"><a name="48">48</a>Тогава Авимелех се изкачи на планината Салмон, той и целият народ, който беше с него; и Авимелех взе брадва в ръката си и отсече клон от дърветата, и го вдигна, и го сложи на рамото си. И каза на народа, който беше с него: Каквото видяхте, че направих аз, побързайте да направите като мен.</span> <span class="verse"><a name="49">49</a>И всичките хора също отсякоха всеки клона си и последваха Авимелех, сложиха ги на укреплението и над тях запалиха укреплението, така че всичките хора от сихемската кула умряха — около хиляда мъже и жени.</span> <span class="verse"><a name="50">50</a>После Авимелех отиде в Тевес и се разположи на стан против Тевес, и го превзе.</span> <span class="verse"><a name="51">51</a>Но в града имаше здрава кула и всичките мъже и жени, и всичките градски жители избягаха там и се затвориха; и се изкачиха на покрива на кулата.</span> <span class="verse"><a name="52">52</a>А Авимелех дойде до кулата и се би срещу нея; и се приближи до входа на кулата, за да го изгори с огън.</span> <span class="verse"><a name="53">53</a>Но една жена хвърли един горен воденичен камък върху главата на Авимелех и му разби черепа.</span> <span class="verse"><a name="54">54</a>Тогава той бързо извика към младежа, своя оръженосец, и му каза: Извади меча си и ме убий, за да не кажат за мен: Жена го уби! И младежът му го прободе и той умря.</span> <span class="verse"><a name="55">55</a>А когато израилевите мъже видяха, че Авимелех беше мъртъв, те се разотидоха всеки на мястото си.</span> <span class="verse"><a name="56">56</a>Така Бог върна злото на Авимелех, което беше сторил на баща си, като уби седемдесетте си братя.</span> <span class="verse"><a name="57">57</a>И Бог върна цялото зло на сихемските мъже върху главите им и проклятието на Йотам, сина на Ероваал, дойде върху тях.</span> </p></div</div></div></body></html>