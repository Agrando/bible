<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 13</strong></div><p><span class="verse"><a name="1">1</a>И израилевите синове пак вършиха зло пред ГОСПОДА и ГОСПОД ги предаде в ръката на филистимците за четиридесет години.</span> <span class="verse"><a name="2">2</a>И имаше един човек от Сараа, от рода на данците, на име Маной; и жена му беше безплодна и не раждаше.</span> <span class="verse"><a name="3">3</a>И Ангелът ГОСПОДЕН се яви на жената и й каза: Ето сега, ти си безплодна и не раждаш, но ще забременееш и ще родиш син.</span> <span class="verse"><a name="4">4</a>Затова сега се пази да не пиеш нито вино, нито спиртно питие и да не ядеш нищо нечисто.</span> <span class="verse"><a name="5">5</a>Защото, ето, ще забременееш и ще родиш син; и никакъв бръснач не бива да мине върху главата му, защото още от утробата момчето ще бъде назирей на Бога; и ще започне да избавя Израил от ръката на филистимците.</span> <span class="verse"><a name="6">6</a>Тогава жената дойде и говори на мъжа си, и каза: Един Божи човек дойде при мен и видът Му беше като вида на Божия Ангел, много страшен; и аз не Го попитах откъде е, нито Той ми каза Името Си.</span> <span class="verse"><a name="7">7</a>И ми каза: Ето, ще забременееш и ще родиш син; и сега да не пиеш нито вино, нито спиртно питие и да не ядеш нищо нечисто, защото момчето ще бъде назирей на Бога от утробата до деня на смъртта си.</span> <span class="verse"><a name="8">8</a>Тогава Маной се помоли на ГОСПОДА и каза: Господи, моля те, нека пак дойде при нас Божия Човек, когото си изпратил, и нека ни научи какво да направим с момчето, което ще се роди!</span> <span class="verse"><a name="9">9</a>И Бог послуша гласа на Маной и Божият Ангел пак дойде при жената, докато тя седеше на нивата; а мъжът й Маной не беше с нея.</span> <span class="verse"><a name="10">10</a>Тогава жената изтича бързо и говори на мъжа си, и му каза: Ето, яви ми се Човекът, който дойде при мен онзи ден.</span> <span class="verse"><a name="11">11</a>И Маной стана и последва жена си, и дойде при Човека, и му каза: Ти ли си Човекът, който е говорил на тази жена? А Той каза: Аз съм.</span> <span class="verse"><a name="12">12</a>И Маной каза: А когато думата Ти се изпълни, какъв да бъде животът на детето и какво да прави?</span> <span class="verse"><a name="13">13</a>Тогава Ангелът ГОСПОДЕН каза на Маной: Нека се пази жената от всичко, за което й говорих.</span> <span class="verse"><a name="14">14</a>Да не яде нищо, което произлиза от лозата, да не пие нито вино, нито спиртно питие и да не яде нищо нечисто. Да спазва всичко, което й заповядах.</span> <span class="verse"><a name="15">15</a>Тогава Маной каза на Ангела ГОСПОДЕН: Моля те, нека те задържим и да ти приготвим яре!</span> <span class="verse"><a name="16">16</a>А Ангелът ГОСПОДЕН каза на Маной: И да Ме задържиш, няма да ям хляба ти, но ако приготвиш всеизгаряне, принеси го на ГОСПОДА! — защото Маной не позна, че това беше Ангелът ГОСПОДЕН.</span> <span class="verse"><a name="17">17</a>Тогава Маной каза на Ангела ГОСПОДЕН: Как е Името Ти, за да Те почетем, когато се изпълни думата Ти?</span> <span class="verse"><a name="18">18</a>А Ангелът ГОСПОДЕН му каза: Защо питаш за Името Ми? То е чудно.</span> <span class="verse"><a name="19">19</a>Тогава Маной взе ярето и хлебния принос и го принесе на ГОСПОДА върху скалата. И докато Маной и жена му гледаха, Той извърши чудо;</span> <span class="verse"><a name="20">20</a>защото, когато пламъкът се издигаше от олтара към небето, Ангелът ГОСПОДЕН се издигна в пламъка на олтара. И Маной и жена му видяха това и паднаха по лице на земята.</span> <span class="verse"><a name="21">21</a>И Ангелът ГОСПОДЕН не се яви повече на Маной и жена му, и тогава Маной позна, че това беше Ангелът ГОСПОДЕН.</span> <span class="verse"><a name="22">22</a>И Маной каза на жена си: Непременно ще умрем, защото видяхме Бога!</span> <span class="verse"><a name="23">23</a>А жена му му каза: Ако ГОСПОД искаше да ни убие, нямаше да приеме всеизгаряне и хлебен принос от ръката ни, нито щеше да ни покаже всичко това, нито щеше да ни даде да чуем такива неща в това време.</span> <span class="verse"><a name="24">24</a>И жената роди син и го нарече Самсон. И момчето порасна и ГОСПОД го благослови.</span> <span class="verse"><a name="25">25</a>И ГОСПОДНИЯТ Дух започна да го води в Махане-Дан, между Сараа и Естаол.</span> </p></div</div></div></body></html>