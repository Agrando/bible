<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 21</strong></div><p><span class="verse"><a name="1">1</a>А израилевите мъже се бяха заклели в Масфа и бяха казали: Никой от нас да не даде дъщеря си на вениаминците за жена!</span> <span class="verse"><a name="2">2</a>И народът дойде във Ветил и остана там пред Бога до вечерта, и издигна гласа си, и плака горчиво.</span> <span class="verse"><a name="3">3</a>И казаха: ГОСПОДИ, Боже на Израил, защо стана това в Израил, така че днес да липсва едно племе в Израил?</span> <span class="verse"><a name="4">4</a>И на следващия ден народът стана рано и издигна там олтар, и принесе всеизгаряния и примирителни жертви.</span> <span class="verse"><a name="5">5</a>И израилевите синове казаха: Кой измежду всичките израилеви племена не се изкачи в събранието при ГОСПОДА? Защото бяха дали голяма клетва относно онзи, който не би дошъл при ГОСПОДА в Масфа, и бяха казали: Непременно да се умъртви!</span> <span class="verse"><a name="6">6</a>И израилевите синове заскърбиха за брат си Вениамин и казаха: Днес се отсече едно племе от Израил!</span> <span class="verse"><a name="7">7</a>Какво да сторим за оцелелите от тях, за да имат жени, след като се заклехме в ГОСПОДА да не им даваме жени от нашите дъщери?</span> <span class="verse"><a name="8">8</a>И казаха: Кой от израилевите племена не се е изкачил при ГОСПОДА в Масфа? И ето, никой от Явис-Галаад не беше дошъл на събранието в стана.</span> <span class="verse"><a name="9">9</a>И народът се преброи, и ето, там нямаше нито един от жителите на Явис-Галаад.</span> <span class="verse"><a name="10">10</a>И обществото изпрати там дванадесет хиляди от най-храбрите мъже и им заповядаха, и казаха: Идете и избийте жителите на Явис-Галаад с острието на меча — и жените и децата!</span> <span class="verse"><a name="11">11</a>И ето какво да направите: да изпълните проклятието над всеки от мъжки пол и над всяка жена, която е познала мъжко легло.</span> <span class="verse"><a name="12">12</a>И те намериха между жителите на Явис-Галаад четиристотин момичета, девици, които не бяха познали мъж в мъжко легло, и ги доведоха в стана в Сило, който е в ханаанската земя.</span> <span class="verse"><a name="13">13</a>И цялото общество изпрати да говорят на вениаминовите синове, които бяха на канарата Римон, и им провъзгласиха мир.</span> <span class="verse"><a name="14">14</a>И в онова време Вениамин се върна и те им дадоха жените, които бяха оставили живи от жените на Явис-Галаад; но пак не им бяха достатъчно.</span> <span class="verse"><a name="15">15</a>И народът се смили над Вениамин, понеже ГОСПОД беше направил пролом в израилевите племена.</span> <span class="verse"><a name="16">16</a>Тогава старейшините на обществото казаха: Какво да направим за оцелелите, за да имат жени, тъй като жените от Вениамин загинаха?</span> <span class="verse"><a name="17">17</a>И казаха: Трябва да има наследство за оцелелите от Вениамин, за да не загине едно племе от Израил.</span> <span class="verse"><a name="18">18</a>Ние обаче не можем да им дадем жени от нашите дъщери, защото израилевите синове се заклеха и казаха: Проклет, който даде жена на вениаминците!</span> <span class="verse"><a name="19">19</a>Тогава казаха: Ето, всяка година има празник на ГОСПОДА в Сило, който е на север от Ветил, към изгрев слънце от пътя, който се изкачва от Ветил към Сихем, и на юг от Левона.</span> <span class="verse"><a name="20">20</a>И те заповядаха на вениаминовите синове и казаха: Идете и залегнете в лозята,</span> <span class="verse"><a name="21">21</a>и гледайте; и ето, когато силоанските дъщери излязат да играят танци, тогава излезте от лозята, и си отвлечете всеки за себе си жена от силоанските дъщери, и си идете във вениаминовата земя.</span> <span class="verse"><a name="22">22</a>И когато бащите им или братята им дойдат да ни се оплачат, ние ще им кажем: Бъдете милостиви към тях заради нас, понеже в битката не задържахме жена за всекиго; а сега не сте им дали вие, че да сте виновни!</span> <span class="verse"><a name="23">23</a>И вениаминовите синове направиха така и си взеха жени според броя си от танцуващите, които отвлякоха. После отидоха и се върнаха в наследството си, и построиха градовете, и живееха в тях.</span> <span class="verse"><a name="24">24</a>И в онова време израилевите синове си отидоха оттам, всеки в племето си и в рода си; отидоха си оттам, всеки в наследството си.</span> <span class="verse"><a name="25">25</a>В онези дни нямаше цар в Израил; всеки правеше, каквото му се виждаше добро.</span> </p></div</div></div></body></html>