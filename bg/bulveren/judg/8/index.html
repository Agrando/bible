<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 8</strong></div><p><span class="verse"><a name="1">1</a>А мъжете от Ефрем му казаха: Какво е това, което ни направи ти, като не ни повика, когато отиде да воюваш против Мадиам? И много се караха с него.</span> <span class="verse"><a name="2">2</a>А той им каза: Какво съм извършил сега аз в сравнение с вас? Пабиръкът на Ефрем не е ли по-добър от гроздобера на Авиезер?</span> <span class="verse"><a name="3">3</a>Във вашите ръце Бог предаде владетелите на Мадиам — Орив и Зив. И какво съм могъл да извърша аз в сравнение с вас? Тогава гневът им се отвърна от него, когато той каза това нещо.</span> <span class="verse"><a name="4">4</a>После Гедеон дойде при Йордан и го премина, той и тристата мъже, които бяха с него; бяха изтощени, но още преследваха врага.</span> <span class="verse"><a name="5">5</a>И той каза на сокхотските мъже: Моля ви, дайте няколко хляба на народа, който ме следва, защото са изтощени, а аз гоня мадиамските царе Зевей и Салмана.</span> <span class="verse"><a name="6">6</a>А сокхотските началници му казаха: Ръцете на Зевей и на Салмана в ръката ти ли са вече, че да дадем хляб на войската ти?</span> <span class="verse"><a name="7">7</a>А Гедеон каза: Затова, когато ГОСПОД предаде Зевей и Салмана в ръката ми, аз ще разкъсам плътта ви с тръните на пустинята и с бодилите!</span> <span class="verse"><a name="8">8</a>И се изкачи оттам във Фануил и им говори по същия начин; но и фануилските мъже му отговориха така, както бяха отговорили сокхотските мъже.</span> <span class="verse"><a name="9">9</a>Тогава той също говори на фануилските мъже и каза: Когато се върна в мир, ще съборя тази кула!</span> <span class="verse"><a name="10">10</a>А Зевей и Салмана бяха в Каркор и войските им с тях, около петнадесет хиляди души, всички, които бяха останали от цялата войска на източните жители; защото падналите бяха сто и двадесет хиляди мъже, които теглеха меч.</span> <span class="verse"><a name="11">11</a>И Гедеон се изкачи по пътя на онези, които живееха в шатри, на изток от Нова и Йогвея и разби войската, докато войската се чувстваше в безопасност.</span> <span class="verse"><a name="12">12</a>А Зевей и Салмана побягнаха и той ги гони, и хвана двамата мадиамски царе Зевей и Салмана, и разби цялата войска.</span> <span class="verse"><a name="13">13</a>Тогава Гедеон, синът на Йоас, се върна от войната от възвишението Херес.</span> <span class="verse"><a name="14">14</a>И хвана един младеж от сокхотските мъже и го разпита. И той му написа имената на началниците на Сокхот и старейшините му, седемдесет и седем мъже.</span> <span class="verse"><a name="15">15</a>И той дойде при сокхотските мъже и каза: Ето тук Зевей и Салмана, за които ми се подиграхте и казахте: Ръцете на Зевей и Салмана в ръката ти ли са вече, че да дадем хляб на изтощените ти мъже?</span> <span class="verse"><a name="16">16</a>И взе старейшините на града и тръни от пустинята и бодили и наказа с тях сокхотските мъже.</span> <span class="verse"><a name="17">17</a>После събори кулата на Фануил и изби градските мъже.</span> <span class="verse"><a name="18">18</a>И каза на Зевей и Салмана: Какви бяха онези мъже, които убихте в Тавор? А те отговориха: Като теб, такива бяха; всеки приличаше на царски син.</span> <span class="verse"><a name="19">19</a>А той каза: Това бяха братята ми, синовете на майка ми. Жив е ГОСПОД — ако ги бяхте оставили живи, нямаше да ви убия!</span> <span class="verse"><a name="20">20</a>И каза на Етер, първородния си: Стани, убий ги! Но младежът не изтегли меча си, защото се страхуваше, понеже беше още младеж.</span> <span class="verse"><a name="21">21</a>А Зевей и Салмана казаха: Стани ти и ни нападни, защото какъвто е човекът, такава е и силата му. И Гедеон стана и уби Зевей и Салмана, и взе полумесеците, които бяха на вратовете на камилите им.</span> <span class="verse"><a name="22">22</a>Тогава израилевите мъже казаха на Гедеон: Владей над нас — и ти, и синът ти, и синът на сина ти — защото ни освободи от ръката на Мадиам!</span> <span class="verse"><a name="23">23</a>А Гедеон им каза: Няма аз да владея над вас, нито синът ми ще владее над вас; ГОСПОД ще владее над вас.</span> <span class="verse"><a name="24">24</a>И Гедеон им каза: Ще ви помоля една молба: нека всеки от вас ми даде обиците от плячката си; защото те имаха златни обици, понеже бяха исмаиляни.</span> <span class="verse"><a name="25">25</a>А те отговориха: Ще ти дадем на драго сърце. И постлаха една дреха и всеки хвърляше в нея обиците от плячката си.</span> <span class="verse"><a name="26">26</a>И теглото на златните обици, които той поиска, беше хиляда и седемстотин сикъла злато, освен полумесеците, медальоните и пурпурните дрехи, които бяха на мадиамските царе, и освен огърлиците, които бяха на вратовете на камилите им.</span> <span class="verse"><a name="27">27</a>И Гедеон направи от тях ефод и го постави в града си, в Офра. И там целият Израил блудства след него; и той стана примка за Гедеон и за дома му.</span> <span class="verse"><a name="28">28</a>Така Мадиам беше покорен пред израилевите синове и вече не надигна глава. И в дните на Гедеон земята имаше спокойствие в продължение на четиридесет години.</span> <span class="verse"><a name="29">29</a>И Ероваал, синът на Йоас, отиде и живя в дома си.</span> <span class="verse"><a name="30">30</a>А Гедеон имаше седемдесет сина, които бяха излезли от семенниците му, защото имаше много жени.</span> <span class="verse"><a name="31">31</a>Също и наложницата му, която беше в Сихем, му роди син, когото той нарече Авимелех.</span> <span class="verse"><a name="32">32</a>И Гедеон, синът на Йоас, умря в дълбока старост и беше погребан в гроба на баща си Йоас, в Офра на авиезерците.</span> <span class="verse"><a name="33">33</a>И щом Гедеон умря, израилевите синове отново блудстваха с ваалимите и направиха Ваалверит свой бог.</span> <span class="verse"><a name="34">34</a>И израилевите синове не си спомниха ГОСПОДА, своя Бог, който ги беше избавил от ръцете на всичките им врагове отвсякъде.</span> <span class="verse"><a name="35">35</a>И не оказаха милост на дома на Ероваал, който е Гедеон, според цялото добро, което той беше направил на Израил.</span> </p></div</div></div></body></html>