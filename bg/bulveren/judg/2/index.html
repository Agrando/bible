<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 2</strong></div><p><span class="verse"><a name="1">1</a>И Ангелът ГОСПОДЕН дойде от Галгал в Бохим и каза: Изведох ви от Египет и ви доведох в земята, за която се заклех на бащите ви и казах: Няма да наруша завета Си с вас до века!</span> <span class="verse"><a name="2">2</a>Но вие да не правите завет с жителите на тази земя; да съборите олтарите им. А вие не послушахте гласа Ми. Защо направихте това?</span> <span class="verse"><a name="3">3</a>Затова и Аз казах: Няма да ги изгоня отпред вас; и те ще бъдат като тръни в ребрата ви и боговете им ще ви станат примка.</span> <span class="verse"><a name="4">4</a>И когато Ангелът ГОСПОДЕН изговори тези думи на всичките израилеви синове, народът издигна гласа си и заплака.</span> <span class="verse"><a name="5">5</a>Затова те нарекоха онова място Бохим и там принесоха жертви на ГОСПОДА.</span> <span class="verse"><a name="6">6</a>И Иисус разпусна народа и израилевите синове отидоха всеки в наследството си, за да притежават земята.</span> <span class="verse"><a name="7">7</a>И народът служи на ГОСПОДА през всичките дни на Иисус и през всичките дни на старейшините, които надживяха Иисус, които бяха видели цялото велико дело на ГОСПОДА, което Той беше извършил за Израил.</span> <span class="verse"><a name="8">8</a>А ГОСПОДНИЯТ слуга, Иисус, синът на Навий, умря на възраст сто и десет години.</span> <span class="verse"><a name="9">9</a>И го погребаха в областта на наследството му в Тамнат-Арес, в хълмистата земя на Ефрем, на север от планината Гаас.</span> <span class="verse"><a name="10">10</a>И цялото това поколение се събра при бащите си и след тях се издигна друго поколение, което не познаваше ГОСПОДА, нито делото, което Той беше извършил за Израил.</span> <span class="verse"><a name="11">11</a>И израилевите синове вършиха зло пред ГОСПОДА и служиха на ваалимите,</span> <span class="verse"><a name="12">12</a>и оставиха ГОСПОДА, Бога на бащите си, който ги беше извел от египетската земя, и последваха други богове, от боговете на народите, които бяха около тях, и им се поклониха, и разгневиха ГОСПОДА.</span> <span class="verse"><a name="13">13</a>Така те оставиха ГОСПОДА и служиха на Ваал и на астартите.</span> <span class="verse"><a name="14">14</a>И гневът на ГОСПОДА пламна против Израил и Той ги предаде в ръцете на грабители, които ги грабеха; и ги продаде в ръцете на враговете им наоколо, и те вече не можеха да устоят пред враговете си.</span> <span class="verse"><a name="15">15</a>Накъдето и да излизаха, ГОСПОДНАТА ръка беше против тях за зло, както ГОСПОД беше говорил и както ГОСПОД им се беше заклел; и те бяха жестоко притеснявани.</span> <span class="verse"><a name="16">16</a>И ГОСПОД издигаше съдии, които ги избавяха от ръцете на техните грабители.</span> <span class="verse"><a name="17">17</a>Но те не слушаха и съдиите си, а блудстваха с други богове и им се покланяха. Бързо се отклоняваха от пътя, в който бяха ходили бащите им в подчинение на ГОСПОДНИТЕ заповеди; а те не правеха така.</span> <span class="verse"><a name="18">18</a>И когато ГОСПОД им издигаше съдии, ГОСПОД беше със съдията и ги избавяше от ръката на враговете им през всичките дни на съдията; защото ГОСПОД се смиляваше над тях заради охкането им от онези, които ги угнетяваха и измъчваха.</span> <span class="verse"><a name="19">19</a>А когато съдията умираше, те се връщаха и се покваряваха още повече от бащите си, като следваха други богове, за да им служат и да им се покланят; не оставяха делата си, нито упоритите си пътища.</span> <span class="verse"><a name="20">20</a>Тогава гневът на ГОСПОДА пламна против Израил и Той каза: Понеже този народ престъпи завета Ми, който съм заповядал на бащите им, и не послуша гласа Ми,</span> <span class="verse"><a name="21">21</a>и Аз също няма да изгоня вече пред тях нито един от народите, които Иисус остави, когато умря,</span> <span class="verse"><a name="22">22</a>за да изпитам чрез тях Израил — дали ще пазят ГОСПОДНИЯ път да ходят в него, както го пазеха бащите им, или не.</span> <span class="verse"><a name="23">23</a>Затова ГОСПОД остави онези народи и не ги изгони веднага, и не ги предаде в ръката на Иисус.</span> </p></div</div></div></body></html>