<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 12</strong></div><p><span class="verse"><a name="1">1</a>Тогава мъжете от Ефрем се събраха и тръгнаха на север и казаха на Ефтай: Ти защо премина да се биеш срещу синовете на Амон и не ни повика да дойдем с теб? Ще изгорим къщата ти отгоре ти с огън!</span> <span class="verse"><a name="2">2</a>А Ефтай им каза: Аз и народът ми бяхме в голяма борба със синовете на Амон; и аз ви повиках, но вие не ме избавихте от ръката им.</span> <span class="verse"><a name="3">3</a>И когато видях, че няма да ме избавиш, взех живота си в ръката си и преминах срещу синовете на Амон, и ГОСПОД ги предаде в ръката ми. Защо сте дошли днес срещу мен, за да се биете с мен?</span> <span class="verse"><a name="4">4</a>И Ефтай събра всичките галаадски мъже и се би срещу Ефрем и галаадските мъже разбиха Ефрем, защото те казаха: Бежанци от Ефрем сте вие, галаадци, живеещи сред Ефрем и сред Манасия!</span> <span class="verse"><a name="5">5</a>И галаадците плениха бродовете на Йордан срещу Ефрем. И когато някой от ефремските бежанци кажеше: Оставете ме да премина! — тогава галаадските мъже му казваха: Ти ефремец ли си?</span> <span class="verse"><a name="6">6</a>И ако той кажеше: Не съм! — те му казваха: Кажи тогава шиболет. Но той казваше сиболет, защото не можеше да го произнесе правилно. Тогава го хващаха и го убиваха при бродовете на Йордан. Така по онова време паднаха четиридесет и две хиляди души от Ефрем.</span> <span class="verse"><a name="7">7</a>И Ефтай съди Израил шест години. После галаадецът Ефтай умря и беше погребан в един от галаадските градове.</span> <span class="verse"><a name="8">8</a>А след него Ивцан от Витлеем съди Израил.</span> <span class="verse"><a name="9">9</a>Той имаше тридесет сина и тридесет дъщери, които омъжи навън; и доведе тридесет дъщери отвън за синовете си. Той съди Израил седем години.</span> <span class="verse"><a name="10">10</a>И Ивцан умря и беше погребан във Витлеем.</span> <span class="verse"><a name="11">11</a>След него завулонецът Елон съди Израил. Той съди Израил десет години.</span> <span class="verse"><a name="12">12</a>И завулонецът Елон умря и беше погребан при Еалон в земята на Завулон.</span> <span class="verse"><a name="13">13</a>А след него Авдон, синът на пиратонеца Илел, съди Израил.</span> <span class="verse"><a name="14">14</a>Той имаше четиридесет сина и тридесет внуци, които яздеха на седемдесет магаренца. Той съди Израил осем години.</span> <span class="verse"><a name="15">15</a>После Авдон, синът на пиратонеца Илел, умря и беше погребан в Пиратон в земята на Ефрем, в хълмистата земя на амаличаните.</span> </p></div</div></div></body></html>