<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 11</strong></div><p><span class="verse"><a name="1">1</a>А галаадецът Ефтай беше храбър воин. Той беше син на блудница; а бащата на Ефтай беше Галаад.</span> <span class="verse"><a name="2">2</a>А жената на Галаад му роди синове; и когато синовете на жената пораснаха, те изгониха Ефтай и му казаха: Ти няма да наследиш в бащиния ни дом, защото си син на друга жена.</span> <span class="verse"><a name="3">3</a>И Ефтай избяга от братята си и живееше в земята Тов; и при Ефтай се събираха безчестни мъже и излизаха с него.</span> <span class="verse"><a name="4">4</a>И след известно време синовете на Амон излязоха да се бият срещу Израил.</span> <span class="verse"><a name="5">5</a>И когато синовете на Амон излязоха да се бият срещу Израил, галаадските старейшини отидоха да доведат Ефтай от земята Тов.</span> <span class="verse"><a name="6">6</a>И казаха на Ефтай: Ела и ни стани водач, за да се бием срещу синовете на Амон!</span> <span class="verse"><a name="7">7</a>Тогава Ефтай каза на галаадските старейшини: Не сте ли вие, които ме намразихте и ме изгонихте от бащиния ми дом? Защо сте дошли при мен сега, когато сте в беда?</span> <span class="verse"><a name="8">8</a>А галаадските старейшини казаха на Ефтай: Затова се върнахме сега при теб, за да дойдеш с нас и да се биеш срещу синовете на Амон, и да станеш глава над всичките галаадски жители.</span> <span class="verse"><a name="9">9</a>Тогава Ефтай каза на галаадските старейшини: Ако ме върнете обратно, за да се бия срещу синовете на Амон, и ГОСПОД ги предаде пред мен, ще стана ли глава над вас?</span> <span class="verse"><a name="10">10</a>И галаадските старейшини казаха на Ефтай: ГОСПОД е свидетел между нас, че непременно ще направим, както си казал!</span> <span class="verse"><a name="11">11</a>Тогава Ефтай отиде с галаадските старейшини и народът го постави за глава и началник над себе си. И Ефтай изговори всичките си думи пред ГОСПОДА в Масфа.</span> <span class="verse"><a name="12">12</a>И Ефтай изпрати пратеници до царя на синовете на Амон да кажат: Какво има между мен и теб, че си дошъл против мен да се биеш срещу земята ми?</span> <span class="verse"><a name="13">13</a>И царят на синовете на Амон отговори на пратениците на Ефтай: Понеже Израил отне земята ми, когато дойде от Египет — от Арнон до Явок и до Йордан; затова сега върни тези земи с мир.</span> <span class="verse"><a name="14">14</a>И Ефтай отново изпрати пратеници до царя на синовете на Амон</span> <span class="verse"><a name="15">15</a>да му кажат: Така казва Ефтай: Израил не е отнел моавската земя, нито земята на синовете на Амон.</span> <span class="verse"><a name="16">16</a>А когато Израил излезе от Египет и вървеше през пустинята към Червеното море, и беше дошъл в Кадис,</span> <span class="verse"><a name="17">17</a>тогава Израил изпрати пратеници до едомския цар да кажат: Нека премина, моля те, през земята ти. Но едомският цар не послуша. Изпратиха и до моавския цар, но и той не склони. Затова Израил остана в Кадис.</span> <span class="verse"><a name="18">18</a>Тогава Израил мина през пустинята и обиколи едомската земя и моавската земя, и дойде откъм изгрев слънце до моавската земя, и се разположи на стан оттатък Арнон, но не влезе в областта на Моав, защото Арнон беше границата на Моав.</span> <span class="verse"><a name="19">19</a>И Израил изпрати пратеници до аморейския цар Сион, царя на Есевон, и Израил му каза: Моля те, нека преминем през земята ти до нашето място.</span> <span class="verse"><a name="20">20</a>Но Сион не се довери на Израил да го пусне да мине през областта му и Сион събра целия си народ и се разположи на стан в Яса, и воюва срещу Израил.</span> <span class="verse"><a name="21">21</a>И ГОСПОД, Израилевият Бог, предаде Сион и целия му народ в ръката на Израил и те ги разбиха. Така Израил завладя цялата земя на аморейците, които живееха в онази земя.</span> <span class="verse"><a name="22">22</a>Така те завладяха цялата област на аморейците, от Арнон до Явок, и от пустинята чак до Йордан.</span> <span class="verse"><a name="23">23</a>И сега, след като ГОСПОД, Израилевият Бог, е изгонил аморейците отпред Своя народ Израил, ти ли ще го изгониш?</span> <span class="verse"><a name="24">24</a>Няма ли да притежаваш онова, което твоят бог Хамос ти дава да притежаваш? Така и ние ще притежаваме земята на всекиго, когото ГОСПОД, нашият Бог, изгонва отпред нас.</span> <span class="verse"><a name="25">25</a>И сега, да не би ти да си по-добър от моавския цар Валак, сина на Сепфор? Спорил ли е той някога с Израил, или воювал ли е някога срещу него?</span> <span class="verse"><a name="26">26</a>Докато Израил живееше триста години в Есевон и селата му, в Ароир и селата му и във всичките градове по бреговете на Арнон, защо не си ги взехте обратно през това време?</span> <span class="verse"><a name="27">27</a>И не аз съм съгрешил против теб, а ти ми правиш зло, като воюваш срещу мен. Нека ГОСПОД, Съдията, да отсъди днес между израилевите синове и синовете на Амон!</span> <span class="verse"><a name="28">28</a>Но царят на синовете на Амон не послуша думите, които Ефтай му изпрати.</span> <span class="verse"><a name="29">29</a>Тогава ГОСПОДНИЯТ Дух беше на Ефтай и той мина през Галаад и Манасия, мина и през Масфа Галаадска, и от Масфа Галаадска излезе срещу синовете на Амон.</span> <span class="verse"><a name="30">30</a>И Ефтай направи обрек пред ГОСПОДА и каза: Ако наистина предадеш синовете на Амон в ръката ми,</span> <span class="verse"><a name="31">31</a>тогава онова, което излезе от вратата на дома ми да ме посрещне, когато се върна с мир от синовете на Амон, да бъде на ГОСПОДА, и аз ще го принеса като всеизгаряне!</span> <span class="verse"><a name="32">32</a>Така Ефтай излезе срещу синовете на Амон, за да се бие срещу тях, и ГОСПОД ги предаде в ръката му.</span> <span class="verse"><a name="33">33</a>И той им нанесе много голямо поражение от Ароир до прохода на Минит, двадесет града, и до Авел-Керамим. Така синовете на Амон бяха покорени пред израилевите синове.</span> <span class="verse"><a name="34">34</a>И когато Ефтай дойде до къщата си в Масфа, ето, дъщеря му излизаше да го посрещне с тимпанчета и танци; а тя беше единствената му, освен нея той нямаше нито син, нито дъщеря.</span> <span class="verse"><a name="35">35</a>И като я видя, той раздра дрехите си и каза: Горко ми, дъще моя! Ти ме съкруши! Ти си сред онези, които ми причиняват скръб! Защото дадох дума пред ГОСПОДА и не мога да си я взема обратно.</span> <span class="verse"><a name="36">36</a>А тя му каза: Татко мой, ако си дал дума пред ГОСПОДА, стори с мен според каквото е излязло от устата ти, понеже ГОСПОД ти е дал възмездие над враговете ти, синовете на Амон.</span> <span class="verse"><a name="37">37</a>И каза на баща си: Нека ми се направи това нещо: остави ме два месеца, за да ида и да ходя по планините, и да оплача девствеността си — аз и другарките ми.</span> <span class="verse"><a name="38">38</a>И той каза: Иди. И я пусна за два месеца. И тя отиде с другарките си и оплака девствеността си по планините.</span> <span class="verse"><a name="39">39</a>И в края на двата месеца тя се върна при баща си, и той стори с нея според обрека, който беше направил. А тя не беше познала мъж. И това стана обичай в Израил:</span> <span class="verse"><a name="40">40</a>всяка година израилевите дъщери ходят да оплакват дъщерята на галаадеца Ефтай по четири дни в годината.</span> </p></div</div></div></body></html>