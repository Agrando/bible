<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 15</strong></div><p><span class="verse"><a name="1">1</a>И след известно време, в дните на пшеничената жетва, Самсон посети жена си с едно яре и каза: Ще вляза при жена си в стаята. Но баща й не му даваше да влезе.</span> <span class="verse"><a name="2">2</a>И баща й каза: Наистина си помислих, че ти съвсем си я намразил, и затова я дадох на другаря ти. По-малката й сестра не е ли по-хубава от нея? Нека тя да бъде твоя вместо нея.</span> <span class="verse"><a name="3">3</a>А Самсон им каза: Този път ще бъда невинен спрямо филистимците, като им сторя зло!</span> <span class="verse"><a name="4">4</a>И Самсон отиде и хвана триста лисици, и взе факли, и обърна лисиците опашка към опашка, и сложи по една факла по средата между две опашки.</span> <span class="verse"><a name="5">5</a>И запали факлите и ги пусна в неожънатите жита на филистимците, и изгори и кръстците, и неожънатите жита, и лозята, и маслините.</span> <span class="verse"><a name="6">6</a>Тогава филистимците казаха: Кой направи това? И отговориха: Самсон, зетят на тамнатеца, защото взе жена му и я даде на другаря му. Тогава филистимците се изкачиха и изгориха нея и баща й с огън.</span> <span class="verse"><a name="7">7</a>А Самсон им каза: Щом като правите така, аз непременно ще си отмъстя на вас, и след това ще престана.</span> <span class="verse"><a name="8">8</a>И той ги изби до крак и им нанесе голямо поражение; и слезе и живееше в процепа на скалата Итам.</span> <span class="verse"><a name="9">9</a>Тогава филистимците се изкачиха и се разположиха на стан в Юда, и се разпростряха в Лехий.</span> <span class="verse"><a name="10">10</a>И юдовите мъже им казаха: Защо сте се изкачили срещу нас? А те казаха: Изкачихме се да вържем Самсон, за да му направим така, както той направи на нас.</span> <span class="verse"><a name="11">11</a>Тогава три хиляди мъже от Юда слязоха в процепа на скалата Итам и казаха на Самсон: Не знаеш ли, че филистимците владеят над нас? Какво е това, което си ни направил? А той им каза: Както ми направиха те, така им направих и аз.</span> <span class="verse"><a name="12">12</a>А те му казаха: Слязохме, за да те вържем и да те предадем в ръката на филистимците. И Самсон им каза: Закълнете ми се, че няма вие да ме нападнете.</span> <span class="verse"><a name="13">13</a>И те му говориха и казаха: Не, само ще те вържем здраво и ще те предадем в ръката им; но със сигурност няма да те убием. И те го вързаха с две нови въжета и го изведоха от скалата.</span> <span class="verse"><a name="14">14</a>И когато дойде в Лехий, филистимците излязоха срещу него с викове. Тогава ГОСПОДНИЯТ Дух дойде на него и въжетата, които бяха на ръцете му, станаха като лен, изгорен с огън, и връзките се стопиха от ръцете му.</span> <span class="verse"><a name="15">15</a>И той намери прясна магарешка челюст и протегна ръката си и я взе, и уби с нея хиляда мъже.</span> <span class="verse"><a name="16">16</a>Тогава Самсон каза: С магарешката челюст купища върху купища, с магарешката челюст избих хиляда мъже!</span> <span class="verse"><a name="17">17</a>И когато свърши да говори, той хвърли челюстта от ръката си и нарече онова място Рамат-Лехий.</span> <span class="verse"><a name="18">18</a>После той много ожадня и извика към ГОСПОДА и каза: Ти даде това голямо избавление чрез ръката на слугата Си; а сега да умра ли от жажда и да падна в ръката на необрязаните?</span> <span class="verse"><a name="19">19</a>И Бог разцепи падината която е в Лехий и от нея излезе вода. И той пи и духът му се върна, и той се съживи. Затова нарече това място Енакоре, който е в Лехий и до днЕс.</span> <span class="verse"><a name="20">20</a>И той съди Израил двадесет години във времето на филистимците.</span> </p></div</div></div></body></html>