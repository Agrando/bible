<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 5</strong></div><p><span class="verse"><a name="1">1</a>А Девора и Варак, синът на Авиноам, пяха в онзи ден и казваха:</span> <span class="verse"><a name="2">2</a>Затова, че водачи поведоха в Израил, затова, че народът излезе доброволно, славете ГОСПОДА!</span> <span class="verse"><a name="3">3</a>Чуйте, царе! Дайте ухо, първенци! Ще пея аз, на ГОСПОДА ще пея аз; ще пея псалми на ГОСПОДА, Израилевия Бог!</span> <span class="verse"><a name="4">4</a>ГОСПОДИ, когато Ти излезе от Сиир, когато тръгна от полето на Едом, се разтресе земята и закапа небето, и облаците изляха вода.</span> <span class="verse"><a name="5">5</a>Планините се разтопиха пред присъствието на ГОСПОДА; този Синай — пред присъствието на ГОСПОДА, Израилевия Бог.</span> <span class="verse"><a name="6">6</a>В дните на Самегар, сина на Анат, в дните на Яил, пътищата опустяха и пътниците вървяха по криви пътеки.</span> <span class="verse"><a name="7">7</a>Не останаха водачи в Израил, не останаха, докато станах аз, Девора, станах майка в Израил.</span> <span class="verse"><a name="8">8</a>Избраха си нови богове; тогава в портите настана война. Виждаше ли се щит или копие между четиридесет хиляди в Израил?</span> <span class="verse"><a name="9">9</a>Сърцето ми е устремено към началниците на Израил, които излязоха доброволно заедно с народа. Славете ГОСПОДА!</span> <span class="verse"><a name="10">10</a>Вие, които яздите на бели магарици, вие, които седите на меки килими и които вървите по пътя, пейте!</span> <span class="verse"><a name="11">11</a>Далеч от шума на стрелците, сред места за водопой, там те да прославят праведните дела на ГОСПОДА, праведните дела за Неговите водачи в Израил. Тогава ГОСПОДНИЯТ народ слезе при портите.</span> <span class="verse"><a name="12">12</a>Събуди се, събуди се, Девора! Събуди се, събуди се, изпей песен! Стани, Варак, и отведи пленниците си, сине Авиноамов!</span> <span class="verse"><a name="13">13</a>Тогава слязоха, остатъкът от народа срещу благородните; ГОСПОД слезе за мен срещу могъщите.</span> <span class="verse"><a name="14">14</a>Които са от корена на Ефрем, слязоха против Амалик. След теб, Вениамине, с твоя народ, от Махир слязоха водачите и от Завулон онези, които носят жезъла на книжника.</span> <span class="verse"><a name="15">15</a>И първенците на Исахар бяха с Девора — Исахар като Варак — спуснаха се в долината по неговите стъпки. При потоците на Рувим се вземаха велики сърдечни решения.</span> <span class="verse"><a name="16">16</a>Защо си седнал между кошарите да слушаш свиренето за стадата? При потоците на Рувим имаше велики сърдечни размисли.</span> <span class="verse"><a name="17">17</a>Галаад почиваше отвъд Йордан. А защо остана Дан на корабите? Асир остана на брега и почиваше край заливите си.</span> <span class="verse"><a name="18">18</a>Завулон беше народ, който изложи живота си на смърт, също и Нефталим, по височините на полето.</span> <span class="verse"><a name="19">19</a>Дойдоха царе и воюваха; тогава ханаанските царе воюваха в Таанах, до водите на Магедон; сребърни трофеи не взеха.</span> <span class="verse"><a name="20">20</a>От небето воюваха, звездите от пътищата си воюваха срещу Сисара.</span> <span class="verse"><a name="21">21</a>Потокът Кисон ги помете, древният поток, потокът Кисон. Потъпкала си силните, душо моя!</span> <span class="verse"><a name="22">22</a>Тогава затропаха конските копита от препускането, препускането на силните им.</span> <span class="verse"><a name="23">23</a>Кълнете Мироз, каза Ангелът ГОСПОДЕН, горчиво прокълнете жителите му, защото не дойдоха на помощ на ГОСПОДА, на помощ на ГОСПОДА против силните.</span> <span class="verse"><a name="24">24</a>Най-благословена между жените е Яил, жената на кенееца Хевер; най-благословена е тя от жените в шатри.</span> <span class="verse"><a name="25">25</a>Той поиска вода, тя му даде мляко, във великолепна чаша му донесе каймак.</span> <span class="verse"><a name="26">26</a>Простря ръката си към кола, десницата си към чука на работниците; удари Сисара, смаза главата му, разби и прониза слепоочието му.</span> <span class="verse"><a name="27">27</a>При краката й се повали той, падна, просна се; при краката й се повали той, падна; където се повали, там и падна мъртъв.</span> <span class="verse"><a name="28">28</a>Майката на Сисара поглеждаше през прозореца и викаше през решетката: Защо се бави да дойде колесницата му? Защо закъсняват стъпките на колесницата му?</span> <span class="verse"><a name="29">29</a>Нейните мъдри княгини й отговаряха, да, и тя отново си повтаряше сама:</span> <span class="verse"><a name="30">30</a>Не намират ли и не делят ли плячка — по девойка, по две девойки на всеки мъж, на Сисара плячка от шарени дрехи, плячка от шарени везани дрехи, шарени дрехи от двойна везба на шията на грабителя?</span> <span class="verse"><a name="31">31</a>Така да погинат всичките Ти врагове, ГОСПОДИ! А онези, които Го любят, да бъдат, както слънцето изгрява в пълната си сила! И земята имаше спокойствие четиридесет години.</span> </p></div</div></div></body></html>