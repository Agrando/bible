<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 20</strong></div><p><span class="verse"><a name="1">1</a>И всичките израилеви синове излязоха и цялото общество, от Дан до Вирсавее и галаадската земя, се събра като един човек пред ГОСПОДА в Масфа.</span> <span class="verse"><a name="2">2</a>И началниците на целия народ, на всичките израилеви племена, се представиха в събранието на Божия народ — четиристотин хиляди мъже пешаци, които теглеха меч.</span> <span class="verse"><a name="3">3</a>А вениаминовите синове чуха, че израилевите синове се изкачили в Масфа. И израилевите синове казаха: Разкажете ни как стана това зло!</span> <span class="verse"><a name="4">4</a>Тогава левитът, мъжът на убитата жена, отговори и каза: Дойдох в Гавая, която принадлежи на Вениамин, аз и наложницата ми, за да пренощуваме.</span> <span class="verse"><a name="5">5</a>И гавайските мъже се вдигнаха против мен и през нощта заобиколиха къщата заради мен. Възнамеряваха да ме убият, а наложницата ми изнасилиха, така че умря.</span> <span class="verse"><a name="6">6</a>Тогава взех наложницата си и я разсякох на парчета, и я изпратих по цялата земя на израилевото наследство; защото те извършиха развратно и позорно нещо в Израил.</span> <span class="verse"><a name="7">7</a>Ето, всички вие сте израилеви синове — дайте тук мнението и съвета си!</span> <span class="verse"><a name="8">8</a>Тогава целият народ стана като един човек и каза: Никой от нас няма да отиде в шатрата си и никой от нас няма да се върне в дома си,</span> <span class="verse"><a name="9">9</a>а ето сега какво ще направим на Гавая: ще отидем срещу нея по жребий.</span> <span class="verse"><a name="10">10</a>И ще вземем по десет мъже на сто от всичките израилеви племена и по сто на хиляда, и по хиляда на десет хиляди, за да донесат храна на народа, така че като стигнат в Гавая Вениаминова, да й направят според цялото безумие, която е извършила в Израил.</span> <span class="verse"><a name="11">11</a>И всичките израилеви мъже се събраха срещу града, обединени като един човек.</span> <span class="verse"><a name="12">12</a>Тогава израилевите племена изпратиха мъже по всички вениаминови родове да кажат: Какво е това зло, което се е извършило между вас?</span> <span class="verse"><a name="13">13</a>Затова сега, предайте хората, злите мъже от Гавая, за да ги умъртвим и да отмахнем злото от Израил! Но вениаминовите синове не поискаха да послушат гласа на братята си, израилевите синове.</span> <span class="verse"><a name="14">14</a>И вениаминовите синове се събраха от градовете си в Гавая, за да излязат на бой срещу израилевите синове.</span> <span class="verse"><a name="15">15</a>И в същия ден вениаминовите синове от градовете се преброиха: двадесет и шест хиляди мъже, които теглеха меч, освен жителите на Гавая, които се преброиха: седемстотин избрани мъже.</span> <span class="verse"><a name="16">16</a>От целия този народ седемстотин избрани мъже бяха леваци; всеки хвърляше камък на косъм и не пропускаше.</span> <span class="verse"><a name="17">17</a>И израилевите мъже без Вениамин се преброиха: четиристотин хиляди мъже, които теглеха меч; всички те бяха мъже, годни за война.</span> <span class="verse"><a name="18">18</a>И израилевите синове станаха и се изкачиха във Ветил, и се допитаха до Бога и казаха: Кой от нас да се изкачи пръв на бой срещу вениаминовите синове? И ГОСПОД каза: Юда да се изкачи пръв.</span> <span class="verse"><a name="19">19</a>И израилевите синове станаха на сутринта и се разположиха на стан срещу Гавая.</span> <span class="verse"><a name="20">20</a>И израилевите мъже излязоха на бой срещу Вениамин и израилевите мъже се строиха за бой срещу тях при Гавая.</span> <span class="verse"><a name="21">21</a>Тогава вениаминовите синове излязоха от Гавая и в онзи ден простряха на земята двадесет и две хиляди мъже от Израил.</span> <span class="verse"><a name="22">22</a>Но народът, израилевите мъже, се насърчиха и отново се строиха за бой на мястото, където се бяха строили първия ден.</span> <span class="verse"><a name="23">23</a>И израилевите синове се изкачиха и плакаха пред ГОСПОДА до вечерта, и се допитаха до ГОСПОДА и казаха: Да изляза ли отново на бой срещу синовете на брат си Вениамин? И ГОСПОД каза: Изкачете се срещу него.</span> <span class="verse"><a name="24">24</a>И на втория ден израилевите синове се приближиха до вениаминовите синове.</span> <span class="verse"><a name="25">25</a>И на втория ден Вениамин излезе от Гавая срещу тях и простряха на земята още осемнадесет хиляди мъже от израилевите синове; всички те теглеха меч.</span> <span class="verse"><a name="26">26</a>Тогава всички израилеви синове и целият народ се изкачиха и дойдоха във Ветил, и плакаха, и останаха там пред ГОСПОДА, и постиха онзи ден до вечерта. И принесоха всеизгаряния и примирителни жертви пред ГОСПОДА.</span> <span class="verse"><a name="27">27</a>И израилевите синове се допитаха до ГОСПОДА — защото през онези дни ковчегът на Божия завет беше там</span> <span class="verse"><a name="28">28</a>и Финеес, синът на Елеазар, син на Аарон, стоеше пред него през онези дни, за да служи — и казаха: Да изляза ли отново на бой срещу синовете на брат си Вениамин, или да престана? И ГОСПОД каза: Изкачете се, защото утре ще го предам в ръката ти.</span> <span class="verse"><a name="29">29</a>Тогава Израил постави засада около Гавая.</span> <span class="verse"><a name="30">30</a>И на третия ден израилевите синове се изкачиха срещу вениаминовите синове и се строиха срещу Гавая както другите пъти.</span> <span class="verse"><a name="31">31</a>И вениаминовите синове излязоха срещу народа и се отдалечиха от града, и започнаха както другите пъти да убиват някои от народа, около тридесет израилеви мъже, по пътищата, единият от които отива към Ветил, а другият — през полето към Гавая.</span> <span class="verse"><a name="32">32</a>И вениаминовите синове казаха: Те падат пред нас както преди. А израилевите синове казаха: Да побегнем и да ги отдалечим от града по пътищата.</span> <span class="verse"><a name="33">33</a>Тогава всичките израилеви мъже станаха от мястото си и се строиха във Ваал-Тамар, докато израилевата засада изскочи от мястото си от ливадата на Гавая.</span> <span class="verse"><a name="34">34</a>И десет хиляди избрани мъже от целия Израил дойдоха срещу Гавая и битката се ожесточи; онези обаче не знаеха, че злото ги постигаше.</span> <span class="verse"><a name="35">35</a>И ГОСПОД разби Вениамин пред Израил, и в онзи ден израилевите синове простряха двадесет и пет хиляди и сто мъже от Вениамин; всички те теглеха меч.</span> <span class="verse"><a name="36">36</a>И вениаминовите синове видяха, че бяха победени. И израилевите мъже дадоха място на вениаминците, тъй като разчитаха на засадата, която бяха поставили срещу Гавая.</span> <span class="verse"><a name="37">37</a>И засадата побърза и нападна Гавая и засадата отиде и порази целия град с острието на меча.</span> <span class="verse"><a name="38">38</a>А израилевите мъже си бяха определили знак със засадата, те да направят да се издигне от града голям димен стълб.</span> <span class="verse"><a name="39">39</a>И израилевите мъже се обърнаха в битката и Вениамин започна да убива някои от израилевите синове, около тридесет мъже, защото казаха: Наистина те падат пред нас както в първата битка.</span> <span class="verse"><a name="40">40</a>Тогава облакът започна да се издига от града в димен стълб и Вениамин се обърна, и ето, целият град се издигаше в пламъци към небето.</span> <span class="verse"><a name="41">41</a>Тогава израилевите мъже се обърнаха и вениаминовите мъже се ужасиха, защото видяха, че злото ги беше постигнало.</span> <span class="verse"><a name="42">42</a>И те обърнаха гръб пред израилевите мъже по пътя към пустинята, но битката ги застигна; и онези, които излизаха от градовете, ги обкръжаваха и ги избиваха.</span> <span class="verse"><a name="43">43</a>Те обкръжиха Вениамин, гониха го и го тъпкаха без почивка чак срещу Гавая към изгрев слънце.</span> <span class="verse"><a name="44">44</a>И от Вениамин паднаха осемнадесет хиляди мъже; всички те бяха храбри мъже.</span> <span class="verse"><a name="45">45</a>Тогава се обърнаха и побягнаха към пустинята на канарата Римон; и израилевите синове събраха от тях остатък от пет хиляди мъже по пътищата и ги гониха до Гидом, и избиха от тях две хиляди мъже.</span> <span class="verse"><a name="46">46</a>Така всичките, които паднаха в онзи ден от Вениамин, бяха двадесет и пет хиляди мъже, които теглеха меч; всички те бяха храбри мъже.</span> <span class="verse"><a name="47">47</a>А шестстотин мъже се обърнаха и побягнаха към пустинята на канарата Римон, и останаха на канарата Римон четири месеца.</span> <span class="verse"><a name="48">48</a>И израилевите мъже се върнаха към вениаминовите синове и ги поразиха с острието на меча — от мъжете на всеки град до добитъка, и всичко, което намериха. И всички градове, които намериха, запалиха с огън.</span> </p></div</div></div></body></html>