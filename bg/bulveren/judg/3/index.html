<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/judg/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/judg">Judges</a> &gt <strong>Chapter 3</strong></div><p><span class="verse"><a name="1">1</a>А това са народите, които ГОСПОД остави, за да изпита Израил чрез тях, да изпита всички, които не познаваха нито една от ханаанските войни,</span> <span class="verse"><a name="2">2</a>само за да знаят поколенията на израилевите синове и да се научат на война, само онези, които не я познаваха преди това:</span> <span class="verse"><a name="3">3</a>петимата първенци на филистимците и всичките ханаанци, и сидонци, и евейци, които живееха в планината Ливан, от планината Ваалермон до прохода на Емат.</span> <span class="verse"><a name="4">4</a>Те бяха оставени, за да се изпита Израил чрез тях, за да се знае дали ще слушат заповедите на ГОСПОДА, които Той беше заповядал на бащите им чрез Мойсей.</span> <span class="verse"><a name="5">5</a>И израилевите синове живееха между ханаанците и хетейците, и аморейците, и ферезейците, и евейците, и евусейците;</span> <span class="verse"><a name="6">6</a>и си вземаха дъщерите им за жени и даваха дъщерите си на синовете им, и служеха на боговете им.</span> <span class="verse"><a name="7">7</a>И израилевите синове вършиха зло пред ГОСПОДА и забравиха ГОСПОДА, своя Бог, и служеха на ваалимите и на ашерите.</span> <span class="verse"><a name="8">8</a>И гневът на ГОСПОДА пламна против Израил и Той ги продаде в ръката на месопотамския цар Хусанрисатаим; и израилевите синове служиха на Хусанрисатаим осем години.</span> <span class="verse"><a name="9">9</a>И израилевите синове извикаха към ГОСПОДА и ГОСПОД издигна спасител за израилевите синове, който ги спаси — Готониил, синът на Кенез, по-младият брат на Халев.</span> <span class="verse"><a name="10">10</a>И ГОСПОДНИЯТ Дух беше върху него и той съди Израил. Той излезе на бой и ГОСПОД предаде в ръката му месопотамския цар Хусанрисатаим; и ръката му беше силна над Хусанрисатаим.</span> <span class="verse"><a name="11">11</a>После земята имаше спокойствие четиридесет години. И Готониил, синът на Кенез, умря.</span> <span class="verse"><a name="12">12</a>И израилевите синове отново вършиха зло пред ГОСПОДА. И ГОСПОД укрепи моавския цар Еглон против Израил, защото вършиха зло пред ГОСПОДА.</span> <span class="verse"><a name="13">13</a>И той събра при себе си синовете на Амон и Амалик и отиде, и разби Израил; и те завладяха града на палмите.</span> <span class="verse"><a name="14">14</a>И израилевите синове служиха на моавския цар Еглон осемнадесет години.</span> <span class="verse"><a name="15">15</a>И израилевите синове извикаха към ГОСПОДА и ГОСПОД издигна избавител — Аод, синът на вениаминеца Гира, мъж левак. Чрез неговата ръка израилевите синове изпратиха подарък на моавския цар Еглон.</span> <span class="verse"><a name="16">16</a>И Аод си направи меч, остър и от двете страни, и дълъг един лакът, и го опаса на дясното си бедро под горната си дреха.</span> <span class="verse"><a name="17">17</a>И той представи подаръка на моавския цар Еглон. А Еглон беше много дебел човек.</span> <span class="verse"><a name="18">18</a>И когато свърши да представя подаръка, изпрати хората, които носеха подаръка.</span> <span class="verse"><a name="19">19</a>А той самият се върна обратно от каменните идоли, които бяха при Галгал, и каза: Имам тайно послание за теб, царю. И той каза: Мълчи! И всички, които стояха при него излязоха от него.</span> <span class="verse"><a name="20">20</a>Тогава Аод влезе при него, докато той седеше сам в хладната си горна стая. И Аод каза: Имам послание от Бога за теб. И той стана от стола си.</span> <span class="verse"><a name="21">21</a>Тогава Аод протегна лявата си ръка, взе меча от дясното си бедро и го заби в корема му.</span> <span class="verse"><a name="22">22</a>Дори и дръжката влезе след острието и тлъстината се затвори над острието, понеже той не извади меча от корема му и той излезе отзад.</span> <span class="verse"><a name="23">23</a>И Аод излезе през предверието и затвори след себе си вратите на горната стая и ги залости.</span> <span class="verse"><a name="24">24</a>Когато той беше излязъл, дойдоха слугите на Еглон и погледнаха, и ето, вратите на горната стая бяха заключени. И те казаха: Сигурно е по нуждата си в хладната стая.</span> <span class="verse"><a name="25">25</a>И те чакаха, докато им стана неудобно, но ето, той не отваряше вратите на горната стая. Затова взеха ключа и отвориха, и ето, господарят им лежеше мъртъв на земята.</span> <span class="verse"><a name="26">26</a>А докато те се бавеха, Аод избяга; и отмина каменните идоли и избяга в Сеирот.</span> <span class="verse"><a name="27">27</a>И когато пристигна, наду тръбата в хълмистата земя на Ефрем; и израилевите синове слязоха с него от хълмистата земя и той ги предвождаше.</span> <span class="verse"><a name="28">28</a>И той им каза: Следвайте ме, защото ГОСПОД предаде враговете ви, моавците, в ръката ви! И те слязоха след него и превзеха бродовете на Йордан срещу Моав, и не оставиха никой да премине.</span> <span class="verse"><a name="29">29</a>И по онова време избиха около десет хиляди мъже от моавците, всички едри и храбри мъже; нито един не избяга.</span> <span class="verse"><a name="30">30</a>Така в онзи ден Моав беше покорен под ръката на Израил. И земята имаше спокойствие осемдесет години.</span> <span class="verse"><a name="31">31</a>А след него дойде Самегар, синът на Анат, който изби с един волски остен шестстотин мъже от филистимците. И той също избави Израил.</span> </p></div</div></div></body></html>