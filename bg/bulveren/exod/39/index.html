<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 39</strong></div><p><span class="verse"><a name="1">1</a>И от синьото, моравото и червеното направиха служебни одежди за служене в светилището и направиха светите одежди за Аарон, както ГОСПОД заповяда на Мойсей.</span> <span class="verse"><a name="2">2</a>Направи ефода от злато, синьо, мораво, червено и препреден висон.</span> <span class="verse"><a name="3">3</a>И изковаха златото на тънки плочи, които нарязаха на тънки нишки, за да ги работят между синьото, моравото, червеното и висона, изкусна изработка.</span> <span class="verse"><a name="4">4</a>Направиха му презрамки, които да се връзват, за да се държи заедно на двата края,</span> <span class="verse"><a name="5">5</a>и препаската на ефода над него от същата материя и според неговата изработка, от злато, синьо, мораво, червено и препреден висон, както ГОСПОД заповяда на Мойсей.</span> <span class="verse"><a name="6">6</a>Изработиха ониксови камъни, закрепени в златни гнезда, и изрязаха на тях имената на синовете на Израил, както се изрязва печат.</span> <span class="verse"><a name="7">7</a>И ги сложи на презрамките на ефода като камъни за спомен на израилевите синове, както ГОСПОД заповяда на Мойсей.</span> <span class="verse"><a name="8">8</a>Направи нагръдника според изработката на ефода, изкусна изработка от злато, синьо, мораво, червено и препреден висон.</span> <span class="verse"><a name="9">9</a>Той беше четвъртит. Направиха нагръдника двоен, една педя дълъг и една педя широк, и двоен.</span> <span class="verse"><a name="10">10</a>И закрепиха на него четири реда камъни: ред сард, топаз и смарагд беше първият ред;</span> <span class="verse"><a name="11">11</a>вторият ред: антракс, сапфир и адамант,</span> <span class="verse"><a name="12">12</a>третият ред: лигирий, ахат, аметист;</span> <span class="verse"><a name="13">13</a>а четвъртият ред: хрисолит, оникс и яспис. Те бяха закрепени в златни гнезда на местата си.</span> <span class="verse"><a name="14">14</a>И камъните бяха според имената на синовете на Израил -- бяха дванадесет според имената им. И на тях беше изрязано, като на печат, според името на всеки, за дванадесетте племена.</span> <span class="verse"><a name="15">15</a>И на нагръдника направиха вити верижки, плетена изработка от чисто злато.</span> <span class="verse"><a name="16">16</a>Направиха и две златни гнездица и две златни халки и закрепиха двете халки на двата края на нагръдника.</span> <span class="verse"><a name="17">17</a>И закрепиха двете плетени златни верижки за двете халки на краищата на нагръдника.</span> <span class="verse"><a name="18">18</a>А другите два края на двете плетени верижки закрепиха за двете гнезда и ги закрепиха на презрамките на ефода от външната му страна.</span> <span class="verse"><a name="19">19</a>И направиха още две златни халки, които закрепиха на двата края на нагръдника, на страната му, която е към ефода, отвътре.</span> <span class="verse"><a name="20">20</a>И направиха още две златни халки, които закрепиха на двете презрамки на ефода отдолу, на предната му страна, при съединението, над препаската на ефода.</span> <span class="verse"><a name="21">21</a>И вързаха нагръдника с халките му за халките на ефода със син ширит, за да бъде над препаската на ефода и за да не се отделя нагръдникът от ефода, както ГОСПОД заповяда на Мойсей.</span> <span class="verse"><a name="22">22</a>Направи мантията на ефода, тъкана изработка цялата от синьо.</span> <span class="verse"><a name="23">23</a>И в средата на мантията имаше отвор, като отвора на броня, с обшивка около отвора, за да не се съдира.</span> <span class="verse"><a name="24">24</a>По полите на мантията направиха нарове от синьо, мораво, червено и препреден висон.</span> <span class="verse"><a name="25">25</a>И направиха звънци от чисто злато и сложиха звънците между наровете на полите на мантията, наоколо между наровете --</span> <span class="verse"><a name="26">26</a>звънец и нар, звънец и нар, наоколо по полите на служебната мантия, както ГОСПОД заповяда на Мойсей.</span> <span class="verse"><a name="27">27</a>Направиха хитоните за Аарон и за синовете му от висон, тъкана изработка,</span> <span class="verse"><a name="28">28</a>и митрата от висон, великолепните тюрбани от висон, ленените гащи от препреден висон,</span> <span class="verse"><a name="29">29</a>пояса от препреден висон, синьо, мораво и червено, везана изработка, както ГОСПОД заповяда на Мойсей.</span> <span class="verse"><a name="30">30</a>Направиха плочицата на светия венец от чисто злато и написаха на нея писмо, както се изрязва печат: Свят на ГОСПОДА.</span> <span class="verse"><a name="31">31</a>И й сложиха син ширит, за да я привързват отгоре на митрата, както ГОСПОД заповяда на Мойсей.</span> <span class="verse"><a name="32">32</a>Така се завърши цялата работа на скинията на шатъра за срещане и израилевите синове направиха всичко. Както ГОСПОД заповяда на Мойсей, така направиха.</span> <span class="verse"><a name="33">33</a>И донесоха скинията на Мойсей: шатъра и всичките му принадлежности, куките му, дъските му, гредите му и стълбовете му, и подложките му,</span> <span class="verse"><a name="34">34</a>покривалото от червенобоядисани овнешки кожи и покривалото от язовски кожи, и закриващата завеса,</span> <span class="verse"><a name="35">35</a>ковчега на свидетелството и прътовете му, и умилостивилището,</span> <span class="verse"><a name="36">36</a>масата, всичките й принадлежности и присъствените хлябове,</span> <span class="verse"><a name="37">37</a>светилника от чисто злато, светилата му -- светилата, които трябва да се нареждат, всичките му принадлежности и маслото за осветлението,</span> <span class="verse"><a name="38">38</a>златния олтар, маслото за помазване и благоуханния тамян, и завесата за входа на шатъра,</span> <span class="verse"><a name="39">39</a>бронзовия олтар и бронзовата му решетка, прътовете му и всичките му принадлежности, умивалника и подложката му,</span> <span class="verse"><a name="40">40</a>завесите за двора, стълбовете му и подложките му, завесата за входа на двора, въжетата му и коловете му, и всичките принадлежности за служене в скинията, в шатъра за срещане,</span> <span class="verse"><a name="41">41</a>служебните одежди за служене в светилището, светите одежди за свещеника Аарон и одеждите за синовете му, за да свещенодействат.</span> <span class="verse"><a name="42">42</a>Според всичко, което ГОСПОД заповяда на Мойсей, така израилевите синове извършиха цялата работа.</span> <span class="verse"><a name="43">43</a>И Мойсей видя цялата работа, и ето, бяха я извършили. Както заповяда ГОСПОД, така я бяха извършили. И Мойсей ги благослови.</span> </p></div</div></div></body></html>