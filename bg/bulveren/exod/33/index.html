<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 33</strong></div><p><span class="verse"><a name="1">1</a>И ГОСПОД каза на Мойсей: Иди, вдигни се оттук, ти и народът, който си извел от египетската земя, и иди в земята, за която се клех на Авраам, на Исаак и на Яков, като казах: На твоето потомство ще я дам.</span> <span class="verse"><a name="2">2</a>Ще изпратя пред теб ангел и ще изгоня ханаанците, аморейците, хетейците, ферезейците, евейците и евусейците;</span> <span class="verse"><a name="3">3</a>и ще ви заведа в земя, където текат мляко и мед; понеже Аз няма да вървя помежду ти -- защото си коравовратен народ -- да не би да те довърша по пътя.</span> <span class="verse"><a name="4">4</a>И когато народът чу това лошо известие, плака горчиво; и никой не си сложи украшенията.</span> <span class="verse"><a name="5">5</a>Защото ГОСПОД беше казал на Мойсей: Кажи на израилевите синове: Вие сте коравовратен народ; за един миг ако бих дошъл помежду ти, бих те довършил. Затова свали си сега украшенията, за да видя какво ще направя с теб.</span> <span class="verse"><a name="6">6</a>И израилевите синове махнаха украшенията си при планината Хорив.</span> <span class="verse"><a name="7">7</a>И Мойсей взе шатъра и го постави вън от стана, далеч от стана, и го нарече шатър за срещане, и всеки, който търсеше ГОСПОДА, излизаше при шатъра за срещане, който беше вън от стана.</span> <span class="verse"><a name="8">8</a>И когато Мойсей излизаше към шатъра, целият народ ставаше и стоеше, всеки при входа на шатрата си, и гледаше след Мойсей, докато влезеше в шатъра.</span> <span class="verse"><a name="9">9</a>И когато Мойсей влезеше в шатъра, облачният стълб слизаше и заставаше на входа на шатъра, и ГОСПОД говореше с Мойсей.</span> <span class="verse"><a name="10">10</a>И целият народ гледаше облачния стълб, който стоеше на входа на шатъра, и целият народ ставаше и се покланяше, всеки при входа на шатрата си.</span> <span class="verse"><a name="11">11</a>И ГОСПОД говореше на Мойсей лице в лице, както човек говори с приятеля си. И Мойсей се връщаше в стана, а слугата му, младежът Иисус, синът на Навий, не се отдалечаваше от вътрешността на шатъра.</span> <span class="verse"><a name="12">12</a>И Мойсей каза на ГОСПОДА: Ето, Ти ми казваш: Води този народ! -- но не си ми изявил кого ще изпратиш с мен. Но пак Ти си ми казал: Теб познавам по име и ти си намерил благоволение пред Мен.</span> <span class="verse"><a name="13">13</a>И сега, ако съм намерил благоволение пред Теб, покажи ми, моля Ти се, пътищата Си, за да Те позная и да намеря благоволение пред Теб; и виж, че тази нация е Твой народ.</span> <span class="verse"><a name="14">14</a>И ГОСПОД каза: Моето присъствие ще върви с теб, и Аз ще ти дам почивка.</span> <span class="verse"><a name="15">15</a>А Мойсей Му каза: Ако Твоето присъствие не дойде с мен, не ни извеждай оттук,</span> <span class="verse"><a name="16">16</a>защото как ще се познае сега, че съм намерил благоволение пред Теб, аз и Твоят народ? Нали чрез Твоето идване с нас, така че да бъдем отделени аз и Твоят народ от всеки народ, който е по лицето на земята!</span> <span class="verse"><a name="17">17</a>И ГОСПОД каза на Мойсей: И това, което си казал, ще направя, защото си намерил благоволение пред Мен и те познавам по име.</span> <span class="verse"><a name="18">18</a>Тогава Мойсей каза: Моля Те, покажи ми славата Си!</span> <span class="verse"><a name="19">19</a>А ГОСПОД му каза: Ще направя да мине пред теб всичката Моя благост и ще провъзглася пред теб Името ГОСПОД; и ще покажа милост, към когото ще покажа, и ще пожаля, когото ще пожаля.</span> <span class="verse"><a name="20">20</a>И каза още: Не можеш да видиш лицето Ми, защото човек не може да Ме види и да остане жив.</span> <span class="verse"><a name="21">21</a>И ГОСПОД каза: Ето място при Мен, ти застани на канарата</span> <span class="verse"><a name="22">22</a>и когато минава славата Ми, ще те поставя в една пукнатина на канарата и ще те прикрия с ръката Си, докато премина.</span> <span class="verse"><a name="23">23</a>После ще вдигна ръката Си и ще Ме видиш изотзад, но лицето Ми няма да се види.</span> </p></div</div></div></body></html>