<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 20</strong></div><p><span class="verse"><a name="1">1</a>Тогава Бог изговори всички тези думи, като каза:</span> <span class="verse"><a name="2">2</a>Аз съм ГОСПОД, твоят Бог, който те изведох от египетската земя, от дома на робството.</span> <span class="verse"><a name="3">3</a>Да нямаш други богове освен Мен!</span> <span class="verse"><a name="4">4</a>Да не си правиш кумир или каквото и да било подобие на нещо, което е на небето горе или което е на земята долу, или което е във водата под земята;</span> <span class="verse"><a name="5">5</a>да не им се покланяш, нито да им служиш, защото Аз, ГОСПОД, твоят Бог, съм Бог ревнив, който въздавам вината на бащите върху синовете до третото и четвъртото поколение на онези, които Ме мразят,</span> <span class="verse"><a name="6">6</a>а оказвам милост към хиляди поколения на онези, които Ме любят и спазват Моите заповеди.</span> <span class="verse"><a name="7">7</a>Да не изговаряш напразно Името на ГОСПОДА, своя Бог, защото ГОСПОД няма да остави ненаказан онзи, който изговаря напразно Името Му.</span> <span class="verse"><a name="8">8</a>Помни съботния ден, за да го освещаваш.</span> <span class="verse"><a name="9">9</a>Шест дни да работиш и да вършиш всичките си работи,</span> <span class="verse"><a name="10">10</a>а седмият ден е събота на ГОСПОДА, твоя Бог. Да не вършиш в него никаква работа, нито ти, нито синът ти, нито дъщеря ти, нито слугата ти, нито слугинята ти, нито добитъкът ти, нито чужденецът ти, който е вътре в портите ти;</span> <span class="verse"><a name="11">11</a>защото в шест дни ГОСПОД направи небето и земята, морето и всичко, което е в тях, а на седмия ден си почина. Затова ГОСПОД благослови съботния ден и го освети.</span> <span class="verse"><a name="12">12</a>Почитай баща си и майка си, за да се продължат дните ти на земята, която ГОСПОД, твоят Бог, ти дава.</span> <span class="verse"><a name="13">13</a>Не убивай.</span> <span class="verse"><a name="14">14</a>Не прелюбодействай.</span> <span class="verse"><a name="15">15</a>Не кради.</span> <span class="verse"><a name="16">16</a>Не свидетелствай лъжливо против ближния си.</span> <span class="verse"><a name="17">17</a>Не пожелавай къщата на ближния си, не пожелавай жената на ближния си, нито слугата му, нито слугинята му, нито вола му, нито магарето му, нито каквото и да било нещо, което е на ближния ти.</span> <span class="verse"><a name="18">18</a>И целият народ гледаше гърмовете, пламъците, гласа на тръбата и димящата планина; и като видяха, хората се разтрепериха и застанаха надалеч.</span> <span class="verse"><a name="19">19</a>И казаха на Мойсей: Ти ни говори и ние ще слушаме; а Бог да не ни говори, за да не умрем!</span> <span class="verse"><a name="20">20</a>Но Мойсей каза на народа: Не се бойте. Бог дойде, за да ви изпита и за да бъде страхът от Него пред лицето ви, за да не съгрешавате.</span> <span class="verse"><a name="21">21</a>Така народът стоеше надалеч. А Мойсей се приближи до мрака, където беше Бог.</span> <span class="verse"><a name="22">22</a>Тогава ГОСПОД каза на Мойсей: Така да кажеш на израилевите синове: Вие сами видяхте, че ви говорих от небето.</span> <span class="verse"><a name="23">23</a>Да не си правите нищо покрай Мен; сребърни богове и златни богове да не си правите.</span> <span class="verse"><a name="24">24</a>От пръст да Ми издигаш олтар и да жертваш на него всеизгарянията си и примирителните си жертви, овцете си и говедата си. На всяко място, където ще правя да се помни Името Ми, ще идвам при теб и ще те благославям.</span> <span class="verse"><a name="25">25</a>Но ако Ми издигнеш каменен олтар, да не го съзидаш от дялани камъни, защото, ако вдигнеш на него сечиво, ще го оскверниш.</span> <span class="verse"><a name="26">26</a>И да не се качваш на олтара Ми по стъпала, за да не се открие голотата ти на него.</span> </p></div</div></div></body></html>