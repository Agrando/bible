<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 19</strong></div><p><span class="verse"><a name="1">1</a>В третия месец след излизането на израилевите синове от египетската земя, на същия ден дойдоха в Синайската пустиня.</span> <span class="verse"><a name="2">2</a>И се вдигнаха от Рафидим и дойдоха в Синайската пустиня, и разположиха стан в пустинята и там Израил разпъна шатрите си срещу планината.</span> <span class="verse"><a name="3">3</a>И Мойсей се изкачи при Бога и ГОСПОД му извика от планината и каза: Така да кажеш на якововия дом и да оповестиш на израилевите синове:</span> <span class="verse"><a name="4">4</a>Вие видяхте какво направих на египтяните, а вас носих на орлови криле и ви доведох при Себе Си.</span> <span class="verse"><a name="5">5</a>И сега, ако усърдно ще слушате гласа Ми и ще пазите завета Ми, вие ще бъдете Мое собствено притежание от всички народи, защото Моя е цялата земя.</span> <span class="verse"><a name="6">6</a>И вие ще Ми бъдете царство от свещеници и свят народ. Това са думите, които трябва да кажеш на израилевите синове.</span> <span class="verse"><a name="7">7</a>И така, Мойсей дойде и повика старейшините на народа, и представи пред тях всички тези думи, които ГОСПОД му беше заповядал.</span> <span class="verse"><a name="8">8</a>И целият народ отговори в съгласие и каза: Всичко, което ГОСПОД е казал, ще направим. И Мойсей отнесе на ГОСПОДА думите на народа.</span> <span class="verse"><a name="9">9</a>Тогава ГОСПОД каза на Мойсей: Ето, Аз ще дойда при теб в гъст облак, за да чуе народът, когато говоря с теб, и да ти вярват вече завинаги. И Мойсей каза на ГОСПОДА думите на народа.</span> <span class="verse"><a name="10">10</a>И ГОСПОД каза още на Мойсей: Иди при народа, освети го днес и утре и нека изперат дрехите си,</span> <span class="verse"><a name="11">11</a>и нека бъдат готови за третия ден, защото на третия ден ГОСПОД ще слезе на Синайската планина пред очите на целия народ.</span> <span class="verse"><a name="12">12</a>И постави прегради наоколо за народа и кажи: Внимавайте да не се качите на планината, нито да се допрете до полите й! Който се допре до планината, непременно да се умъртви.</span> <span class="verse"><a name="13">13</a>Ръка да не се допре до нея. Да се убие с камъни или със стрели, било то животно, или човек -- да не остане да живее. Когато тръбата затръби дълго, тогава нека се качат на планината.</span> <span class="verse"><a name="14">14</a>И така, Мойсей слезе от планината при народа и освети народа; и те изпраха дрехите си.</span> <span class="verse"><a name="15">15</a>И каза на народа: Бъдете готови за третия ден; не се приближавайте при жена.</span> <span class="verse"><a name="16">16</a>А на сутринта на третия ден имаше гърмове и светкавици, и гъст облак на планината, и много силен тръбен глас. И целият народ, който беше в стана, потрепери.</span> <span class="verse"><a name="17">17</a>Тогава Мойсей изведе народа от стана, за да посрещне Бога; и застанаха в подножието на планината.</span> <span class="verse"><a name="18">18</a>А Синайската планина беше цяла в дим, защото ГОСПОД слезе на нея в огън. И димът й се издигаше, като дим от пещ, и цялата планина се тресеше силно.</span> <span class="verse"><a name="19">19</a>И тръбният глас ставаше все по-силен. Мойсей говореше и Бог му отговаряше с глас.</span> <span class="verse"><a name="20">20</a>И ГОСПОД слезе на върха на Синайската планина. И ГОСПОД повика Мойсей до върха на планината и Мойсей се изкачи.</span> <span class="verse"><a name="21">21</a>Тогава ГОСПОД каза на Мойсей: Слез и предупреди народа да не се спусне към ГОСПОДА да гледа, и да паднат мнозина от тях.</span> <span class="verse"><a name="22">22</a>Също и свещениците, които се приближават при ГОСПОДА, нека се осветят, за да не ги нападне ГОСПОД.</span> <span class="verse"><a name="23">23</a>А Мойсей каза на ГОСПОДА: Народът не може да се изкачи на Синайската планина, защото Ти си ни заповядал и си казал: Постави прегради около планината и я освети.</span> <span class="verse"><a name="24">24</a>Но ГОСПОД му каза: Иди, слез и после се качи, ти и Аарон с теб; а свещениците и народът да не се спускат да се качват към ГОСПОДА, за да не ги нападне Той.</span> <span class="verse"><a name="25">25</a>И така, Мойсей слезе при народа и му каза това.</span> </p></div</div></div></body></html>