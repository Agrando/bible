<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 23</strong></div><p><span class="verse"><a name="1">1</a>Да не разнасяш лъжлив слух. Да не съдействаш с неправедния и да не свидетелстваш в полза на неправдата.</span> <span class="verse"><a name="2">2</a>Да не следваш множеството да вършиш зло. Да не свидетелстваш в съдебно дело, като се увличаш след множеството и изкривяваш правосъдието.</span> <span class="verse"><a name="3">3</a>Да не показваш пристрастие и към сиромаха в делото му.</span> <span class="verse"><a name="4">4</a>Ако срещнеш заблудилия се вол или магаре на врага си, непременно да му го закараш.</span> <span class="verse"><a name="5">5</a>Ако видиш, че магарето на онзи, който те мрази, е паднало под товара си, пази се да не му го оставиш. Непременно да го освободиш заедно с него.</span> <span class="verse"><a name="6">6</a>Да не изкривяваш правото на сиромаха от народа си в делото му.</span> <span class="verse"><a name="7">7</a>Отдалечавай се от лъжлива работа и не убивай невинния и праведния, защото Аз няма да оправдая виновния.</span> <span class="verse"><a name="8">8</a>Не приемай подарък, защото подаръкът заслепява виждащите и изкривява делото на праведните.</span> <span class="verse"><a name="9">9</a>Не угнетявай чужденеца, защото вие знаете какво е на сърцето на чужденеца, понеже и вие сте били чужденци в египетската земя.</span> <span class="verse"><a name="10">10</a>Шест години да сееш земята си и да събираш плодовете й,</span> <span class="verse"><a name="11">11</a>а на седмата да я оставиш да си почива необработена, за да се хранят сиромасите между народа ти от самораслото, а полските животни да ядат оставеното от тях. Същото да правиш и с лозето си и с маслините си.</span> <span class="verse"><a name="12">12</a>Шест дни да вършиш работите си, а в седмия ден да си почиваш, за да се отмори волът ти и магарето ти и да си отдъхне синът на слугинята ти и чужденецът.</span> <span class="verse"><a name="13">13</a>И внимавайте във всичко, което съм ви говорил. Име на други богове да не изповядвате; да не се чува името им от устата ти.</span> <span class="verse"><a name="14">14</a>Три пъти в годината да Ми правиш празник.</span> <span class="verse"><a name="15">15</a>Да пазиш празника на безквасните хлябове; седем дни да ядеш безквасни хлябове, както съм ти заповядал, на определеното време в месец Авив, защото в него си излязъл от Египет; и никой да не се яви пред Мен с празни ръце.</span> <span class="verse"><a name="16">16</a>И да пазиш празника на жетвата, на първите плодове на труда си, на това, което си посял в нивата. И да пазиш празника на беритбата в края на годината, когато прибираш плодовете си от полето.</span> <span class="verse"><a name="17">17</a>Три пъти в годината всичките твои мъже да се явяват пред Господа БОГА.</span> <span class="verse"><a name="18">18</a>Да не принасяш кръвта на жертвата Ми с квасен хляб; и тлъстината от празника Ми да не остава през нощта до сутринта.</span> <span class="verse"><a name="19">19</a>Първото от първите плодове на земята си да принасяш в дома на ГОСПОДА, своя Бог. Да не свариш яре в млякото на майка му.</span> <span class="verse"><a name="20">20</a>Ето, изпращам Ангел пред теб да те пази по пътя и да те заведе на мястото, което съм приготвил.</span> <span class="verse"><a name="21">21</a>Имай страхопочитание пред него и слушай гласа му, не го гневи; защото той няма да прости престъпленията ви, понеже Моето Име е в него.</span> <span class="verse"><a name="22">22</a>Но ако слушаш внимателно гласа му и вършиш всичко, каквото говоря, тогава Аз ще бъда враг на твоите врагове и притеснител на твоите притеснители.</span> <span class="verse"><a name="23">23</a>Защото Ангелът Ми ще върви пред теб и ще те заведе при аморейците, хетейците, ферезейците, ханаанците, евейците и евусейците; и Аз ще ги изтребя.</span> <span class="verse"><a name="24">24</a>Да не се покланяш на техните богове и да не им служиш, и да не вършиш според делата им, а да ги събориш напълно и да изпотрошиш стълбовете им.</span> <span class="verse"><a name="25">25</a>И да служите на ГОСПОДА, вашия Бог, и Той ще благославя хляба ти и водата ти; и Аз ще отмахвам всяка болест помежду ти.</span> <span class="verse"><a name="26">26</a>Няма да има в земята ти жена, която да помята или да е бездетна; броя на дните ти ще направя пълен.</span> <span class="verse"><a name="27">27</a>Ще изпратя пред теб страх от Мен и ще обезсиля всичките народи, между които ще отидеш, и ще направя всичките ти врагове да обърнат гръб пред теб.</span> <span class="verse"><a name="28">28</a>Ще изпратя и стършели пред теб и те ще изгонят отпред теб евейците, ханаанците и хетейците.</span> <span class="verse"><a name="29">29</a>Няма да ги изгоня отпред теб в една година, за да не запустее земята и да не се размножат против теб полските животни.</span> <span class="verse"><a name="30">30</a>Малко по малко ще ги изгонвам отпред теб, докато се умножиш и завладееш земята.</span> <span class="verse"><a name="31">31</a>И ще поставя границите ти от Червено море до Филистимското море, и от пустинята до реката Ефрат; защото ще предам местните жители в ръката ти и ти ще ги изгониш отпред себе си.</span> <span class="verse"><a name="32">32</a>Да не правиш договор с тях, нито с боговете им.</span> <span class="verse"><a name="33">33</a>Да не живеят в земята ти, за да не те накарат да съгрешиш против Мен; защото, ако служиш на боговете им, това непременно ще ти бъде примка.</span> </p></div</div></div></body></html>