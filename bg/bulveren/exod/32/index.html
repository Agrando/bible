<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 32</strong></div><p><span class="verse"><a name="1">1</a>А когато народът видя, че Мойсей се забави да слезе от планината, народът се събра при Аарон и му каза: Стани, направи ни богове, които да ходят пред нас; защото на този Мойсей, човека, който ни изведе от египетската земя, не знаем какво му стана.</span> <span class="verse"><a name="2">2</a>Аарон им каза: Извадете златните обици, които са на ушите на жените ви, на синовете ви и на дъщерите ви, и ми ги донесете.</span> <span class="verse"><a name="3">3</a>И целият народ извади златните обици, които бяха на ушите им, и ги донесоха на Аарон.</span> <span class="verse"><a name="4">4</a>А той взе всичко от ръцете им, издяла форма с длето, и направи изляно теле. И те казаха: Тези са боговете ти, Израилю, които те изведоха от египетската земя!</span> <span class="verse"><a name="5">5</a>И като видя това, Аарон издигна олтар пред него и Аарон провъзгласи, като каза: Утре ще бъде празник на ГОСПОДА.</span> <span class="verse"><a name="6">6</a>И на следващия ден станаха рано и пожертваха всеизгаряне и принесоха примирителни жертви. После народът седна да яде и да пие, и стана да играе.</span> <span class="verse"><a name="7">7</a>Тогава ГОСПОД каза на Мойсей: Иди, слез, защото твоят народ, който си извел от египетската земя, се поквари.</span> <span class="verse"><a name="8">8</a>Бързо се отклониха от пътя, в който съм им заповядал да ходят; направиха си изляно теле, поклониха му се, пожертваха му и казаха: Тези са боговете ти, Израилю, които те изведоха от египетската земя!</span> <span class="verse"><a name="9">9</a>И ГОСПОД каза още на Мойсей: Видях този народ, и ето, коравовратен народ е.</span> <span class="verse"><a name="10">10</a>И сега остави Ме, да пламне гневът Ми против тях и да ги изтребя, а теб ще направя велик народ.</span> <span class="verse"><a name="11">11</a>Тогава Мойсей се помоли на ГОСПОДА, своя Бог, и каза: ГОСПОДИ, защо да пламне гневът Ти против Твоя народ, който си извел от египетската земя с голяма сила и мощна ръка?</span> <span class="verse"><a name="12">12</a>Защо да говорят египтяните и да казват: За зло ги изведе, за да ги измори в планините и да ги изтреби от лицето на земята? Отвърни се от разпаления Си гняв и се разкай за това зло, което възнамеряваш против народа Си!</span> <span class="verse"><a name="13">13</a>Спомни си за слугите Си Авраам, Исаак и Израил, на които си се клел в Себе Си, като си им казал: Ще умножа потомството ви както небесните звезди и цялата тази земя, за която говорих, ще дам на потомството ви и те ще я наследят до века.</span> <span class="verse"><a name="14">14</a>И ГОСПОД се разкая за злото, което беше казал, че ще направи на народа Си.</span> <span class="verse"><a name="15">15</a>И така, Мойсей се обърна и слезе от планината с двете плочи на свидетелството в ръката си, плочи написани и от двете страни; от едната и от другата страна бяха написани.</span> <span class="verse"><a name="16">16</a>Плочите бяха Божие дело и написаното беше Божие писание, начертано на плочите.</span> <span class="verse"><a name="17">17</a>А Иисус Навиев чу гласа на народа, който викаше, и каза на Мойсей: Боен глас има в стана.</span> <span class="verse"><a name="18">18</a>А той каза: Това не е глас на вик за победа, нито глас на вик за поражение, а глас на пеене чувам аз.</span> <span class="verse"><a name="19">19</a>И като се приближи до стана, видя телето и игрите. И гневът на Мойсей пламна и той хвърли плочите от ръцете си и ги строши под планината.</span> <span class="verse"><a name="20">20</a>Тогава взе телето, което бяха направили, изгори го в огън и като го стри на ситен прах, го разпръсна по водата и накара израилевите синове да я изпият.</span> <span class="verse"><a name="21">21</a>После Мойсей каза на Аарон: Какво ти стори този народ, че си му навлякъл голям грях?</span> <span class="verse"><a name="22">22</a>И Аарон каза: Да не пламне гневът на господаря ми! Ти знаеш, че народът упорства в злото.</span> <span class="verse"><a name="23">23</a>Те ми казаха: Направи ни богове, които да ходят пред нас, защото на този Мойсей, човекът, който ни изведе от египетската земя, не знаем какво му стана.</span> <span class="verse"><a name="24">24</a>И аз им казах: Кой има злато? Нека си го извади. И така, те ми го дадоха, и го хвърлих в огъня, и излезе това теле.</span> <span class="verse"><a name="25">25</a>И Мойсей видя, че народът беше разюздан, защото Аарон ги беше допуснал да станат разюздани за срам между неприятелите им.</span> <span class="verse"><a name="26">26</a>И Мойсей застана при входа на стана и каза: Който е откъм ГОСПОДА, нека дойде при мен! И всичките Левиеви синове се събраха при него.</span> <span class="verse"><a name="27">27</a>И той им каза: Така говори ГОСПОД, Израилевият Бог: Препашете всички меча на бедрото си, минете напред и назад, от врата на врата през стана, и убийте всеки брата си, и всеки другаря си и всеки съседа си!</span> <span class="verse"><a name="28">28</a>И Левиевите синове направиха според думата на Мойсей и в този ден паднаха около три хиляди мъже от народа.</span> <span class="verse"><a name="29">29</a>И Мойсей каза: Посветете себе си днес на ГОСПОДА, като се вдигнете всеки против сина си и против брат си, за да ви се даде днес благословение.</span> <span class="verse"><a name="30">30</a>А на следващия ден Мойсей каза на народа: Вие сте извършили голям грях, но сега ще се изкача към ГОСПОДА, дано мога да извърша умилостивение за греха ви!</span> <span class="verse"><a name="31">31</a>Тогава Мойсей се върна при ГОСПОДА и каза: Уви! Този народ извърши голям грях, че си направи богове от злато!</span> <span class="verse"><a name="32">32</a>Но сега, ако искаш, прости греха им, но ако не, моля Ти се, мен заличи от книгата Си, която си написал!</span> <span class="verse"><a name="33">33</a>Но ГОСПОД каза на Мойсей: Който е съгрешил против Мен, него ще залича от книгата Си.</span> <span class="verse"><a name="34">34</a>А ти иди сега, води народа на мястото, за което ти говорих. Ето, Ангелът Ми ще ходи пред теб. Но в деня на посещението Си ще въздам върху тях наказанието за греха им.</span> <span class="verse"><a name="35">35</a>Така ГОСПОД порази народа, защото направиха телето, което Аарон изработи.</span> </p></div</div></div></body></html>