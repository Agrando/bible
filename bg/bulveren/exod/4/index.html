<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 4</strong></div><p><span class="verse"><a name="1">1</a>А Мойсей в отговор каза: Но ето, те няма да ми повярват и няма да послушат гласа ми, защото ще кажат: Не ти се е явил ГОСПОД.</span> <span class="verse"><a name="2">2</a>Тогава ГОСПОД му каза: Какво е това в ръката ти? А той рече: Жезъл.</span> <span class="verse"><a name="3">3</a>И каза: Хвърли го на земята. И той го хвърли на земята и жезълът стана змия и Мойсей побягна от нея.</span> <span class="verse"><a name="4">4</a>Но ГОСПОД каза на Мойсей: Простри ръката си и я хвани за опашката -- и той простря ръката си и я хвана, и тя стана жезъл в ръката му --</span> <span class="verse"><a name="5">5</a>за да повярват, че ти се е явил ГОСПОД, Бог на бащите им, Бог Авраамов, Бог Исааков и Бог Яковов.</span> <span class="verse"><a name="6">6</a>И ГОСПОД му каза още: Сложи сега ръката си в пазвата си. И той сложи ръката си в пазвата и като я извади, ето ръката му беше прокажена, бяла като сняг.</span> <span class="verse"><a name="7">7</a>Тогава каза: Сложи пак ръката си в пазвата си -- и той пак си сложи ръката в пазвата и когато я извади от пазвата, ето че бе станала пак както си беше плътта му --</span> <span class="verse"><a name="8">8</a>Ако не ти повярват и не послушат гласа на първото знамение, ще повярват поради гласа на другото знамение.</span> <span class="verse"><a name="9">9</a>Но ако не повярват и на тези две знамения и не послушат гласа ти, тогава да вземеш от водата на реката и да я излееш на сухото; и водата, която извадиш от реката, ще стане кръв на сухото.</span> <span class="verse"><a name="10">10</a>А Мойсей каза на ГОСПОДА: Моля ти се, Господи, аз не съм красноречив, нито от вчера, нито от завчера, нито откакто си започнал да говориш на слугата си, а трудно говоря и езикът ми е тежък.</span> <span class="verse"><a name="11">11</a>Но ГОСПОД му каза: Кой е направил на човека уста? Или кой прави човека ням или глух, или зрящ, или сляп? Не Аз ли, ГОСПОД?</span> <span class="verse"><a name="12">12</a>Сега иди, и Аз ще бъда с устата ти, и ще те науча какво да говориш.</span> <span class="verse"><a name="13">13</a>Тогава Мойсей каза: Моля ти се, Господи, изпрати чрез когото искаш да изпратиш!</span> <span class="verse"><a name="14">14</a>Тогава гневът на ГОСПОДА пламна против Мойсей и каза: Левитът Аарон не ти ли е брат? Зная, че той може да говори. А и ето, той излиза да те посрещне и когато те види, ще се зарадва в сърцето си.</span> <span class="verse"><a name="15">15</a>Ти говори на него и сложи думите в устата му и Аз ще бъда с твоята уста и с неговата уста и ще ви науча какво трябва да правите.</span> <span class="verse"><a name="16">16</a>Нека той говори вместо теб на народа. Той ще ти бъде за уста, а ти ще му бъдеш за Бог.</span> <span class="verse"><a name="17">17</a>И вземи в ръката си този жезъл, с който ще вършиш знаменията.</span> <span class="verse"><a name="18">18</a>Тогава Мойсей отиде и се върна при тъста си Йотор и му каза: Моля ти се, нека отида и се върна при братята си, които са в Египет, и да видя живи ли са още. И Йотор каза на Мойсей: Иди с мир.</span> <span class="verse"><a name="19">19</a>А ГОСПОД каза на Мойсей в Мадиам: Иди, върни се в Египет, защото измряха всички, които искаха живота ти.</span> <span class="verse"><a name="20">20</a>И така, Мойсей взе жена си и синовете си, качи ги на магаре и се върна в египетската земя. Мойсей взе и Божия жезъл в ръката си.</span> <span class="verse"><a name="21">21</a>И ГОСПОД каза на Мойсей: Когато отидеш и се върнеш в Египет, внимавай да извършиш пред фараона всичките чудеса, които дадох в ръката ти; но Аз ще закоравя сърцето му и той няма да пусне народа.</span> <span class="verse"><a name="22">22</a>А ти кажи на фараона: Така говори ГОСПОД: Израил Ми е син, първородният Ми;</span> <span class="verse"><a name="23">23</a>и казвам ти: Пусни сина Ми да Ми послужи; но ако откажеш да го пуснеш, ето, Аз ще убия твоя син, първородния ти.</span> <span class="verse"><a name="24">24</a>А по пътя, в страноприемницата, ГОСПОД посрещна Мойсей и искаше да го убие.</span> <span class="verse"><a name="25">25</a>Тогава Сепфора взе остър камък и обряза краекожието на сина си, хвърли го в краката му и каза: Наистина ти си ми кръвен младоженец.</span> <span class="verse"><a name="26">26</a>След това ГОСПОД се оттегли от него. Тогава тя каза: Кръвен младоженец! -- поради обрязването.</span> <span class="verse"><a name="27">27</a>А ГОСПОД каза на Аарон: Иди в пустинята да посрещнеш Мойсей. И той отиде, посрещна го на Божията планина и го целуна.</span> <span class="verse"><a name="28">28</a>И Мойсей извести на Аарон всичките думи на ГОСПОДА, който го беше изпратил, и всичките знамения, за които му беше поръчал.</span> <span class="verse"><a name="29">29</a>Тогава Мойсей и Аарон отидоха и събраха всичките старейшини на израилевите синове.</span> <span class="verse"><a name="30">30</a>И Аарон каза всичките думи, които ГОСПОД беше говорил на Мойсей, и той извърши знаменията пред народа.</span> <span class="verse"><a name="31">31</a>И народът повярва. И когато чуха, че ГОСПОД посетил израилевите синове и че погледнал на неволята им, те се наведоха до земята и се поклониха.</span> </p></div</div></div></body></html>