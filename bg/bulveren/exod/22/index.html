<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 22</strong></div><p><span class="verse"><a name="1">1</a>Ако някой открадне вол или овца и го заколи или го продаде, да плати пет вола за вола и четири овце за овцата.</span> <span class="verse"><a name="2">2</a>Ако се завари крадецът, когато разбива, и го ударят, така че умре, няма да се пролее кръв за него.</span> <span class="verse"><a name="3">3</a>Но ако слънцето е било изгряло над него, тогава ще се пролее кръв за него. Крадецът трябва непременно да плати, но ако няма с какво, да се продаде той за откраднатото.</span> <span class="verse"><a name="4">4</a>И ако откраднатото, било вол, или магаре, или овца, се намери живо в ръката му, да плати двойно.</span> <span class="verse"><a name="5">5</a>Ако някой повреди нива или лозе или остави добитъка си да се напасе в чужда нива, да обезщети с най-доброто от нивата си и с най-доброто от лозето си.</span> <span class="verse"><a name="6">6</a>Ако избухне огън и запали тръни, така че изгорят снопи или непожънати класове, или ниви, който е запалил огъня, непременно да плати.</span> <span class="verse"><a name="7">7</a>Ако някой даде на ближния си пари или вещи да ги пази и те бъдат откраднати от къщата на човека, ако се намери крадецът, да плати двойно.</span> <span class="verse"><a name="8">8</a>Но ако крадецът не се намери, тогава стопанинът на къщата да се яви пред съдиите, за да се провери дали е сложил ръка върху имота на ближния си.</span> <span class="verse"><a name="9">9</a>За всякакъв вид престъпление -- за вол, магаре, овца, дреха или каквото и да било изгубено нещо, за което някой би казал, че е негово -- делото между двамата да дойде пред съдиите; и когото осъдят съдиите, той да плати двойно на ближния си.</span> <span class="verse"><a name="10">10</a>Ако някой даде на ближния си магаре или вол, или овца, или каквото и да било животно да го пази и то умре или се нарани, или бъде откарано, без да види някой,</span> <span class="verse"><a name="11">11</a>да се даде между двамата клетва пред ГОСПОДА, че не е сложил ръката си върху имота на ближния си. Тогава собственикът му да приеме това свидетелство и другият да не плаща.</span> <span class="verse"><a name="12">12</a>Но ако бъде откраднато от него, да плати на стопанина му.</span> <span class="verse"><a name="13">13</a>Ако бъде разкъсано от звяр, нека го донесе за свидетелство; за разкъсаното няма да плаща.</span> <span class="verse"><a name="14">14</a>Ако някой заеме от ближния си животно и то се нарани или умре в отсъствието на стопанина му, непременно да го плати.</span> <span class="verse"><a name="15">15</a>Но ако стопанинът му е бил с него, да не плаща. Ако е било наето с пари, да отиде за наема си.</span> <span class="verse"><a name="16">16</a>Ако някой прелъсти несгодена девица и лежи с нея, непременно да даде вено за нея и да я вземе за жена.</span> <span class="verse"><a name="17">17</a>Но ако баща й съвсем откаже да му я даде, да плати в пари според веното на девиците.</span> <span class="verse"><a name="18">18</a>Врачка да не оставиш жива.</span> <span class="verse"><a name="19">19</a>Всеки, който лежи с животно, непременно да се умъртви.</span> <span class="verse"><a name="20">20</a>Който жертва на други богове, а не само на ГОСПОДА, да се обрече на изтребление.</span> <span class="verse"><a name="21">21</a>Чужденец да не онеправдаваш, нито да го угнетяваш, защото и вие бяхте чужденци в египетската земя.</span> <span class="verse"><a name="22">22</a>Вдовица или сираче да не угнетявате,</span> <span class="verse"><a name="23">23</a>защото ако някак ги угнетите и те извикат към Мен, непременно ще послушам вика им</span> <span class="verse"><a name="24">24</a>и гневът Ми ще пламне и ще ви убия с меч; и вашите жени ще бъдат вдовици и вашите деца -- сирачета.</span> <span class="verse"><a name="25">25</a>Ако дадеш назаем пари на сиромаха, който е при теб, на някой от Моя народ, да не постъпваш с него като заемодател, да не му налагаш лихва.</span> <span class="verse"><a name="26">26</a>Ако вземеш в залог дрехата на ближния си, до залеза на слънцето да му я върнеш,</span> <span class="verse"><a name="27">27</a>защото това е едничката му завивка, това е дрехата за кожата му; с какво ще спи? И като викне към Мен, Аз ще чуя, защото съм милостив.</span> <span class="verse"><a name="28">28</a>Да не хулиш съдиите и да не кълнеш първенец на народа си.</span> <span class="verse"><a name="29">29</a>Да не се забавяш да принесеш изобилието на хармана си и на жлеба си. Първородния между синовете си да дадеш на Мен.</span> <span class="verse"><a name="30">30</a>Така да направиш и с говедото си, и с овцата си; седем дни да остане с майка си, а на осмия ден да го дадеш на Мен.</span> <span class="verse"><a name="31">31</a>Бъдете Ми свети мъже; затова не яжте месо, разкъсано от зверове на полето; хвърлете го на кучетата.</span> </p></div</div></div></body></html>