<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 29</strong></div><p><span class="verse"><a name="1">1</a>Ето какво да извършиш над тях, за да ги осветиш да Ми свещенодействат. Вземи един юнец и два овена без недостатък,</span> <span class="verse"><a name="2">2</a>и безквасен хляб, безквасни пити месени с маслинено масло и безквасни кори намазани с маслинено масло; от чисто пшеничено брашно да ги направиш.</span> <span class="verse"><a name="3">3</a>Да ги сложиш всички в един кош и да ги принесеш в коша с юнеца и двата овена.</span> <span class="verse"><a name="4">4</a>Тогава да приведеш Аарон и синовете му при вратата на шатъра за срещане и да ги измиеш с вода.</span> <span class="verse"><a name="5">5</a>После да вземеш одеждите и да облечеш Аарон с хитона, с мантията на ефода, с ефода и с нагръдника, и да го опашеш с препаската на ефода,</span> <span class="verse"><a name="6">6</a>и да сложиш митрата на главата му, и на митрата да сложиш светия венец.</span> <span class="verse"><a name="7">7</a>После да вземеш маслото за помазване и да го излееш на главата му, и така да го помажеш.</span> <span class="verse"><a name="8">8</a>После да приведеш синовете му и да ги облечеш с хитони,</span> <span class="verse"><a name="9">9</a>и да ги опашеш с пояси -- Аарон и синовете му -- и да им сложиш тюрбани. И свещенството ще бъде тяхно по вечна наредба. Така да посветиш Аарон и синовете му.</span> <span class="verse"><a name="10">10</a>После да приведеш юнеца пред шатъра за срещане и Аарон и синовете му да положат ръцете си на главата на юнеца,</span> <span class="verse"><a name="11">11</a>и да заколиш юнеца пред ГОСПОДА, при вратата на шатъра за срещане.</span> <span class="verse"><a name="12">12</a>После да вземеш от кръвта на юнеца с пръста си и да сложиш от нея на роговете на олтара и да излееш цялата кръв в подножието на олтара.</span> <span class="verse"><a name="13">13</a>И да вземеш цялата тлъстина, която покрива вътрешностите, и булото на дроба, и двата бъбрека с тлъстината около тях, и да ги изгориш на олтара.</span> <span class="verse"><a name="14">14</a>А месото на юнеца заедно с кожата му и изпражненията му да изгориш в огън вън от стана; това е жертва за грях.</span> <span class="verse"><a name="15">15</a>И вземи единия овен и Аарон и синовете му да положат ръцете си на главата на овена.</span> <span class="verse"><a name="16">16</a>И да заколиш овена, да вземеш кръвта му и с нея да поръсиш олтара от всички страни.</span> <span class="verse"><a name="17">17</a>И да разсечеш овена на частите му, да измиеш вътрешностите му и краката му и да ги сложиш върху частите му и главата му.</span> <span class="verse"><a name="18">18</a>И да изгориш целия овен на олтара; това е всеизгаряне на ГОСПОДА, благоухание на умилостивение, жертва чрез огън на ГОСПОДА.</span> <span class="verse"><a name="19">19</a>И вземи другия овен и Аарон и синовете му да положат ръцете си на главата на овена.</span> <span class="verse"><a name="20">20</a>И да заколиш овена, да вземеш от кръвта му и да сложиш от нея на края на дясното ухо на Аарон и на края на дясното ухо на синовете му, и на палеца на дясната им ръка, и на палеца на десния им крак; и с кръвта да поръсиш олтара от всички страни.</span> <span class="verse"><a name="21">21</a>И да вземеш от кръвта, която е на олтара, и от маслото за помазване, и с тях да поръсиш Аарон и одеждите му, и синовете му, и одеждите на синовете му с него. Така ще се осветят той и одеждите му, и синовете му, и одеждите на синовете му с него.</span> <span class="verse"><a name="22">22</a>После да вземеш тлъстината на овена, опашката и тлъстината, която покрива вътрешностите, булото на дроба, двата бъбрека с тлъстината, която е около тях, и дясното бедро -- защото е овен на посвещение --</span> <span class="verse"><a name="23">23</a>и един хляб, една пита хляб, месен с маслинено масло, и една кора от коша на безквасните хлябове, които са пред ГОСПОДА.</span> <span class="verse"><a name="24">24</a>Всички тези да сложиш на ръцете на Аарон и на ръцете на синовете му, и да ги подвижиш за движим принос пред ГОСПОДА.</span> <span class="verse"><a name="25">25</a>После да ги вземеш от ръцете им и да ги изгориш на олтара над всеизгарянето, за благоухание на умилостивение пред ГОСПОДА; това е жертва чрез огън на ГОСПОДА.</span> <span class="verse"><a name="26">26</a>И да вземеш гърдите на овена на посвещението, който е за Аарон, и да ги подвижиш за движим принос пред ГОСПОДА. И това да бъде твой дял.</span> <span class="verse"><a name="27">27</a>И да осветиш гърдите на движимия принос и бедрото на възвишаемия принос, който е бил подвижен и който е бил издигнат от овена на посвещението, от онзи, който е за Аарон, и от онзи, който е за синовете му.</span> <span class="verse"><a name="28">28</a>И това ще бъде право на Аарон и на синовете му от израилевите синове по вечна наредба, защото е възвишаем принос; и ще бъде възвишаем принос от израилевите синове от примирителните им жертви, техният възвишаем принос на ГОСПОДА.</span> <span class="verse"><a name="29">29</a>И светите одежди на Аарон да бъдат за синовете му след него, за да бъдат помазвани в тях и освещавани в тях.</span> <span class="verse"><a name="30">30</a>Седем дни да се облича с тях онзи свещеник от синовете му, който е вместо него, който ще влиза в шатъра за срещане, за да служи в светилището.</span> <span class="verse"><a name="31">31</a>Тогава да вземеш овена на посвещението и да свариш месото му на свято място.</span> <span class="verse"><a name="32">32</a>И Аарон и синовете му да ядат месото на овена и хляба, който е в коша, при вратата на шатъра за срещане;</span> <span class="verse"><a name="33">33</a>да ядат онези приноси, с които се е извършило умилостивение за тяхното посвещаване и освещаване; но чужденец да не яде от тях, защото са свети.</span> <span class="verse"><a name="34">34</a>И ако остане до сутринта нещо от месото на посвещаването или от хляба, тогава да изгориш останалото в огън; да не се яде, защото е свято.</span> <span class="verse"><a name="35">35</a>И така да направиш на Аарон и на синовете му според всичко, което ти заповядах. Седем дни да ги посвещаваш.</span> <span class="verse"><a name="36">36</a>И всеки ден да принасяш по един юнец за умилостивение за грях и да очистваш олтара, като правиш умилостивение за него, и да го помажеш, за да го осветиш.</span> <span class="verse"><a name="37">37</a>Седем дни да правиш умилостивение за олтара и да го освещаваш. И олтарът ще бъде пресвят; всичко, което се докосва до олтара, ще бъде свято.</span> <span class="verse"><a name="38">38</a>А ето какво да принасяш на олтара: всеки ден по две едногодишни агнета -- винаги.</span> <span class="verse"><a name="39">39</a>Едното агне да принасяш сутрин, а другото агне да принасяш привечер;</span> <span class="verse"><a name="40">40</a>и с едното агне -- една десета от ефа чисто брашно, смесено с четвърт ин първоток маслинено масло, и четвърт ин вино за възлияние.</span> <span class="verse"><a name="41">41</a>А другото агне да принасяш привечер, с принос като сутрешния, и с възлиянието му да го принесш, за благоухание на умилостивение, жертва чрез огън на ГОСПОДА.</span> <span class="verse"><a name="42">42</a>Това да бъде постоянно всеизгаряне в поколенията ви, при входа на шатъра за срещане пред ГОСПОДА, където ще се срещам с вас, да говоря там с теб.</span> <span class="verse"><a name="43">43</a>Там ще се срещам с израилевите синове и това място ще се освещава със славата Ми.</span> <span class="verse"><a name="44">44</a>Ще осветя шатъра за срещане и олтара, ще осветя и Аарон и синовете му, за да Ми свещенодействат.</span> <span class="verse"><a name="45">45</a>И ще обитавам между израилевите синове и ще им бъда Бог.</span> <span class="verse"><a name="46">46</a>И те ще познаят, че Аз съм ГОСПОД, техният Бог, който ги изведох от египетската земя, за да обитавам между тях. Аз съм ГОСПОД, техният Бог.</span> </p></div</div></div></body></html>