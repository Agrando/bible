<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 24</strong></div><p><span class="verse"><a name="1">1</a>Каза още на Мойсей: Изкачете се към ГОСПОДА ти и Аарон, Надав и Авиуд и седемдесет от израилевите старейшини и се поклонете отдалеч.</span> <span class="verse"><a name="2">2</a>Само Мойсей да се приближи при ГОСПОДА, а те да не се приближават и народът да не се изкачва с него.</span> <span class="verse"><a name="3">3</a>Тогава Мойсей дойде и каза на народа всичките думи на ГОСПОДА и всичките Негови наредби на закона и целият народ едногласно отговори и каза: Всичко, което е казал ГОСПОД, ще вършим!</span> <span class="verse"><a name="4">4</a>И Мойсей записа всичките думи на ГОСПОДА. И на сутринта стана рано и издигна олтар под планината и дванадесет стълба според дванадесетте израилеви племена.</span> <span class="verse"><a name="5">5</a>И изпрати млади мъже от израилевите синове и те принесоха всеизгаряния и пожертваха на ГОСПОДА телци за примирителни жертви.</span> <span class="verse"><a name="6">6</a>А Мойсей взе половината от кръвта и я сложи в тасове, а другата половина от кръвта поръси върху олтара.</span> <span class="verse"><a name="7">7</a>После взе книгата на завета и я прочете, като народът слушаше. И те казаха: Всичко, което е казал ГОСПОД, ще вършим и ще бъдем послушни!</span> <span class="verse"><a name="8">8</a>Тогава Мойсей взе кръвта и поръси върху народа и каза: Ето кръвта на завета, който ГОСПОД направи с вас според всички тези думи.</span> <span class="verse"><a name="9">9</a>И така, Мойсей и Аарон, Надав и Авиуд и седемдесет от израилевите старейшини се изкачиха горе.</span> <span class="verse"><a name="10">10</a>И видяха израилевия Бог: под краката Му имаше като настилка от сапфир, чиято бистрота беше също като небето.</span> <span class="verse"><a name="11">11</a>Но Той не простря ръка срещу благородните от израилевите синове. И те видяха Бога и ядоха, и пиха.</span> <span class="verse"><a name="12">12</a>Тогава ГОСПОД каза на Мойсей: Ела горе при Мен на планината и стой там; и ще ти дам каменните плочи, закона и заповедта, които съм написал, за да ги поучаваш.</span> <span class="verse"><a name="13">13</a>И Мойсей стана със слугата си Иисус и Мойсей се изкачи на Божията планина.</span> <span class="verse"><a name="14">14</a>А на старейшините каза: Чакайте ни тук, докато се върнем при вас. И ето, Аарон и Ор са при вас; който има жалба, нека отива при тях.</span> <span class="verse"><a name="15">15</a>Тогава Мойсей се изкачи на планината и облакът покриваше планината.</span> <span class="verse"><a name="16">16</a>И ГОСПОДНАТА слава застана на Синайската планина и облакът я покриваше шест дни, а на седмия ден ГОСПОД извика Мойсей отсред облака.</span> <span class="verse"><a name="17">17</a>И видът на ГОСПОДНАТА слава на върха на планината беше като огън пояждащ пред очите на израилевите синове.</span> <span class="verse"><a name="18">18</a>И Мойсей влезе сред облака и се изкачи на планината. И Мойсей стоя на планината четиридесет дни и четиридесет нощи.</span> </p></div</div></div></body></html>