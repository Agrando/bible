<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 15</strong></div><p><span class="verse"><a name="1">1</a>Тогава Мойсей и израилевите синове пяха тази песен на ГОСПОДА, като говориха с тези думи: Ще пея на ГОСПОДА, защото е превъзвишен, коня и ездача му хвърли в морето!</span> <span class="verse"><a name="2">2</a>ГОСПОД е сила моя, песен моя и стана ми спасение. Той ми е Бог, и ще Го прославя, бащиният ми Бог, и ще Го превъзвиша.</span> <span class="verse"><a name="3">3</a>ГОСПОД е силен Воин, ГОСПОД е Името Му.</span> <span class="verse"><a name="4">4</a>Колесниците на фараона и войската му хвърли в морето, избраните му пълководци потънаха в Червеното море.</span> <span class="verse"><a name="5">5</a>Дълбините ги покриха, като камък слязоха в бездните.</span> <span class="verse"><a name="6">6</a>Десницата Ти, ГОСПОДИ, е славна в мощ; десницата Ти, ГОСПОДИ, смаза врага.</span> <span class="verse"><a name="7">7</a>В превъзходното Си величие повали онези, които се надигнаха против Теб; развърза гнева Си и ги пояде като слама.</span> <span class="verse"><a name="8">8</a>От диханието на ноздрите Ти водите се струпаха накуп, вълните застанаха като бент, бездните застинаха в сърцето на морето.</span> <span class="verse"><a name="9">9</a>Врагът рече: Ще погна, ще стигна, ще разделя плячката; алчността ми ще се насити от тях; ще изтръгна меча си, ръката ми ще ги погуби.</span> <span class="verse"><a name="10">10</a>Ти подухна с дъха Си и морето ги покри; потънаха като олово в силните води.</span> <span class="verse"><a name="11">11</a>Кой е подобен на Теб, ГОСПОДИ, между боговете? Кой е подобен на Теб, славен в святост, страхопочитаем, че да Те възпяват, правещ чудеса?</span> <span class="verse"><a name="12">12</a>Ти простря десницата Си и земята ги погълна.</span> <span class="verse"><a name="13">13</a>С милостта Си Ти води народа, който си изкупил, със силата Си води го към святото Си обиталище.</span> <span class="verse"><a name="14">14</a>Народите ще чуят и ще затреперят, ужас ще обладае филистимските жители.</span> <span class="verse"><a name="15">15</a>Тогава ще се уплашат едомските князе, трепет ще обземе моавските главатари, ще се стопят всички ханаански жители.</span> <span class="verse"><a name="16">16</a>Страх и трепет ще ги нападне, от величието на ръката Ти ще се вкаменят, докато премине народът Ти, ГОСПОДИ, докато премине народът, който Ти си придобил.</span> <span class="verse"><a name="17">17</a>Ще ги въведеш и насадиш на планината на Своето наследство; на мястото, ГОСПОДИ, което си приготвил за Свое обиталище; в светилището, Господи, което ръцете Ти поставиха.</span> <span class="verse"><a name="18">18</a>ГОСПОД ще царува до вечни векове!</span> <span class="verse"><a name="19">19</a>Защото конете на фараона с колесниците му и с конниците му влязоха в морето и ГОСПОД върна върху тях водите на морето, а израилевите синове преминаха по сухо сред морето.</span> <span class="verse"><a name="20">20</a>Тогава пророчицата Мариам, сестрата на Аарон, взе в ръката си тимпанче и всичките жени излязоха след нея с тимпанчета и танци.</span> <span class="verse"><a name="21">21</a>И Мариам им пееше ответно: Пейте на ГОСПОДА, защото е превъзвишен; коня и ездача му хвърли в морето!</span> <span class="verse"><a name="22">22</a>Тогава Мойсей вдигна израилевите синове от Червено море и излязоха към пустинята Сур. И вървяха три дни в пустинята и не намериха вода.</span> <span class="verse"><a name="23">23</a>После дойдоха в Мера, но не можеха да пият от водата на Мера, защото беше горчива -- затова се нарече Мера.</span> <span class="verse"><a name="24">24</a>Тогава народът заропта против Мойсей и казваше: Какво да пием?</span> <span class="verse"><a name="25">25</a>А той извика към ГОСПОДА и ГОСПОД му показа едно дърво; и като го хвърли във водата, водата стана сладка. Там им наложи наредба и правила и там ги изпита. И каза:</span> <span class="verse"><a name="26">26</a>Ако усърдно слушаш гласа на ГОСПОДА, своя Бог, и вършиш онова, което е правилно пред Него, и слушаш заповедите Му, и пазиш всичките Му наредби, няма да ти нанеса нито една от болестите, които нанесох върху египтяните; защото Аз съм ГОСПОД, който те изцелявам.</span> <span class="verse"><a name="27">27</a>После дойдоха в Елим, където имаше дванадесет водни извора и седемдесет палмови дървета, и там се разположиха на стан при водите.</span> </p></div</div></div></body></html>