<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 28</strong></div><p><span class="verse"><a name="1">1</a>А ти вземи при себе си брат си Аарон и синовете му с него измежду израилевите синове, за да Ми свещенодействат -- Аарон и синовете на Аарон: Надав и Авуид, Елеазар и Итамар.</span> <span class="verse"><a name="2">2</a>И да направиш свети одежди на брат си Аарон, за слава и великолепие.</span> <span class="verse"><a name="3">3</a>И кажи на всички, които имат мъдро сърце, които Аз изпълних с дух на мъдрост, да направят одежди на Аарон, за да го посветиш, за да Ми свещенодейства.</span> <span class="verse"><a name="4">4</a>Ето одеждите, които да направят: нагръдник и ефод, мантия и пъстротъкан хитон, митра и пояс. Свети одежди да направят на брат ти Аарон и на синовете му, за да Ми свещенодействат.</span> <span class="verse"><a name="5">5</a>И да вземат злато, синьо, мораво, червено и препреден висон</span> <span class="verse"><a name="6">6</a>и да направят ефода от злато, синьо, мораво, червено и препреден висон, изкусна изработка.</span> <span class="verse"><a name="7">7</a>На двата му края да има две презрамки, които да се връзват, за да се свързва.</span> <span class="verse"><a name="8">8</a>И препаската на ефода, която ще е върху него, да бъде част от него, според направата му, от злато, синьо, мораво, червено и препреден висон.</span> <span class="verse"><a name="9">9</a>Да вземеш и два ониксови камъка и да изрежеш на тях имената на синовете на Израил,</span> <span class="verse"><a name="10">10</a>шест от имената им на единия камък, и шестте останали имена на другия камък, по реда на раждането им.</span> <span class="verse"><a name="11">11</a>С изкуството на каменорезец, както се изрязва печат, да изрежеш на двата камъка имената на синовете на Израил и да ги вложиш в златни гнезда.</span> <span class="verse"><a name="12">12</a>И да сложиш тези два камъка на презрамките на ефода, камъни за спомен на израилевите синове; и Аарон да носи имената им на двете си рамена за спомен пред ГОСПОДА.</span> <span class="verse"><a name="13">13</a>И да направиш златни гнезда;</span> <span class="verse"><a name="14">14</a>и две верижки от чисто злато: вити, плетена изработка да ги направиш и да закрепиш плетените верижки в гнездата им.</span> <span class="verse"><a name="15">15</a>Да направиш съдийския нагръдник изкусна изработка; според направата на ефода да го направиш, от злато, синьо, мораво, червено и препреден висон да го направиш.</span> <span class="verse"><a name="16">16</a>Да бъде четвъртит, двоен, една педя дълъг и една педя широк.</span> <span class="verse"><a name="17">17</a>И да закрепиш на него вложени камъни, четири реда камъни: ред сард, топаз и смарагд да е първият ред,</span> <span class="verse"><a name="18">18</a>вторият ред: антракс, сапфир и диамант;</span> <span class="verse"><a name="19">19</a>третият ред: лигирий, ахат и аметист;</span> <span class="verse"><a name="20">20</a>а четвъртият ред: хрисолит, оникс и яспис. Да бъдат закрепени в златните си гнезда.</span> <span class="verse"><a name="21">21</a>Камъните да бъдат дванадесет, според имената на синовете на Израил, според техните имена, както се изрязва печат. Да бъдат за дванадесетте племена, всеки камък според името му.</span> <span class="verse"><a name="22">22</a>И на нагръдника да направиш вити верижки, плетена изработка от чисто злато.</span> <span class="verse"><a name="23">23</a>И да направиш на нагръдника две златни халки и да закрепиш двете халки за двата края на нагръдника.</span> <span class="verse"><a name="24">24</a>После да закрепиш двете плетени златни верижки за двете халки в краищата на нагръдника.</span> <span class="verse"><a name="25">25</a>А другите два края на двете плетени верижки да закрепиш за двете гнезда и да ги закрепиш на презрамките на ефода от външната му страна.</span> <span class="verse"><a name="26">26</a>Да направиш още две златни халки, които да закрепиш на двата края на нагръдника, на страната му, която е към ефода, отвътре.</span> <span class="verse"><a name="27">27</a>Да направиш и още две златни халки, които да закрепиш на двете презрамки на ефода отдолу, на предната му страна, при съединението, над препаската на ефода.</span> <span class="verse"><a name="28">28</a>И да връзват нагръдника с халките му за халките на ефода със син ширит, за да бъде над препаската на ефода и за да не се отделя нагръдникът от ефода.</span> <span class="verse"><a name="29">29</a>И Аарон, когато влиза в святото място, да носи винаги имената на синовете на Израил върху съдийския нагръдник на сърцето си, за спомен пред ГОСПОДА.</span> <span class="verse"><a name="30">30</a>В съдийския нагръдник да положиш и Урим и Тумим и да бъдат на сърцето на Аарон, когато влиза пред ГОСПОДА, и Аарон да носи винаги съда на израилевите синове на сърцето си пред ГОСПОДА.</span> <span class="verse"><a name="31">31</a>Да направиш мантията на ефода цялата от синьо.</span> <span class="verse"><a name="32">32</a>В средата на върха й да има отвор и да има тъкана обшивка около отвора си, какъвто е отворът на бронята, за да не се съдира.</span> <span class="verse"><a name="33">33</a>И по полите й да направиш нарове от синьо, мораво и червено, наоколо по полите й, и златни звънци наоколо помежду им:</span> <span class="verse"><a name="34">34</a>златен звънец и нар, златен звънец и нар, наоколо по полите на мантията.</span> <span class="verse"><a name="35">35</a>И Аарон да я носи, когато служи, и звънтенето й да се чува, когато влиза в святото място пред ГОСПОДА и когато излиза, за да не умре.</span> <span class="verse"><a name="36">36</a>Да направиш и плочица от чисто злато, на която да изрежеш, както се изрязва печат: Свят на ГОСПОДА.</span> <span class="verse"><a name="37">37</a>Да я сложиш на син ширит, за да бъде на митрата; на предната страна на митрата да бъде.</span> <span class="verse"><a name="38">38</a>Така да бъде на челото на Аарон и Аарон ще отнема беззаконието на светите неща, които израилевите синове ще посвещават във всичките си свети приноси. Тя да бъде винаги на челото му, за да бъдат те приятни пред ГОСПОДА.</span> <span class="verse"><a name="39">39</a>И да направиш пъстротъкания хитон от висон, да направиш митра от висон и да направиш пояс, везана изработка.</span> <span class="verse"><a name="40">40</a>А за синовете на Аарон да направиш хитони и да им направиш пояси, и да им направиш тюрбани, за слава и великолепие.</span> <span class="verse"><a name="41">41</a>С тези одежди да облечеш брат си Аарон и синовете му с него и да ги помажеш, да ги посветиш и да ги осветиш, за да Ми свещенодействат.</span> <span class="verse"><a name="42">42</a>Да им направиш и ленени гащи, които да покриват голотата на тялото им; нека стигат от кръста до бедрата им.</span> <span class="verse"><a name="43">43</a>И нека Аарон и синовете му ги носят, когато влизат в шатъра за срещане или когато пристъпват при олтара, за да служат в святото място, да не би да си навлекат грях и да умрат. Това да е вечна наредба за него и за потомството му след него.</span> </p></div</div></div></body></html>