<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 21</strong></div><p><span class="verse"><a name="1">1</a>Ето наредбите на закона, които ще представиш пред тях.</span> <span class="verse"><a name="2">2</a>Ако купиш роб евреин, шест години да работи, а на седмата да излезе свободен, без откуп.</span> <span class="verse"><a name="3">3</a>Ако е дошъл сам, сам да си излезе; ако е имал жена, и жена му да излезе с него.</span> <span class="verse"><a name="4">4</a>Ако господарят му му е дал жена и тя му е родила синове или дъщери, жената и децата й да бъдат на господаря й, а той да излезе сам.</span> <span class="verse"><a name="5">5</a>Но ако робът изрично каже: Обичам господаря си, жена си и децата си; не желая да изляза свободен! --</span> <span class="verse"><a name="6">6</a>тогава господарят му да го заведе пред съдиите, да го сложи при вратата или при стълба на вратата и господарят му да промуши ухото му с шило; и той ще му бъде роб завинаги.</span> <span class="verse"><a name="7">7</a>Ако някой продаде дъщеря си за робиня, тя няма да излезе, както излизат робите.</span> <span class="verse"><a name="8">8</a>Ако не хареса на господаря си, който я е определил за себе си, нека я остави да бъде откупена; той няма да има власт да я продаде на чужд народ, тъй като е постъпил невярно с нея.</span> <span class="verse"><a name="9">9</a>Но ако я е определил за сина си, нека постъпи с нея според правото на дъщерите.</span> <span class="verse"><a name="10">10</a>Ако си вземе още една жена, да не намали на онази храната й, облеклото й и съпружеското сношение с нея.</span> <span class="verse"><a name="11">11</a>А ако не й отдава тези трите, тогава тя нека си излезе даром, без откуп.</span> <span class="verse"><a name="12">12</a>Който удари човек смъртоносно, непременно да се умъртви.</span> <span class="verse"><a name="13">13</a>Но ако не го е причаквал, а Бог го е предал в ръката му, тогава Аз ще ти определя място, където да прибегне.</span> <span class="verse"><a name="14">14</a>Ако обаче някой от злоба убие ближния си коварно, то и от олтара Ми да го извадиш, за да се умъртви.</span> <span class="verse"><a name="15">15</a>Който удари баща си или майка си, непременно да се умъртви.</span> <span class="verse"><a name="16">16</a>Който открадне човек и го продаде, или ако откраднатият се намери в ръката му, той непременно да се умъртви.</span> <span class="verse"><a name="17">17</a>Който злослови баща си или майка си, непременно да се умъртви.</span> <span class="verse"><a name="18">18</a>Когато мъже се карат, ако единият удари другия с камък или с юмрука си и той не умре, но легне на легло,</span> <span class="verse"><a name="19">19</a>ако се привдигне и излиза от къщи макар и с тояга, тогава онзи, който го е ударил, да бъде невинен, само да плати за лежането му и да се погрижи да бъде съвършено изцелен.</span> <span class="verse"><a name="20">20</a>Ако някой удари роба си или робинята си с тояга, така че умре под ръката му, непременно да се накаже.</span> <span class="verse"><a name="21">21</a>Но ако удареният остане жив един или два дни, тогава да не се наказва, понеже той му е купен с пари.</span> <span class="verse"><a name="22">22</a>Ако мъже се бият и ударят бременна жена, така че пометне, но не последва друга повреда, тогава онзи, който я е ударил, непременно да бъде глобен, както мъжът й би му наложил, и да плати, както определят съдиите.</span> <span class="verse"><a name="23">23</a>Но ако последва повреда, тогава да дадеш живот за живот,</span> <span class="verse"><a name="24">24</a>око за око, зъб за зъб, ръка за ръка, крак за крак,</span> <span class="verse"><a name="25">25</a>изгаряне за изгаряне, рана за рана, удар за удар.</span> <span class="verse"><a name="26">26</a>Ако някой удари роба си или робинята си в окото и го ослепи, да го освободи заради окото му.</span> <span class="verse"><a name="27">27</a>И ако някой избие зъб на роба си или зъб на робинята си, да го освободи заради зъба му.</span> <span class="verse"><a name="28">28</a>Ако вол убоде мъж или жена, така че умрат, тогава волът непременно да се убие с камъни и месото му да не се яде, а стопанинът на вола ще бъде невинен.</span> <span class="verse"><a name="29">29</a>Но ако волът от по-рано е бил бодлив и стопанинът му е бил предупреден, но не го е ограничил и волът е убил мъж или жена, волът да се убие с камъни, а и стопанинът му да се умъртви.</span> <span class="verse"><a name="30">30</a>Но ако му се определи откуп, да даде за откуп на живота си колкото му се определи.</span> <span class="verse"><a name="31">31</a>Ако волът е убол било син, или дъщеря -- според тази наредба на закона да му се направи.</span> <span class="verse"><a name="32">32</a>Но ако волът убоде роб или робиня, стопанинът нека плати на господаря им тридесет сребърни сикъла и нека волът се убие с камъни.</span> <span class="verse"><a name="33">33</a>Ако някой отвори яма или изкопае яма, без да я покрие, и в нея падне вол или магаре,</span> <span class="verse"><a name="34">34</a>притежателят на ямата да заплати щетата; да даде пари на стопанина им, а мъртвото животно да бъде негово.</span> <span class="verse"><a name="35">35</a>Ако волът на някого убоде вола на ближния му, така че той умре, тогава да продадат живия вол и да си разделят стойността му и мъртвия вол също да си разделят.</span> <span class="verse"><a name="36">36</a>Но ако се е знаело от по-напред, че волът е бодлив, и стопанинът му не го е ограничил, непременно да плати вол за вол, а мъртвият вол да бъде негов.</span> </p></div</div></div></body></html>