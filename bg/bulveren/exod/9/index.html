<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 9</strong></div><p><span class="verse"><a name="1">1</a>Тогава ГОСПОД каза на Мойсей: Влез при фараона и му кажи: Така казва ГОСПОД, Бог на евреите, Пусни народа Ми, за да ми послужи!</span> <span class="verse"><a name="2">2</a>Защото, ако откажеш да ги пуснеш и ако още ги държиш,</span> <span class="verse"><a name="3">3</a>ето, ръката на ГОСПОДА ще дойде върху добитъка ти, който е по полето, върху конете, върху магаретата, върху камилите, върху говедата и върху дребния добитък с много тежък мор.</span> <span class="verse"><a name="4">4</a>И ГОСПОД ще направи различие между добитъка на Израил и добитъка на египтяните; от всичкия добитък на израилевите синове няма да умре нищо.</span> <span class="verse"><a name="5">5</a>И ГОСПОД определи срок, като каза: Утре ГОСПОД ще направи това на земята.</span> <span class="verse"><a name="6">6</a>На другия ден ГОСПОД направи това; всичкият добитък на египтяните измря, а от добитъка на израилевите синове не умря нито едно.</span> <span class="verse"><a name="7">7</a>И фараонът прати да видят, и ето, от добитъка на израилевите синове не беше умряло нито едно. Но сърцето на фараона се закорави и той не пусна народа.</span> <span class="verse"><a name="8">8</a>Тогава ГОСПОД каза на Мойсей и Аарон: Напълнете шепите си с пепел от пещ и нека Мойсей я пръсне към небето пред фараона.</span> <span class="verse"><a name="9">9</a>И пепелта ще стане прах по цялата египетска земя и ще причини на хората и на животните възпаление, което избива в гнойни циреи по цялата египетска земя.</span> <span class="verse"><a name="10">10</a>И като взеха пепел от пещ, застанаха пред фараона и Мойсей я пръсна към небето; и стана възпаление с гнойни циреи, които избиваха по хората и животните.</span> <span class="verse"><a name="11">11</a>И магьосниците не можаха да стоят пред Мойсей поради възпалението, защото възпалението беше на магьосниците, както на всичките египтяни.</span> <span class="verse"><a name="12">12</a>Но ГОСПОД закорави сърцето на фараона и той не ги послуша, както ГОСПОД беше говорил на Мойсей.</span> <span class="verse"><a name="13">13</a>След това ГОСПОД каза на Мойсей: Стани утре рано и застани пред фараона, и му кажи: Така казва ГОСПОД, Бог на евреите: Пусни народа Ми, за да Ми послужи!</span> <span class="verse"><a name="14">14</a>Защото този път Аз изпращам всичките Си язви против сърцето ти, върху слугите ти и върху народа ти, за да познаеш, че по цялата земя няма подобен на Мен.</span> <span class="verse"><a name="15">15</a>Понеже сега можех да вдигна ръката Си и да поразя теб и народа ти с мор и ти би бил изтребен от земята,</span> <span class="verse"><a name="16">16</a>но нарочно за това те оставих, за да покажа в теб силата Си и да се възвести Името Ми по целия свят.</span> <span class="verse"><a name="17">17</a>Още ли се надигаш против народа Ми и не го пускаш?</span> <span class="verse"><a name="18">18</a>Ето, утре около този час ще наваля много тежък град, небивал в Египет, откакто е бил основан до днес.</span> <span class="verse"><a name="19">19</a>И така, прати сега да приберат добитъка ти и всичко, което имаш по полето; защото градът ще падне на всеки човек и всяко животно, което се намери на полето и не се прибере вкъщи, и те ще измрат.</span> <span class="verse"><a name="20">20</a>И който от слугите на фараона се убоя от словото на ГОСПОДА, прибра вкъщи слугите си и добитъка си;</span> <span class="verse"><a name="21">21</a>а който не взе присърце словото на ГОСПОДА, остави слугите си и добитъка си по полето.</span> <span class="verse"><a name="22">22</a>Тогава ГОСПОД каза на Мойсей: Простри ръката си към небето, за да удари град по цялата египетска земя, по хората, по животните и по всяка трева на полето в египетската земя.</span> <span class="verse"><a name="23">23</a>И Мойсей простря жезъла си към небето и ГОСПОД изпрати гръм и град и огън се спускаше на земята. И ГОСПОД наваля град по египетската земя.</span> <span class="verse"><a name="24">24</a>Така имаше град и огън, пробягващ сред града, много тежък град, небивал по цялата египетска земя, откакто е станал там народ.</span> <span class="verse"><a name="25">25</a>В цялата египетска земя градът изби всичко, което беше по полето, и човек и животно; градът очука и всичката трева по полето и изпочупи всичките дървета по полето.</span> <span class="verse"><a name="26">26</a>Само в гесенската земя, където бяха израилевите синове, не удари град.</span> <span class="verse"><a name="27">27</a>Тогава фараонът изпрати да повикат Мойсей и Аарон и им каза: Този път съгреших. ГОСПОД е праведен, а аз и народът ми сме неправедни.</span> <span class="verse"><a name="28">28</a>Помолете се на ГОСПОДА да престанат тези Божии гърмове и град, и аз ще ви пусна и няма да останете повече.</span> <span class="verse"><a name="29">29</a>А Мойсей му каза: Щом изляза от града, ще простра ръцете си към ГОСПОДА, и гърмовете ще престанат, и няма вече да има град, за да познаеш, че земята принадлежи на ГОСПОДА.</span> <span class="verse"><a name="30">30</a>Обаче зная, че ти и слугите ти пак няма да се убоите от ГОСПОДА Бога.</span> <span class="verse"><a name="31">31</a>Ленът и ечемикът бяха изпобити, защото ечемикът беше на класове, а ленът връзваше семе,</span> <span class="verse"><a name="32">32</a>но пшеницата и бялото жито не бяха изпобити, защото са късни.</span> <span class="verse"><a name="33">33</a>И Мойсей излезе отпред фараона извън града и простря ръцете си към ГОСПОДА, и гърмовете и градът престанаха, и дъждът не се изливаше вече по земята.</span> <span class="verse"><a name="34">34</a>Но когато фараонът видя, че дъждът и градът и гърмовете престанаха, той продължи да греши и закорави сърцето си, той и слугите му.</span> <span class="verse"><a name="35">35</a>Сърцето на фараона се закорави и той не пусна израилевите синове, както ГОСПОД беше говорил чрез Мойсей.</span> </p></div</div></div></body></html>