<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 40</strong></div><p><span class="verse"><a name="1">1</a>И ГОСПОД говори на Мойсей и каза:</span> <span class="verse"><a name="2">2</a>На първия ден от първия месец да издигнеш скинията на шатъра за срещане.</span> <span class="verse"><a name="3">3</a>И да сложиш в нея ковчега на свидетелството и да закриеш ковчега със завесата.</span> <span class="verse"><a name="4">4</a>Да внесеш масата и да наредиш на нея каквото трябва да се нареди; да внесеш и светилника и да запалиш светилата му.</span> <span class="verse"><a name="5">5</a>Да поставиш златния кадилен олтар пред ковчега на свидетелството и да окачиш завесата на входа на скинията.</span> <span class="verse"><a name="6">6</a>Да сложиш олтара за всеизгарянето пред входа на скинията на шатъра за срещане.</span> <span class="verse"><a name="7">7</a>И да сложиш умивалника между шатъра за срещане и олтара и да налееш вода в него.</span> <span class="verse"><a name="8">8</a>Да издигнеш двора наоколо и да окачиш завесата на входа на двора.</span> <span class="verse"><a name="9">9</a>Да вземеш маслото за помазване и да помажеш скинията и всичко, което е в нея; да осветиш нея и всичките нейни принадлежности; и ще бъде свята.</span> <span class="verse"><a name="10">10</a>И да помажеш олтара за всеизгарянето и всичките му принадлежности и да осветиш олтара; и олтарът ще бъде пресвят.</span> <span class="verse"><a name="11">11</a>Да помажеш и умивалника и подложката му и да го осветиш.</span> <span class="verse"><a name="12">12</a>И да приведеш Аарон и синовете му при входа на шатъра за срещане и да ги измиеш с вода.</span> <span class="verse"><a name="13">13</a>И да облечеш Аарон със светите одежди, да го помажеш и да го осветиш, за да Ми свещенодейства.</span> <span class="verse"><a name="14">14</a>Да приведеш и синовете му, да ги облечеш с хитони.</span> <span class="verse"><a name="15">15</a>И да ги помажеш, както си помазал баща им, за да Ми свещенодействат. И помазването им ще бъде за вечно свещенство в поколенията им.</span> <span class="verse"><a name="16">16</a>И Мойсей направи това; според всичко, което ГОСПОД му заповяда, така направи.</span> <span class="verse"><a name="17">17</a>В първия месец на втората година, на първия ден от месеца, скинията беше издигната.</span> <span class="verse"><a name="18">18</a>И Мойсей издигна скинията, като подложи подложките й и издигна дъските й, и намести гредите й, и изправи стълбовете й.</span> <span class="verse"><a name="19">19</a>И разпростря покрива върху скинията и сложи покривалото на покрива отгоре му, както ГОСПОД беше заповядал на Мойсей.</span> <span class="verse"><a name="20">20</a>И взе свидетелството и го положи в ковчега и сложи прътовете на ковчега, и положи умилостивилището отгоре върху ковчега.</span> <span class="verse"><a name="21">21</a>И внесе ковчега в скинията и окачи закриващата завеса, и закри ковчега на свидетелството, както ГОСПОД беше заповядал на Мойсей.</span> <span class="verse"><a name="22">22</a>Положи и масата в шатъра за срещане на северната страна на скинията, извън завесата,</span> <span class="verse"><a name="23">23</a>и нареди на нея редицата хлябове пред ГОСПОДА, както ГОСПОД беше заповядал на Мойсей.</span> <span class="verse"><a name="24">24</a>И положи светилника в шатъра за срещане срещу масата към южната страна на скинията,</span> <span class="verse"><a name="25">25</a>и запали светилата пред ГОСПОДА, както ГОСПОД беше заповядал на Мойсей.</span> <span class="verse"><a name="26">26</a>И положи златния олтар в шатъра за срещане пред завесата</span> <span class="verse"><a name="27">27</a>и покади над него с благоуханен тамян, както ГОСПОД беше заповядал на Мойсей.</span> <span class="verse"><a name="28">28</a>И окачи завесата на входа на скинията.</span> <span class="verse"><a name="29">29</a>И положи олтара за всеизгарянето при входа на скинията на шатъра за срещане, и принесе на него всеизгарянето и хлебния принос, както ГОСПОД беше заповядал на Мойсей.</span> <span class="verse"><a name="30">30</a>Положи и умивалника между шатъра за срещане и олтара и наля в него вода, за да се мият.</span> <span class="verse"><a name="31">31</a>И Мойсей и Аарон, и синовете му миеха от него ръцете си и краката си;</span> <span class="verse"><a name="32">32</a>когато влизаха в шатъра за срещане и когато пристъпваха при олтара, се миеха, както ГОСПОД беше заповядал на Мойсей.</span> <span class="verse"><a name="33">33</a>И издигна двора около скинията и олтара и окачи завесата на входа на двора. Така Мойсей завърши делото.</span> <span class="verse"><a name="34">34</a>Тогава облакът покри шатъра за срещане и ГОСПОДНАТА слава изпълни скинията.</span> <span class="verse"><a name="35">35</a>И Мойсей не можеше да влезе в шатъра за срещане, защото облакът стоеше над него и ГОСПОДНАТА слава изпълваше скинията.</span> <span class="verse"><a name="36">36</a>И когато облакът се вдигаше от скинията, тогава израилевите синове тръгваха на път, през всичките си пътувания,</span> <span class="verse"><a name="37">37</a>но ако облакът не се вдигаше, тогава не тръгваха до деня, когато се вдигнеше.</span> <span class="verse"><a name="38">38</a>Защото ГОСПОДНИЯТ облак беше над скинията денем, а нощем в облака беше огън пред очите на целия израилев дом през всичките им пътувания.</span> </p></div</div></div></body></html>