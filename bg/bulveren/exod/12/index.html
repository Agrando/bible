<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/exod/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/exod">Exodus</a> &gt <strong>Chapter 12</strong></div><p><span class="verse"><a name="1">1</a>Тогава ГОСПОД говори на Мойсей и Аарон в египетската земя и каза:</span> <span class="verse"><a name="2">2</a>Този месец ще ви бъде начало на месеците, ще ви бъде първият от месеците на годината.</span> <span class="verse"><a name="3">3</a>Говорете на цялото израилево общество и кажете: На десетия ден от месеца всеки да си вземе по едно агне за бащиния си дом, по едно агне за един дом.</span> <span class="verse"><a name="4">4</a>Но ако в дома са малко за агнето, тогава нека го вземе с най-близкия до къщата му съсед според броя на душите; смятайте за агнето според онова, което всеки може да изяде.</span> <span class="verse"><a name="5">5</a>Агнето ви да бъде без недостатък, едногодишно мъжко; от овцете или от козите да го вземете.</span> <span class="verse"><a name="6">6</a>И да го пазите до четиринадесетия ден на същия месец; тогава цялото събрание на израилевото общество да го заколи привечер.</span> <span class="verse"><a name="7">7</a>После да вземат от кръвта и да сложат на двата стълба и на горния праг на вратата на къщите, където ще го ядат.</span> <span class="verse"><a name="8">8</a>През същата нощ да ядат месото, печено на огън; с безквасен хляб и с горчиви треви да го ядат.</span> <span class="verse"><a name="9">9</a>Да не ядете от него сурово, нито варено във вода, а изпечено на огън, с главата му, краката му и вътрешностите му.</span> <span class="verse"><a name="10">10</a>И да не оставите нищо от него до сутринта; ако остане нещо до сутринта, да го изгорите в огън.</span> <span class="verse"><a name="11">11</a>Така да го ядете: препасани през кръста си, с обувките на краката си и тоягите в ръцете си. Да го ядете набързо, Пасха на ГОСПОДА е.</span> <span class="verse"><a name="12">12</a>И в онази нощ Аз ще мина през египетската земя и ще поразя всяко първородно в египетската земя, от човек до животно; и ще извърша съд против всичките египетски богове. Аз съм ГОСПОД.</span> <span class="verse"><a name="13">13</a>И кръвта ще ви бъде за знак на къщите, където сте, и когато видя кръвта, ще ви отмина, и язвата няма да бъде у вас, за да ви погуби, когато поразя египетската земя.</span> <span class="verse"><a name="14">14</a>Онзи ден да ви бъде за спомен и да го пазите като празник на ГОСПОДА във всичките си поколения; вечна наредба да ви бъде да го празнувате.</span> <span class="verse"><a name="15">15</a>Седем дни да ядете безквасен хляб. Още на първия ден да махнете кваса от къщите си, защото всеки, който яде квасно от първия ден до седмия ден, тази душа ще се изтреби от Израил.</span> <span class="verse"><a name="16">16</a>На първия ден ще имате свято събрание и на седмия ден -- свято събрание. Никаква работа да не се върши в тях освен онова, което е нужно за ядене на всекиго; само това може да вършите.</span> <span class="verse"><a name="17">17</a>И така, да пазите празника на безквасните хлябове, защото в същия този ден изведох войнствата ви от египетската земя. Затова ще ви бъде вечна наредба да пазите този ден във всичките си поколения.</span> <span class="verse"><a name="18">18</a>От вечерта на четиринадесетия ден на първия месец до вечерта на двадесет и първия ден от месеца да ядете безквасни хлябове.</span> <span class="verse"><a name="19">19</a>Седем дни да не се намира квас в къщите ви, защото всеки, който яде квасно, онази душа ще се изтреби от обществото на Израил, бил той пришълец, или местен жител.</span> <span class="verse"><a name="20">20</a>Нищо квасно да не ядете; във всичките си жилища да ядете безквасни хлябове.</span> <span class="verse"><a name="21">21</a>И Мойсей повика всичките старейшини на Израил и им каза: Изберете и си вземете по едно агне според челядите си и заколете пасхата.</span> <span class="verse"><a name="22">22</a>После вземете китка от исоп и я потопете в кръвта в съда, и намажете с кръвта в съда горния праг и двата стълба на вратата. И никой от вас да не излиза от вратата на къщата си до сутринта.</span> <span class="verse"><a name="23">23</a>Защото ГОСПОД ще мине, за да порази египтяните, и когато види кръвта на горния праг и на двата стълба на вратата, ГОСПОД ще отмине вратата и няма да остави погубителя да влезе в къщите ви, за да ви порази.</span> <span class="verse"><a name="24">24</a>И ще пазите това като вечна наредба за теб и за синовете ти.</span> <span class="verse"><a name="25">25</a>Когато влезете в земята, която ГОСПОД ще ви даде, както каза, да пазите тази служба.</span> <span class="verse"><a name="26">26</a>И когато децата ви попитат: Какво означава тази служба у вас? --</span> <span class="verse"><a name="27">27</a>тогава да отговорите: Това е жертва за Пасхата на ГОСПОДА, който отмина къщите на израилевите синове в Египет, когато порази египтяните, а нашите къщи спаси. Тогава народът се наведе и се поклони.</span> <span class="verse"><a name="28">28</a>И израилевите синове отидоха и направиха, както ГОСПОД заповяда на Мойсей и Аарон; така направиха.</span> <span class="verse"><a name="29">29</a>И в полунощ ГОСПОД порази всяко първородно в египетската земя, от първородния на фараона, който седеше на престола си, до първородния на пленника, който беше в затвора, и всяко първородно от добитъка.</span> <span class="verse"><a name="30">30</a>И фараонът стана през нощта, той и всичките му слуги, и всичките египтяни; и се нададе голям писък в Египет, защото нямаше къща, в която да няма мъртвец.</span> <span class="verse"><a name="31">31</a>И повика Мойсей и Аарон през нощта и каза: Станете и излезте изсред народа ми, и вие, и израилевите синове, и идете, послужете на ГОСПОДА, както казахте!</span> <span class="verse"><a name="32">32</a>Вземете и стадата си и говедата си, както казахте, и идете; и благословете и мен.</span> <span class="verse"><a name="33">33</a>Египтяните също принуждаваха народа, за да го отпратят по-скоро от земята, защото си казваха: Ние всички измираме!</span> <span class="verse"><a name="34">34</a>И народът вдигна тестото си, преди да се закваси, като носеха на рамене нощвите обвити в дрехите си.</span> <span class="verse"><a name="35">35</a>А израилевите синове бяха постъпили, както Мойсей беше казал, и бяха поискали от египтяните сребърни вещи и златни вещи и дрехи.</span> <span class="verse"><a name="36">36</a>И ГОСПОД беше дал на народа благоволение пред египтяните и те им бяха дали, каквото поискаха. Така те обраха египтяните.</span> <span class="verse"><a name="37">37</a>И така, израилевите синове се дигнаха от Рамесий за Сокхот, около шестстотин хиляди мъже пешаци, освен челядите.</span> <span class="verse"><a name="38">38</a>А с тях излезе и голямо разноплеменно множество, както и твърде много добитък -- овце и говеда.</span> <span class="verse"><a name="39">39</a>А от тестото, което носеха от Египет, изпекоха безквасни пити, защото не се беше заквасило, понеже ги изпъдиха от Египет и те не можаха да се бавят, нито да си приготвят ядене за из пътя.</span> <span class="verse"><a name="40">40</a>А времето, което израилевите синове прекараха като пришълци в Египет, беше четиристотин и тридесет години.</span> <span class="verse"><a name="41">41</a>И в края на четиристотин и тридесетте години, в същия онзи ден, всичките ГОСПОДНИ войнства излязоха от египетската земя.</span> <span class="verse"><a name="42">42</a>Това е нощ, която трябва да се пази за ГОСПОДА, защото ги изведе от египетската земя; това е онази нощ на ГОСПОДА, която трябва да се пази от всичките израилеви синове във всичките им поколения.</span> <span class="verse"><a name="43">43</a>И ГОСПОД каза на Мойсей и Аарон: Ето закона за пасхата: никой чужденец да не яде от нея.</span> <span class="verse"><a name="44">44</a>Но всеки роб, купен с пари, когато го обрежеш, може да яде от нея.</span> <span class="verse"><a name="45">45</a>Пришълец или наемник да не яде от нея.</span> <span class="verse"><a name="46">46</a>В една къща да се изяде. От месото да не изнасяте вън от къщи и кост от нея да не строшите.</span> <span class="verse"><a name="47">47</a>Цялото общество израилеви синове да прави това.</span> <span class="verse"><a name="48">48</a>И ако някой чужденец живее като пришълец заедно с теб и иска да пази пасхата на ГОСПОДА, нека всичките му мъжки се обрежат, и тогава нека пристъпи да я пази; той ще бъде като местен жител на земята. Но никой необрязан не бива да яде от нея.</span> <span class="verse"><a name="49">49</a>Един закон ще има за местния жител и за чужденеца, който е пришълец между вас.</span> <span class="verse"><a name="50">50</a>И всичките израилеви синове направиха, както ГОСПОД заповяда на Мойсей и Аарон; така направиха.</span> <span class="verse"><a name="51">51</a>И така, в същия онзи ден ГОСПОД изведе израилевите синове от египетската земя според войнствата им.</span> </p></div</div></div></body></html>