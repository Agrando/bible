<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 24</strong></div><p><span class="verse"><a name="1">1</a>Ето, ГОСПОД изпразва земята и я запустява, обръща я и разпръсва жителите й.</span> <span class="verse"><a name="2">2</a>И ще стане както с народа, така и със свещеника; както със слугата, така и с господаря му; както със слугинята, така и с господарката й; както с купувача, така и с продавача; както с този, който дава назаем, така и с този, който взема назаем; както с онзи, който взема лихва, така и с онзи, който му дава лихва.</span> <span class="verse"><a name="3">3</a>Съвсем ще се изпразни земята и напълно ще се оголи, защото ГОСПОД изговори това слово.</span> <span class="verse"><a name="4">4</a>Жалее и вехне земята, чезне и вехне светът. Чезнат високопоставените от народа на земята.</span> <span class="verse"><a name="5">5</a>И земята е осквернена под жителите си, защото престъпиха законите, не зачитаха наредбата, нарушиха вечния завет.</span> <span class="verse"><a name="6">6</a>Затова клетва погълна земята и жителите й се намериха виновни; затова жителите на земята изгоряха и малцина хора останаха.</span> <span class="verse"><a name="7">7</a>Жалее младото вино, чезне лозето, въздишат всички, които имаха весело сърце.</span> <span class="verse"><a name="8">8</a>Спира веселието на тъпаните, престава шуменето на веселящите се, спира веселието на арфата.</span> <span class="verse"><a name="9">9</a>Няма да пият вино с песни, спиртното питие ще загорчи на онези, които го пият.</span> <span class="verse"><a name="10">10</a>Опустелият град се събори, всяка къща е затворена, никой не може да влезе.</span> <span class="verse"><a name="11">11</a>Оплаквателен вик има по улиците за виното; помрачи се всяка радост, оттегли се веселието на земята.</span> <span class="verse"><a name="12">12</a>В града остана пустош и портата е разбита, в развалини.</span> <span class="verse"><a name="13">13</a>Защото така ще бъде сред земята, между народите, както при бруленето на маслина, като пабиръка, когато свърши гроздоберът.</span> <span class="verse"><a name="14">14</a>Тези ще издигнат глас, ще пеят за величието на ГОСПОДА, ще извикат от морето.</span> <span class="verse"><a name="15">15</a>Затова прославете ГОСПОДА в източните страни, Името на ГОСПОДА, Израилевия Бог — по островите на морето.</span> <span class="verse"><a name="16">16</a>От край-земята чухме песни: Слава на Праведния! Но аз казах: Чезна! Чезна! Горко ми! Грабители грабят, грабеж грабят грабители!</span> <span class="verse"><a name="17">17</a>Страх и яма, и примка върху теб, земни жителю!</span> <span class="verse"><a name="18">18</a>И който бяга от гласа на страха, ще падне в ямата; а който излезе от ямата, ще се улови в примката; защото прозорците отгоре се отвориха и основите на земята треперят.</span> <span class="verse"><a name="19">19</a>Земята се разпадна напълно, земята се разложи напълно, земята силно се разтресе.</span> <span class="verse"><a name="20">20</a>Земята ще залита като пиян и ще се мята като колиба. Беззаконието й ще натегне върху нея и ще падне, и няма вече да стане.</span> <span class="verse"><a name="21">21</a>И в онзи ден ГОСПОД ще накаже войнството на висините във висините и земните царе на земята.</span> <span class="verse"><a name="22">22</a>И ще бъдат събрани, както се събират затворници в тъмницата. И ще бъдат затворени в затвора и след дълго време ще бъдат наказани.</span> <span class="verse"><a name="23">23</a>Тогава луната ще се изчерви и слънцето ще се засрами, защото ГОСПОД на Войнствата ще царува на хълма Сион и в Ерусалим, и пред старейшините Си със слава.</span> </p></div</div></div></body></html>