<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 1</strong></div><p><span class="verse"><a name="1">1</a>Видението на Исая, сина на Амос, което видя за Юда и Ерусалим в дните на юдовите царе Озия, Йотам, Ахаз и Езекия:</span> <span class="verse"><a name="2">2</a>Чуйте, небеса, и слушай земьо, защото ГОСПОД говори: Синове отгледах и възпитах, но те отстъпиха от Мен.</span> <span class="verse"><a name="3">3</a>Волът познава стопанина си и магарето — яслите на господаря си. Израил не знае, народът Ми не разсъждава.</span> <span class="verse"><a name="4">4</a>Уви, грешен народ, народ натоварен с беззаконие, род на злодеи, синове, постъпващи покварено! Оставиха ГОСПОДА, презряха Светия Израилев, върнаха се назад.</span> <span class="verse"><a name="5">5</a>Защо да бъдете още бити, че се бунтувате повече и повече? Цялата глава е болна и цялото сърце — изнемощяло.</span> <span class="verse"><a name="6">6</a>От стъпалото на крака чак до главата няма в него здраво място — струпеи и синини, и гнойни рани, нито изстискани, нито превързани, нит�� омекчени с масло.</span> <span class="verse"><a name="7">7</a>Страната ви е пуста, градовете ви — изгорени с огън; земята ви — чужденци я пояждат пред очите ви и тя е пуста като разорена от чужденци.</span> <span class="verse"><a name="8">8</a>И сионската дъщеря е оставена като колиба в лозе, като пъдарница в градина с краставици, като обсаден град.</span> <span class="verse"><a name="9">9</a>Ако ГОСПОД на Войнствата не ни беше оставил малък остатък, като Содом бихме станали, на Гомора бихме се оприличили.</span> <span class="verse"><a name="10">10</a>Чуйте словото ГОСПОДНО, князе содомски, слушай закона на нашия Бог, народе гоморски.</span> <span class="verse"><a name="11">11</a>Защо Ми е множеството на жертвите ви? — казва ГОСПОД. — Сит съм от всеизгаряния на овни и от тлъстина на угоени. И не Ми е угодна кръв на юнци и на агнета, и на козли.</span> <span class="verse"><a name="12">12</a>Когато идвате да се явявате пред Мен, кой е поискал това от ръката ви, да тъпчете дворовете Ми?</span> <span class="verse"><a name="13">13</a>Не принасяйте вече лъжливи приноси! Тамянът е гнусота за Мен, новолунията, и съботите, и свикването на събранията; беззаконие заедно с тържествено събрание не мога да търпя.</span> <span class="verse"><a name="14">14</a>Душата Ми мрази новолунията ви и празниците ви; досада са за Мен, дотегна Ми да търпя.</span> <span class="verse"><a name="15">15</a>И когато простирате ръцете си, ще крия очите Си от вас; даже когато принасяте много молитви, няма да слушам. Ръцете ви са пълни с кръв.</span> <span class="verse"><a name="16">16</a>Измийте се, очистете се, отмахнете от очите Ми злото на делата си, престанете да вършите зло!</span> <span class="verse"><a name="17">17</a>Научете се да вършите добро, търсете правосъдие, отдайте право на угнетения, отсъждайте право на сирачето, защитете делото на вдовицата.</span> <span class="verse"><a name="18">18</a>Елате сега да разискваме, казва ГОСПОД. Ако греховете ви са като пурпур, ще станат бели като сняг; ако са алени като червено, ще станат като бяла вълна.</span> <span class="verse"><a name="19">19</a>Ако слушате доброволно, ще ядете благото на земята;</span> <span class="verse"><a name="20">20</a>но ако откажете и отстъпите, ще бъдете поядени от меч, защото устата на ГОСПОДА изговори това.</span> <span class="verse"><a name="21">21</a>Как стана блудница верният град! Той беше пълен с правосъдие, правда обитаваше в него, а сега — убийци.</span> <span class="verse"><a name="22">22</a>Среброто ти стана шлака, виното ти се смеси с вода.</span> <span class="verse"><a name="23">23</a>Твоите князе са отстъпници и съучастници на крадци. Всеки от тях обича подаръци и тича след възнаграждения. Те не съдят право сирачето и делото на вдовицата не идва пред тях.</span> <span class="verse"><a name="24">24</a>Затова, заявява Господ, ГОСПОД на Войнствата, Силният Израилев: Ах, ще си отмъстя на противниците Си и ще възмездя на враговете Си!</span> <span class="verse"><a name="25">25</a>И ще обърна ръката Си против теб и ще очистя шлаката ти като с луга, и ще отделя от теб всеки примес.</span> <span class="verse"><a name="26">26</a>И ще възстановя съдиите ти както по-напред и съветниците ти — както отначало. След това ще се наречеш град на правда, верен град.</span> <span class="verse"><a name="27">27</a>Сион ще бъде изкупен чрез правосъдие и тези, които се върнат в него — чрез правда.</span> <span class="verse"><a name="28">28</a>А беззаконните и грешните ще се съкрушат заедно и тези, които са оставили ГОСПОДА, ще погинат.</span> <span class="verse"><a name="29">29</a>Защото ще се посрамите заради дъбовете, които пожелахте, и ще се смутите заради градините, които избрахте,</span> <span class="verse"><a name="30">30</a>понеже ще станете като дъб, чиито листа вехнат, и като градина, която няма вода.</span> <span class="verse"><a name="31">31</a>И силният ще бъде като кълчища, и делото му — като искра; двамата заедно ще изгорят, без да има кой да гаси.</span> </p></div</div></div></body></html>