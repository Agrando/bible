<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 65</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/65"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 65</strong></div><p><span class="verse"><a name="1">1</a>Потърсен бях от онези, които не питаха за Мен, намерен бях от онези, които не Ме търсеха. Казах: Ето Ме! ето Ме! — на народ, който не беше наречен с Името Ми.</span> <span class="verse"><a name="2">2</a>Простирах ръцете Си цял ден към народ непокорен, който ходи по недобър път след своите помисли;</span> <span class="verse"><a name="3">3</a>народ, който постоянно ме дразни в лицето Ми, коли жертви по градините и кади върху олтари от кирпичи;</span> <span class="verse"><a name="4">4</a>който седи в гробовете и нощува в скришни места; който яде свинско месо и в съдовете му има вариво от гнусотии;</span> <span class="verse"><a name="5">5</a>който казва: Махни се от мен, не се приближавай до мен, защото аз съм по-свят от теб! Такива са дим в ноздрите Ми, огън, горящ цял ден.</span> <span class="verse"><a name="6">6</a>Ето, писано е пред Мен; няма да мълча, ще отплатя; да, ще отплатя в пазвите им</span> <span class="verse"><a name="7">7</a>вашите беззакония и беззаконията на бащите ви, казва ГОСПОД, които кадиха по планините и Ме хулиха по хълмовете. Затова Аз ще отмеря първо отплатата им в пазвата им.</span> <span class="verse"><a name="8">8</a>Така казва ГОСПОД: Както когато в грозда има сок, казват: Не го разваляй, защото има благословение в него! — така ще направя заради слугите Си, за да не изтребя всичко.</span> <span class="verse"><a name="9">9</a>Ще произведа потомък от Яков и от Юда — наследник на планините Си. Избраните Ми ще я наследят и слугите Ми ще се заселят там.</span> <span class="verse"><a name="10">10</a>И Сарон ще бъде пасбище за стада и долината Ахор — място, където лежат говеда — за народа Ми, който ме потърси.</span> <span class="verse"><a name="11">11</a>А вие, които оставяте ГОСПОДА, които забравяте светия Ми хълм, които приготвяте трапеза за Гад и които правите възлияние за Мени,</span> <span class="verse"><a name="12">12</a>вас ще определя за меч и вие всички ще се наведете за клане — защото виках, но не отговаряхте, говорех, но не слушахте, а вършехте онова, което беше зло пред Мен и избрахте това, в което нямам благоволение.</span> <span class="verse"><a name="13">13</a>Затова, така казва Господ БОГ: Ето, слугите Ми ще ядат, а вие ще гладувате; ето, слугите Ми ще пият, а вие ще жадувате; ето, слугите Ми ще се радват, а вие ще се посрамите;</span> <span class="verse"><a name="14">14</a>ето, слугите Ми ще пеят от сърдечна радост, а вие ще викате от сърдечна болка и ще ридаете от съкрушен дух.</span> <span class="verse"><a name="15">15</a>И ще оставите името си на избраните Ми за клетва. И Господ БОГ ще те умъртви, а слугите Си ще нарече с друго име;</span> <span class="verse"><a name="16">16</a>така че, който се благославя на земята, да се благославя в Бога на истината*; и който се кълне на земята, да се кълне в Бога на истината*; защото предишните скърби се забравиха и защото се скриха от очите Ми.</span> <span class="verse"><a name="17">17</a>Понеже, ето, създавам ново небе и нова земя; и предишните неща няма да се споменават и няма да дойдат на ум;</span> <span class="verse"><a name="18">18</a>а се веселете и се радвайте вечно в онова, което създавам! Защото, ето, създавам Ерусалим за радост и народа му — за веселие.</span> <span class="verse"><a name="19">19</a>И ще се радвам на Ерусалим и ще се веселя за народа Си, и вече няма да се чуе в него глас на плач и глас на вопъл.</span> <span class="verse"><a name="20">20</a>И там няма вече да има кърмаче, което да живее само няколко дни, и старец, който да не е изпълнил дните си; защото момчето ще умре на сто години, а който не достигне сто години, ще се счита за проклет.</span> <span class="verse"><a name="21">21</a>И ще построят къщи и ще живеят в тях; и ще насадят лозя и ще ядат плода им.</span> <span class="verse"><a name="22">22</a>Няма да построят, а друг да живее; няма да насадят, а друг да яде; защото дните на народа Ми ще бъдат като дните на дърво и избраните Ми ще употребят делото на ръцете си.</span> <span class="verse"><a name="23">23</a>Няма да се трудят напразно и няма да раждат деца за внезапна гибел, защото те са род на благословените от ГОСПОДА и потомството им с тях.</span> <span class="verse"><a name="24">24</a>И преди още да извикат, Аз ще отговарям; докато още говорят, Аз ще чувам.</span> <span class="verse"><a name="25">25</a>Вълкът и агнето ще пасат заедно и лъвът ще яде слама като говедото, а храна на змията ще бъде пръстта. Няма да повреждат и няма погубват по целия Ми свят хълм, казва ГОСПОД.</span> </p></div</div></div></body></html>