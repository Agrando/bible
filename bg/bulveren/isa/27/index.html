<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 27</strong></div><p><span class="verse"><a name="1">1</a>В онзи ден ГОСПОД ще накаже с тежкия, големия и силния Си меч Левиатан, бягащата змия и Левиатан, виещата се змия; и ще убие морското чудовище.</span> <span class="verse"><a name="2">2</a>В онзи ден ще се каже: Лозе с прекрасно грозде, възпейте го!</span> <span class="verse"><a name="3">3</a>Аз, ГОСПОД, го пазя, всеки миг ще го поя; нощем и денем ще го пазя, за да не го постигне зло.</span> <span class="verse"><a name="4">4</a>Няма ярост в Мен. Ако някой ми покаже в него тръни и бодили, в бой ще изляза посред тях, ще ги изгоря напълно.</span> <span class="verse"><a name="5">5</a>Или нека се хване за силата Ми, да сключи мир с Мен! Мир нека сключи с мен!</span> <span class="verse"><a name="6">6</a>В идните дни Яков ще се закорени, Израил ще напъпи и ще разцъфти, и ще напълнят с плод лицето на света.</span> <span class="verse"><a name="7">7</a>Поразил ли го е, както порази онези, които поразиха него? Или убит ли беше, както бяха убити убитите от него?</span> <span class="verse"><a name="8">8</a>С мярка му се противиш, когато го отпращаш; отвлече го със силния Си вятър в деня на източния вятър.</span> <span class="verse"><a name="9">9</a>Затова, с това ще се очисти беззаконието на Яков. И това ще бъде целият плод от отнемането на греха му, когато направи всичките камъни на жертвениците като стрит на прах варовик и ашерите и кумирите на слънцето няма вече да се издигнат.</span> <span class="verse"><a name="10">10</a>Защото укрепеният град ще опустее, селището е напуснато и изоставено като пустиня. Там ще пасе теле и там ще си почива, и ще изпояде клончетата му.</span> <span class="verse"><a name="11">11</a>Когато клоните му изсъхнат, ще се отчупят, жени ще дойдат и ще ги запалят. Понеже не са разумен народ, затова Творецът им няма да ги пожали и Създателят им няма да се смили за тях.</span> <span class="verse"><a name="12">12</a>И в онзи ден ГОСПОД ще отръска плода от течението на реката Ефрат до египетския поток и вие ще бъдете събрани един по един, израилеви синове.</span> <span class="verse"><a name="13">13</a>И в онзи ден ще се затръби с голяма тръба и ще дойдат изгубените в асирийската земя и прогонените в египетската земя и ще се покланят на ГОСПОДА на светия хълм в Ерусалим.</span> </p></div</div></div></body></html>