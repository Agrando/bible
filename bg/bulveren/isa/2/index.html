<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 2</strong></div><p><span class="verse"><a name="1">1</a>Словото, което се откри на Исая, сина на Амос, за Юда и Ерусалим:</span> <span class="verse"><a name="2">2</a>В последните дни хълмът на дома ГОСПОДЕН ще се утвърди на върха на планините и ще се възвиси над хълмовете, и всичките народи ще се стичат на него.</span> <span class="verse"><a name="3">3</a>И много народи ще отидат и ще кажат: Елате, да се изкачим на хълма ГОСПОДЕН, в дома на Якововия Бог! Той ще ни научи на пътищата Си, и ще ходим в пътеките Му. Защото от Сион ще излезе поучението и словото ГОСПОДНО — от Ерусалим.</span> <span class="verse"><a name="4">4</a>Бог ще съди между народите и ще отсъжда между много племена. И те ще изковат мечовете си на плугове и копията си — на сърпове. Народ против народ няма да вдигне меч и няма вече да се учат на война.</span> <span class="verse"><a name="5">5</a>Елате, доме яковов, и нека ходим в светлината на ГОСПОДА!</span> <span class="verse"><a name="6">6</a>Да, Ти си оставил народа Си, дома на Яков, защото те се напълниха с учения от изток и станаха гадатели като филистимците, и направиха завет с децата на чужденците.</span> <span class="verse"><a name="7">7</a>И земята им се напълни със сребро и злато и няма край на съкровищата им. Земята им се напълни с коне и няма край на колесниците им.</span> <span class="verse"><a name="8">8</a>И земята им се напълни с идоли, поклониха се на делата на ръцете си, на онова, което самите им пръсти направиха.</span> <span class="verse"><a name="9">9</a>И приведе се обикновеният човек и сниши се издигнатият мъж; затова ти няма да им простиш.</span> <span class="verse"><a name="10">10</a>Влез в скалата и се скрий в пръстта поради страха от ГОСПОДА и пред славата на Неговото величие!</span> <span class="verse"><a name="11">11</a>Гордите очи човешки ще се унижат и човешкото високоумие ще се сниши, а само ГОСПОД ще се възвиси във онзи ден.</span> <span class="verse"><a name="12">12</a>Защото Денят на ГОСПОДА на Войнствата ще бъде против всеки горделив и надменен човек и против всичко, което се надига — за да се сниши —</span> <span class="verse"><a name="13">13</a>против всичките ливански кедри, високи и издигнати, и против всичките васански дъбове,</span> <span class="verse"><a name="14">14</a>против всичките високи планини, и против всички извисени хълмове,</span> <span class="verse"><a name="15">15</a>и против всяка издигната кула, и против всяка укрепена стена,</span> <span class="verse"><a name="16">16</a>и против всичките тарсийски кораби, и против всички приятни на глед произведения.</span> <span class="verse"><a name="17">17</a>Гордостта човешка ще се приведе и човешката надменност ще се унижи, а само ГОСПОД ще се възвиси във онзи ден.</span> <span class="verse"><a name="18">18</a>И идолите съвсем ще изчезнат.</span> <span class="verse"><a name="19">19</a>И хората ще влязат в пещерите на скалите и в дупките в пръстта поради страха от ГОСПОДА и пред славата на Неговото величие, когато стане, за да разтресе земята.</span> <span class="verse"><a name="20">20</a>В онзи ден човек ще хвърли на къртиците и прилепите сребърните си идоли и златните си идоли, които му бяха направени, за да се кланя,</span> <span class="verse"><a name="21">21</a>за да влезе в проломите на канарите и в пукнатините на скалите поради страха от ГОСПОДА и пред славата на Неговото величие, когато стане, за да разтресе земята.</span> <span class="verse"><a name="22">22</a>Оставете се от човека, в чиито ноздри е диханието му, защото за какво се счита той?</span> </p></div</div></div></body></html>