<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 10</strong></div><p><span class="verse"><a name="1">1</a>Горко на тези, които нареждат наредби за зло, и на писачите, които пишат за насилие,</span> <span class="verse"><a name="2">2</a>за да лишат бедните от правосъдие и да отнемат правото на сиромасите от народа Ми, за да им станат плячка вдовиците и да ограбят сирачетата!</span> <span class="verse"><a name="3">3</a>А какво ще направите в деня на наказанието и в опустошението, което ще дойде отдалеч? Към кого ще прибегнете за помощ и къде ще оставите славата си?</span> <span class="verse"><a name="4">4</a>Без Мен ще се наведат между пленниците и ще паднат под убитите. При всичко това гневът Му не се отвърна и ръката Му е още простряна.</span> <span class="verse"><a name="5">5</a>Горко на асириеца, жезъла на яростта Ми, тоягата в ръката му е Моят гняв!</span> <span class="verse"><a name="6">6</a>Ще го изпратя против народ лицемерен и ще му дам заповед против народа, на който се гневя, за да плячкоса плячка и да ограби грабеж, и да го предаде на тъпкане като уличната кал.</span> <span class="verse"><a name="7">7</a>Но той не мисли така и не смята така сърцето му, а в сърцето му е да изтреби и да отсече не малко народи.</span> <span class="verse"><a name="8">8</a>Защото казва: Князете ми не са ли всички заедно царе?</span> <span class="verse"><a name="9">9</a>Халне не е ли като Кархамис? Емат не е ли като Арфад? Самария не е ли като Дамаск?</span> <span class="verse"><a name="10">10</a>Както ръката ми стигна царствата на идолите, а техните изваяни идоли бяха повече от ерусалимските и самарийските,</span> <span class="verse"><a name="11">11</a>както направих на Самария и на нейните идоли, няма ли да направя на Ерусалим и на неговите образи на идоли?</span> <span class="verse"><a name="12">12</a>Затова, когато завърши Господ цялото Си дело над хълма Сион и над Ерусалим, ще накажа, казва Той, плода на надменното сърце на асирийския цар и гордостта на високо вдигнатите му очи.</span> <span class="verse"><a name="13">13</a>Защото каза: Със силата на своята ръка извърших това и с мъдростта си, понеже съм разумен. Преместих границите на народите, разграбих техните съкровища и като силен свалих седящите нависоко.</span> <span class="verse"><a name="14">14</a>И ръката ми намери богатството на народите като гнездо; и както се събират изоставени яйца, така аз събрах целия свят и никой не поклати крило, не отвори човка и не изцвърча.</span> <span class="verse"><a name="15">15</a>Ще се похвали ли секирата против този, който сече с нея? Ще се големее ли трионът против този, който го движи? Като че ли жезълът би поклатил тези, които го вдигат, или тоягата би вдигнала онзи, който не е дърво!</span> <span class="verse"><a name="16">16</a>Затова Господ, ГОСПОД на Войнствата ще прати на тлъстите му мършавост и под славата му ще се запали пожар като пожар от огън.</span> <span class="verse"><a name="17">17</a>Светлината на Израил ще бъде за огън и Светият Негов за пламък; и ще изгори и пояде бодилите му и тръните му в един ден.</span> <span class="verse"><a name="18">18</a>Ще погуби и славата на гората му и на плодородното му поле от душа до плът; и ще бъде както болен, когато изнемощява.</span> <span class="verse"><a name="19">19</a>А останалите дървета от гората му ще бъдат малко, ще може дете да ги запише.</span> <span class="verse"><a name="20">20</a>И в онзи ден остатъкът на Израил и спасените от дома на Яков няма да продължават да се облягат на този, който ги порази, а ще се облягат с истина на ГОСПОДА, Светия Израилев.</span> <span class="verse"><a name="21">21</a>Ще се върне остатък, остатък от Яков към могъщия Бог.</span> <span class="verse"><a name="22">22</a>Защото, ако и да е народът ти, Израилю, като морския пясък, само остатък от него ще се върне. Решено е изтребление, прелива от правда.</span> <span class="verse"><a name="23">23</a>Защото изтребление, и то решено, ще извърши Господ, ГОСПОД на Войнствата сред цялата земя.</span> <span class="verse"><a name="24">24</a>Затова, така казва Господ, ГОСПОД на Войнствата: Народе Мой, който живееш в Сион, не се бой от асириеца, ако те удари с пръчка и вдигне против теб тояга, както направи Египет.</span> <span class="verse"><a name="25">25</a>Защото още много малко и яростта ще престане, и гневът Ми ще се обърне за тяхна погибел.</span> <span class="verse"><a name="26">26</a>И ГОСПОД на Войнствата ще вдигне срещу него бич, както при поражението на Мадиам при канарата Орив; и жезълът Му ще бъде над морето и ще го издигне, както направи в Египет.</span> <span class="verse"><a name="27">27</a>И в онзи ден товарът му ще се отмахне от плещите ти и яремът му — от врата ти; и яремът ще се строши от тлъстина.</span> <span class="verse"><a name="28">28</a>Дойде срещу Гаят, премина през Мигрон, в Михмас ще разтовари вещите си,</span> <span class="verse"><a name="29">29</a>минаха през прохода — ще нощуваме в Гава. Рама се разтрепери, Гавая Саулова се разбяга.</span> <span class="verse"><a name="30">30</a>Издигни гласа си, Галимова дъще! Внимавай, Лаисе! Бедни Анатоте!</span> <span class="verse"><a name="31">31</a>Мадмина се разбяга, жителите на Гевим побягнаха.</span> <span class="verse"><a name="32">32</a>Още днес ще спре в Ноб, ще помаха с ръката си към хълма на сионската дъщеря, към възвишението на Ерусалим.</span> <span class="verse"><a name="33">33</a>Ето, Господ, ГОСПОД на Войнствата ще окастри клоните със страшна сила. Високо израсналите ще се отсекат и издигнатите ще се снишат.</span> <span class="verse"><a name="34">34</a>Ще изсече с желязо горските гъсталаци и Ливан ще падне чрез Могъщия.</span> </p></div</div></div></body></html>