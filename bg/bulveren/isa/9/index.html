<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 9</strong></div><p><span class="verse"><a name="1">1</a>Но няма да остане мрак на измъчената земя, както в предишните времена, когато унижи земята Завулон и земята Нефталим; в последните времена ще направи славен пътя на морето, отвъд Йордан, Галилея езическа.</span> <span class="verse"><a name="2">2</a>Народът, който ходи в тъмнина, видя голяма светлина; над онези, които живееха в земя на смъртна сянка, осия светлина.</span> <span class="verse"><a name="3">3</a>Умножил си народа, увеличил си радостта му; радват се пред Теб, както се радват при жетва, както се радват, когато делят плячка.</span> <span class="verse"><a name="4">4</a>Защото Ти си строшил тежкия им ярем, тоягата на плещите им, бича на угнетителя им, както в деня на Мадиам.</span> <span class="verse"><a name="5">5</a>Защото всяко оръжие на воюващия в битката, и облеклото, оваляно в кръв, ще бъдат за изгаряне, за храна на огъня.</span> <span class="verse"><a name="6">6</a>Защото ни се роди Дете, Син ни се даде; и управлението ще бъде на рамото Му; и Името Му ще се нарече: Чудесен, Съветник, Бог могъщ, Отец на вечността, Княз на мира.</span> <span class="verse"><a name="7">7</a>Разширяващата се власт и мирът няма да имат край на престола на Давид и над неговото царство, за да го утвърди и поддържа чрез правосъдие и чрез правда, отсега и до века. Ревността на ГОСПОДА на Войнствата ще извърши това.</span> <span class="verse"><a name="8">8</a>Господ изпрати слово на Яков и то връхлетя върху Израил.</span> <span class="verse"><a name="9">9</a>И целият народ ще го познае — Ефрем и жителите на Самария, които гордо и с надменно сърце казват:</span> <span class="verse"><a name="10">10</a>Кирпичите паднаха, но ще съградим с дялани камъни; черниците бяха изсечени, но ще ги заменим с кедри.</span> <span class="verse"><a name="11">11</a>Затова ГОСПОД ще издигне срещу него противниците на Расин и ще подбуди неприятелите му —</span> <span class="verse"><a name="12">12</a>Арам отпред и филистимците отзад. И те ще поядат Израил с цяла уста. При всичко това гневът Му не се отвърна и ръката Му е още простряна.</span> <span class="verse"><a name="13">13</a>Но народът не се връща към Този, които го поразява, и не търси ГОСПОДА на Войнствата.</span> <span class="verse"><a name="14">14</a>Затова ГОСПОД ще отсече от Израил глава и опашка, палмов клон и тръстика в един ден.</span> <span class="verse"><a name="15">15</a>Старецът и високопоставеният — той е главата; а пророкът, който поучава лъжа — той е опашка.</span> <span class="verse"><a name="16">16</a>Защото водачите на този народ го заблуждават, и водените от тях биват погълнати.</span> <span class="verse"><a name="17">17</a>Затова Господ няма да се зарадва на юношите им и няма да се смили за сирачетата и вдовиците им — понеже всичките са лицемери и злодеи, и всяка уста говори безумие. При всичко това гневът Му не се отвърна и ръката Му е още простряна.</span> <span class="verse"><a name="18">18</a>Защото беззаконието изгаря като огън, който пояжда тръни и бодили и пламти в горските гъсталаци и те се издигат като стълб от дим.</span> <span class="verse"><a name="19">19</a>От яростта на ГОСПОДА на Войнствата земята се запали и народът стана като храна за огън. Никой не щади брат си —</span> <span class="verse"><a name="20">20</a>граби отдясно, но гладува, яде наляво, но не се насища! Всеки ще яде плътта на ръката си:</span> <span class="verse"><a name="21">21</a>Манасия — Ефрем и Ефрем — Манасия, и те заедно ще бъдат против Юда. При всичко това гневът Му не се отвърна и ръката Му е още простряна.</span> </p></div</div></div></body></html>