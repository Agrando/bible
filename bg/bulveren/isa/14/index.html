<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 14</strong></div><p><span class="verse"><a name="1">1</a>Защото ГОСПОД ще се смили за Яков и пак ще избере Израил и ще ги настани в земята им. И чужденците ще се присъединят към тях и ще се прилепят към якововия дом.</span> <span class="verse"><a name="2">2</a>Народите ще ги вземат и ще ги заведат на мястото им и израилевият дом ще ги притежава в земята на ГОСПОДА за слуги и слугини. Те ще пленят пленителите си и ще владеят над потисниците си.</span> <span class="verse"><a name="3">3</a>И в деня, когато ГОСПОД те успокои от скръбта ти, от неспокойствието ти и от тежката работа, в която беше поробен,</span> <span class="verse"><a name="4">4</a>ще употребиш тази присмехулна песен против вавилонския цар и ще кажеш: Как спря насилникът, спря беснеенето!</span> <span class="verse"><a name="5">5</a>ГОСПОД строши тоягата на безбожните, скиптъра на владетелите,</span> <span class="verse"><a name="6">6</a>който поразяваше с ярост народи с безспирни удари, който властваше с гняв над народи, с невъздържано преследване.</span> <span class="verse"><a name="7">7</a>Успокои се, утихна цялата земя, възклицават радостно.</span> <span class="verse"><a name="8">8</a>Елхите също се радват за теб и ливанските кедри: Откакто си легнал, дървар не е излизал против нас.</span> <span class="verse"><a name="9">9</a>Шеол отдолу се раздвижи заради теб, да те посрещне при идването ти — заради теб разбута сенките, всички земни първенци, вдигна от престолите им всичките царе на народите.</span> <span class="verse"><a name="10">10</a>Те всички ще проговорят и ще ти кажат: И ти ли стана безсилен като нас? Стана ли подобен на нас?</span> <span class="verse"><a name="11">11</a>Великолепието ти слезе в Шеол и звукът на лирите ти. Червеи са постелката ти и трупни червеи те покриват.</span> <span class="verse"><a name="12">12</a>Как си паднал от небето, ти, сияйна звезда, сине на зората! Как си отсечен до земята, ти, който тъпчеше народите!</span> <span class="verse"><a name="13">13</a>А ти казваше в сърцето си: На небесата ще се изкача, над Божиите звезди ще извися престола си и ще седна на планината на събранието в крайния север,</span> <span class="verse"><a name="14">14</a>ще се изкача над висотата на облаците, ще бъда подобен на Всевишния!</span> <span class="verse"><a name="15">15</a>Но ти ще бъдеш свален в Шеол, в дълбочините на рова.</span> <span class="verse"><a name="16">16</a>Онези, които те видят, ще се взрат в теб, ще те разгледат и ще кажат: Този ли е мъжът, който разтреперваше земята, който разклащаше царствата,</span> <span class="verse"><a name="17">17</a>който запустяваше света и сриваше градовете му, който не пускаше затворниците си по домовете им?</span> <span class="verse"><a name="18">18</a>Всички царе на народите, всички спят в слава, всеки в дома си,</span> <span class="verse"><a name="19">19</a>а ти си отхвърлен от гроба си като гнусна издънка, като дреха на убити, на прободени с меч, на слизащи между камъните на рова, като труп, който се тъпче.</span> <span class="verse"><a name="20">20</a>Ти няма да се съединиш с тях в погребение, защото си погубил своята земя, избил си своя народ. Родът на злодеите няма да се споменава до века.</span> <span class="verse"><a name="21">21</a>Пригответе клане за синовете му заради беззаконието на бащите им, за да не станат и да завладеят земята, и да напълнят лицето на света с градове.</span> <span class="verse"><a name="22">22</a>Защото ще стана против тях, заявява ГОСПОД на Войнствата, и ще излича от Вавилон име и остатък, и син, и внук, заявява ГОСПОД.</span> <span class="verse"><a name="23">23</a>И ще го направя притежание на таралежи и водни локви и ще го помета с метлата на унищожението, заявява ГОСПОД на Войнствата.</span> <span class="verse"><a name="24">24</a>ГОСПОД на Войнствата се закле и каза: Непременно, както намислих, така ще бъде; и както реших, така ще стане —</span> <span class="verse"><a name="25">25</a>да съкруша Асирия в земята Си и да я стъпча на планините Си. И яремът му ще се вдигне от тях и товарът му ще се снеме от плещите им.</span> <span class="verse"><a name="26">26</a>Това е решението, решено за цялата земя, и това е ръката, простряна над всичките народи.</span> <span class="verse"><a name="27">27</a>Защото ГОСПОД на Войнствата реши — и кой ще попречи? И ръката Му е простряна — и кой ще я върне?</span> <span class="verse"><a name="28">28</a>В годината на смъртта на цар Ахаз се наложи това пророчество:</span> <span class="verse"><a name="29">29</a>Не се радвай, цяла Филистия, че се строши тоягата, която те удряше, понеже от корена на змията ще излезе усойница и плодът й ще бъде хвърката огнена змия.</span> <span class="verse"><a name="30">30</a>А първородните на сиромаха ще се нахранят и бедните ще си почиват в безопасност. Ще умъртвя с глад твоя корен и той ще убие остатъка ти.</span> <span class="verse"><a name="31">31</a>Ридай, порто! Викай, граде! Стопи се, цяла Филистия, защото иде дим от север и никой не е сам в полковете му.</span> <span class="verse"><a name="32">32</a>И какъв отговор да се даде на посланиците на народите? — Че ГОСПОД е основал Сион, и там ще прибягнат сиромасите от народа Му.</span> </p></div</div></div></body></html>