<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 33</strong></div><p><span class="verse"><a name="1">1</a>Горко на теб, който опустошаваш, а ти не си бил опустошен, който грабиш, а не си бил ограбен! Когато свършиш да опустошаваш, ще бъдеш опустошен и когато свършиш да грабиш, ще бъдеш ограбен.</span> <span class="verse"><a name="2">2</a>ГОСПОДИ, смили се за нас, Теб чакаме! Бъди им сила всяка сутрин и спасението ни във време на беда!</span> <span class="verse"><a name="3">3</a>От шума на метежа побягнаха племената, от Твоето извисяване се разпръснаха народите.</span> <span class="verse"><a name="4">4</a>И плячката ви ще се събере, както събират гъсениците; ще скочат върху нея, както скача скакалец.</span> <span class="verse"><a name="5">5</a>ГОСПОД е превъзвишен, защото обитава нависоко; изпълнил е Сион с правосъдие и правда.</span> <span class="verse"><a name="6">6</a>И ще имаш сигурни времена, изобилно спасение, мъдрост и знание. Страхът от ГОСПОДА е съкровището му.</span> <span class="verse"><a name="7">7</a>Ето, силните им викат навън, посланиците на мира плачат горчиво.</span> <span class="verse"><a name="8">8</a>Пътищата запустяха, няма вече минаващ пътник. Той наруши договора, презря градовете, не зачете човека.</span> <span class="verse"><a name="9">9</a>Земята жалее и чезне, Ливан е посрамен и вехне, Сарон прилича на пустиня, Васан и Кармил отърсват листата си.</span> <span class="verse"><a name="10">10</a>Сега ще стана, казва ГОСПОД, сега ще се надигна, сега ще се извися.</span> <span class="verse"><a name="11">11</a>Слама ще заченете и плява ще родите; диханието ви като огън ще ви пояде.</span> <span class="verse"><a name="12">12</a>И народите ще бъдат като горяща вар, като отсечени тръни, които изгарят в огън.</span> <span class="verse"><a name="13">13</a>Слушайте, вие далечни, какво съм сторил, и вие близки, познайте силата Ми.</span> <span class="verse"><a name="14">14</a>Грешните в Сион се боят, трепет обзема безбожните: Кой от нас може да обитава при огън пояждащ? Кой от нас може да обитава при вечни пожари?</span> <span class="verse"><a name="15">15</a>Който ходи праведно и говори правдиво, който презира печалбата от насилства, който отърсва ръцете си, за да не приема подкупи, който запушва ушите си, за да не чува за кръвопролитие и затваря очите си, за да не гледа зло —</span> <span class="verse"><a name="16">16</a>той ще живее нависоко, непристъпните скали ще бъдат крепостта му, хлябът му ще се даде, водата му няма да липсва.</span> <span class="verse"><a name="17">17</a>Очите ти ще гледат царя в красотата му, ще видят обширна земя.</span> <span class="verse"><a name="18">18</a>Сърцето ти ще си спомня за миналия ужас: Къде е онзи, който броеше? Къде е онзи, който теглеше? Къде е онзи, който броеше кулите?</span> <span class="verse"><a name="19">19</a>Няма вече да видиш свирепия народ, народ с неразбираем език, който не схващаш, с гъгнив език, който не разбираш.</span> <span class="verse"><a name="20">20</a>Погледни Сион, града на празниците ни! Очите ти ще видят Ерусалим — безгрижно селище, шатър, който няма да се мести, чиито колчета няма да бъдат извадени навеки и никое от въжетата му няма да се скъса.</span> <span class="verse"><a name="21">21</a>А там Могъщият, ГОСПОД, ще ни бъде място на реки, на широки потоци. Там няма да върви кораб с гребла и няма да премине великолепен кораб.</span> <span class="verse"><a name="22">22</a>Защото ГОСПОД е наш съдия, ГОСПОД е наш законодател, ГОСПОД е наш цар — Той ще ни спаси!</span> <span class="verse"><a name="23">23</a>Въжетата ти се разхлабиха, не могат да крепят мачтата ти, не могат да опъват платната. И тогава раздели изобилната плячка от грабежа, недъгавите разграбиха плячка.</span> <span class="verse"><a name="24">24</a>И жителят няма да каже: Болен съм. На народа, който живее в него, ще се прости беззаконието.</span> </p></div</div></div></body></html>