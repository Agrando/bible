<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 63</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/63"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 63</strong></div><p><span class="verse"><a name="1">1</a>Кой е този, който идва от Едом, с червени дрехи от Восора, този славен в облеклото си, който ходи във величието на силата си? Аз съм, който говоря в правда, мощен да спасявам.</span> <span class="verse"><a name="2">2</a>Защо има червено по облеклото Ти и дрехите Ти са като на някой, който тъпче лин?</span> <span class="verse"><a name="3">3</a>Аз сам изтъпках лина и никой от народите не беше с Мен. Да, стъпках ги в гнева Си и ги смазах в яростта Си, и кръвта им изпръска дрехите Ми и омърсих цялото Си облекло,</span> <span class="verse"><a name="4">4</a>защото денят на отмъщението бе в сърцето Ми и годината Ми за изкупление настана.</span> <span class="verse"><a name="5">5</a>Огледах се, но нямаше помощник и се изумих, че нямаше опора; тогава Моята ръка Ми донесе спасение и яростта Ми, тя Ме подкрепи.</span> <span class="verse"><a name="6">6</a>И стъпках народите в гнева Си и ги опих с яростта Си, и излях кръвта им на земята.</span> <span class="verse"><a name="7">7</a>Ще си спомня благостите на ГОСПОДА, славословията на ГОСПОДА, според всичко, което ГОСПОД ни е дарил, и за голямата добрина към израилевия дом, която им оказа според милостите Си и според многото Си благости.</span> <span class="verse"><a name="8">8</a>Защото каза: Наистина те са Мой народ, синове, които няма да постъпят измамно. И им стана Спасител.</span> <span class="verse"><a name="9">9</a>Във всичките им скърби Той скърбеше и Ангелът на присъствието Му ги избави. В любовта Си и в милосърдието Си Той ги изкупи, вдигна ги и ги носи през всички древни дни.</span> <span class="verse"><a name="10">10</a>Но те се разбунтуваха и оскърбиха Светия Му Дух и Той им се обърна в неприятел; сам Той воюва против тях.</span> <span class="verse"><a name="11">11</a>Тогава народът Му си спомни за древните дни на Мойсей: Къде е Онзи, който ги изведе от морето с пастирите на стадото Си? Къде е Онзи, който положи Светия Си Дух сред тях;</span> <span class="verse"><a name="12">12</a>който направи славната Си мишца да върви до десницата на Мойсей; който раздели пред тях водата, за да си направи вечно име;</span> <span class="verse"><a name="13">13</a>който ги води през бездната като кон през пасбище, без да се препънат?</span> <span class="verse"><a name="14">14</a>Като добитък, който слиза в долината, Духът ГОСПОДЕН ги успокои. Така си водил народа Си, за да си направиш славно име.</span> <span class="verse"><a name="15">15</a>Погледни от небесата и виж от обиталището на светостта Си и славата Си! Къде са ревността Ти и мощните Ти дела? Многото Ти милости и благостите Ти към мен са задържани.</span> <span class="verse"><a name="16">16</a>Защото Ти си наш Отец — въпреки че Авраам не ни знае и Израил не ни познава, Ти, ГОСПОДИ, си наш Отец; наш Изкупител от вечността е Твоето Име.</span> <span class="verse"><a name="17">17</a>Защо, ГОСПОДИ, си ни оставил да се отклоняваме от пътищата Ти, закоравяваш сърцата ни да не Ти се боим? Върни се заради слугите Си, племената на Твоето наследство!</span> <span class="verse"><a name="18">18</a>Малко време го владя Твоят свят народ; противниците ни потъпкаха светилището Ти.</span> <span class="verse"><a name="19">19</a>Ние сме станали такива, над които Ти никога не си владял, които не са били наричани с Твоето Име.</span> </p></div</div></div></body></html>