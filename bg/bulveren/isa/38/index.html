<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 38</strong></div><p><span class="verse"><a name="1">1</a>В онова време Езекия се разболя до смърт. И пророк Исая, синът на Амос, дойде при него и му каза: Така казва ГОСПОД: Нареди за дома си, понеже ще умреш и няма да живееш!</span> <span class="verse"><a name="2">2</a>Тогава Езекия обърна лицето си към стената и се помоли на ГОСПОДА и каза:</span> <span class="verse"><a name="3">3</a>О, ГОСПОДИ, моля Те, спомни си как ходих пред Теб с истина и с неразделено сърце и върших това, което е добро пред Теб! И Езекия плака горчиво.</span> <span class="verse"><a name="4">4</a>И ГОСПОДНОТО слово беше към Исая и каза:</span> <span class="verse"><a name="5">5</a>Иди и кажи на Езекия: Така казва ГОСПОД, Бог на баща ти Давид: Чух молитвата ти, видях сълзите ти. Ето, ще прибавя на живота ти петнадесет години.</span> <span class="verse"><a name="6">6</a>И ще избавя теб и този град от ръката на асирийския цар и ще защитя този град.</span> <span class="verse"><a name="7">7</a>И това ще ти бъде знамението от ГОСПОДА, че ГОСПОД ще извърши това слово, което говори:</span> <span class="verse"><a name="8">8</a>ето, връщам сянката по стъпалата, по които се е наклонила от слънцето върху слънчевия часовник на Ахаз с десет стъпала назад. И слънцето се върна с десет стъпала по стъпалата, по които беше слязло.</span> <span class="verse"><a name="9">9</a>Написаното от юдовия цар Езекия, когато се беше разболял и оздравя от болестта си:</span> <span class="verse"><a name="10">10</a>Аз казах: В средата на дните си ще отида в портите на Шеол; лишен съм от остатъка на годините си.</span> <span class="verse"><a name="11">11</a>Казах: Няма да видя ГОСПОДА, ГОСПОДА в земята на живите; няма да видя вече човек, като съм с жителите на онзи свят.</span> <span class="verse"><a name="12">12</a>Жилището ми се вдигна и се премести от мен като овчарска шатра; навих живота си като тъкач — от основата ще ме отреже, от деня до нощта ще ме довършиш.</span> <span class="verse"><a name="13">13</a>Успокоявах се до сутринта, но като лъв троши всичките ми кости; от деня до нощта ще ме довършиш.</span> <span class="verse"><a name="14">14</a>Като лястовица, като жерав крещях, стенех като гургулица; очите ми изнемощяха от гледане нагоре. Господи, в притеснение съм, застъпи се за мен!</span> <span class="verse"><a name="15">15</a>Какво да кажа? Той ми каза и Той извърши. Ще ходя смирено през всичките си години поради огорчението на душата си.</span> <span class="verse"><a name="16">16</a>Господи, чрез тези неща се живее и във всички тях е животът на духа ми. И Ти ме изцеляваш и ме съживяваш.</span> <span class="verse"><a name="17">17</a>Ето, за добро имах горчива скръб. И Ти възлюби душата ми и я избави от рова на тлението, защото хвърли зад гърба Си всичките ми грехове.</span> <span class="verse"><a name="18">18</a>Защото няма Шеол да Те хвали, смъртта да Те слави; слизащите в рова няма да се надяват на Твоята вярност.</span> <span class="verse"><a name="19">19</a>Живият, живият, той ще Те хвали, както аз днес; бащата ще извести на синовете си Твоята вярност.</span> <span class="verse"><a name="20">20</a>ГОСПОД е готов да ме спаси; затова ще свирим със струнни инструменти моите песни през всичките дни на живота си в дома ГОСПОДЕН.</span> <span class="verse"><a name="21">21</a>А Исая беше казал: Нека вземат калъп сушени смокини и ги наложат на възпалението, и царят ще оздравее.</span> <span class="verse"><a name="22">22</a>И Езекия беше казал: Какво е знамението, че ще се изкача в ГОСПОДНИЯ дом?</span> </p></div</div></div></body></html>