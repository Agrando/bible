<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 3</strong></div><p><span class="verse"><a name="1">1</a>Защото, ето, Господ, ГОСПОД на Войнствата, ще отнеме от Ерусалим и от Юда подпората и подкрепата, всяка подпора от хляб и всяка подпора от вода,</span> <span class="verse"><a name="2">2</a>силен и воин, съдия и пророк, и врач, и старец,</span> <span class="verse"><a name="3">3</a>петдесетоначалник и почитан, и съветник, и изкусен майстор и умел баяч.</span> <span class="verse"><a name="4">4</a>И ще им дам момчета за князе и деца ще владеят над тях.</span> <span class="verse"><a name="5">5</a>И народът ще бъде потискан — човек от човека и всеки от ближния си. Момчето ще се големее против стареца и нищожният против почитания.</span> <span class="verse"><a name="6">6</a>Когато човек улови брат си в бащиния си дом, и каже: Ти имаш дреха, стани ни началник, и нека това разорено място да бъде под твоята ръка! —</span> <span class="verse"><a name="7">7</a>в онзи ден той ще надигне глас, ще каже: Не ща да стана изцелител, защото в къщата ми няма нито хляб, нито дреха. Не ме поставяйте началник на народа.</span> <span class="verse"><a name="8">8</a>Защото Ерусалим рухна, Юда падна, понеже езикът им и делата им са противни на ГОСПОДА и дразнят славните Му очи.</span> <span class="verse"><a name="9">9</a>Изразът на лицето им свидетелства против тях; заявяват явно своя грях, като Содом, не го и крият. Горко на душата им, защото сами на себе си направиха зло!</span> <span class="verse"><a name="10">10</a>Кажете на праведния, че ще му бъде добре, защото ще ядат плода на деянията си.</span> <span class="verse"><a name="11">11</a>Горко на безбожния, зле ще му бъде, защото делата на ръцете му ще му се отплатят.</span> <span class="verse"><a name="12">12</a>Народът Ми — деца го угнетяват и жени над него властват. Народе Мой, водачите ти заблуждават и объркаха пътя, по който ходиш.</span> <span class="verse"><a name="13">13</a>ГОСПОД застава на съд и стои да съди народи.</span> <span class="verse"><a name="14">14</a>ГОСПОД ще влезе в съд със старейшините на народа Си и с князете му. И ще им каже: Вие опустошихте лозето! Ограбеното от сиромаха е в къщите ви!</span> <span class="verse"><a name="15">15</a>Защо смазвате народа Ми и смилате лицата на сиромасите? — заявява Господ, ГОСПОД на Войнствата.</span> <span class="verse"><a name="16">16</a>И ГОСПОД каза: Понеже сионските дъщери са горди и ходят с надигната шия и с безсрамни очи, ходят съблазнително и подрънкват с гривните на краката си,</span> <span class="verse"><a name="17">17</a>затова Господ ще оплешиви темето на сионските дъщери и ГОСПОД ще открие срама им.</span> <span class="verse"><a name="18">18</a>В онзи ден ГОСПОД ще отнеме славата на дрънкулките, слънчицата и луничките,</span> <span class="verse"><a name="19">19</a>обиците и гривните и тънките воали,</span> <span class="verse"><a name="20">20</a>и панделките, и верижките на глезените, и поясите, и шишенцата за благоухания, и амулетите,</span> <span class="verse"><a name="21">21</a>и пръстените, и обиците на носа,</span> <span class="verse"><a name="22">22</a>разкошните дрехи и наметалата, и шаловете, и кесиите,</span> <span class="verse"><a name="23">23</a>огледалата и тънките ризи, тюрбаните и покривалата.</span> <span class="verse"><a name="24">24</a>И вместо благоухание ще има гнилота, вместо пояс — въже, вместо накъдрени коси — плешивост, вместо нагръдник — опасано вретище, и изгаряне — наместо красота.</span> <span class="verse"><a name="25">25</a>Мъжете ти от меч ще паднат и силните ти — във война.</span> <span class="verse"><a name="26">26</a>И портите й ще въздишат и ще плачат; и тя ще седи опустошена на земята.</span> </p></div</div></div></body></html>