<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 42</strong></div><p><span class="verse"><a name="1">1</a>Ето Моят служител, когото подкрепям; Моят избраник, в когото е благоволението на душата Ми. Положих Духа Си на Него, Той ще възвести съд на народите.</span> <span class="verse"><a name="2">2</a>Нито ще извика, нито ще издигне глас, нито ще се чуе гласът му навън.</span> <span class="verse"><a name="3">3</a>Смазана тръстика няма да пречупи и тлеещ фитил няма да угаси; ще възвести съда според истината.</span> <span class="verse"><a name="4">4</a>Няма да отслабне, нито да отпадне, докато установи правосъдие на земята. И островите ще очакват Неговия закон.</span> <span class="verse"><a name="5">5</a>Така казва Бог, ГОСПОД, който е създал небесата и ги е разпрострял, който е разстлал земята с произведенията й, който дава дишане на народа, който е по нея, и дух на тези, които ходят по нея.</span> <span class="verse"><a name="6">6</a>Аз, ГОСПОД, Те призовах в правда и ще хвана ръката Ти, и ще Те пазя, и ще Те поставя за завет на народа, за светлина на народите,</span> <span class="verse"><a name="7">7</a>за да отвориш слепите очи, да изведеш от затвора затворниците и от тъмничния дом седящите в мрак.</span> <span class="verse"><a name="8">8</a>Аз съм ГОСПОД, това е Името Ми; и славата Си няма да дам на друг, нито хвалата Си — на изваяните идоли.</span> <span class="verse"><a name="9">9</a>Предишното, ето дойде; и Аз оповестявам ново — преди да изникне, ви го казвам.</span> <span class="verse"><a name="10">10</a>Пейте на ГОСПОДА нова песен, хвалата Му — от краищата на земята, вие, които слизате в морето, и всичко, което го изпълва, острови, и вие, които живеете на тях.</span> <span class="verse"><a name="11">11</a>Нека издигнат глас пустинята и градовете й, селата, в които живее Кидар. Нека пеят обитателите на скалите, нека викат радостно от върховете на планините.</span> <span class="verse"><a name="12">12</a>Нека отдадат слава на ГОСПОДА и нека възвестят хвалата Му по островите.</span> <span class="verse"><a name="13">13</a>ГОСПОД ще излезе като силен мъж, ще възбуди ревност като воин, ще извика, да, ще изреве, ще надделее над враговете Си.</span> <span class="verse"><a name="14">14</a>Дълго време мълчах, останах тих, въздържах се. Но сега ще извикам като раждаща жена, ще погубя и същевременно ще погълна.</span> <span class="verse"><a name="15">15</a>Ще запустя планини и хълмове и ще изсуша всичката им трева; ще направя реките на острови и ще пресуша езерата.</span> <span class="verse"><a name="16">16</a>И ще доведа слепите през път, който не са знаели, ще ги водя в пътеки, които не са познавали; ще направя тъмнината светлина пред тях и неравните пътища — прави. Тези неща ще направя за тях и няма да ги оставя.</span> <span class="verse"><a name="17">17</a>Ще се върнат назад, съвсем ще се посрамят онези, които се уповават на изваяните идоли, които казват на леяните идоли: Вие сте боговете ни!</span> <span class="verse"><a name="18">18</a>Чуйте, глухи, и гледайте, слепи, за да видите!</span> <span class="verse"><a name="19">19</a>Кой е сляп, ако не служителят Ми, и глух като посланика, когото изпращам? Кой е сляп както предания и сляп както служителя ГОСПОДЕН?</span> <span class="verse"><a name="20">20</a>Виждаш много, но не забелязваш, ушите му са отворени, но той не чува.</span> <span class="verse"><a name="21">21</a>ГОСПОД благоволи заради правдата Си да възвеличи закона и да го направи почитан.</span> <span class="verse"><a name="22">22</a>Но той е обран и ограбен народ, всички са уловени в дупки и скрити в тъмнични домове. Плячка са и няма спасител; обир са и никой не казва: Върни го!</span> <span class="verse"><a name="23">23</a>Кой от вас ще даде ухо на това, ще внимава и ще слуша за бъдещето?</span> <span class="verse"><a name="24">24</a>Кой предаде Яков на обир и Израил — на грабители? Не ГОСПОД ли, срещу когото съгрешихме? И не пожелаха да ходят в пътищата Му и не послушаха закона Му.</span> <span class="verse"><a name="25">25</a>И Той изля върху него яростта на гнева Си и силата на битката и тя го опали отвсякъде, но той не разбра; изгори го, но той не го взе присърце.</span> </p></div</div></div></body></html>