<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 47</strong></div><p><span class="verse"><a name="1">1</a>Слез и седни в праха, девице, дъще вавилонска. Седни на земята, няма вече престол, дъще халдейска, защото няма вече да те наричат изтънчена и изнежена.</span> <span class="verse"><a name="2">2</a>Вземи ръчната мелница и мели брашно; махни булото си, вдигни полите си, открий краката си, мини през реки.</span> <span class="verse"><a name="3">3</a>Голотата ти ще се открие, да, срамът ти ще се види. Ще си отмъстя и няма да пожаля никого.</span> <span class="verse"><a name="4">4</a>Изкупителят ни — ГОСПОД на Войнствата е Името Му, Светият Израилев.</span> <span class="verse"><a name="5">5</a>Седи в мълчание и влез в мрака, дъще халдейска, защото няма вече да те наричат господарка на царствата.</span> <span class="verse"><a name="6">6</a>Разгневих се на народа Си, оскверних наследството Си и ги предадох в ръката ти. Ти не им оказа милост, наложи твърде тежкия си ярем върху стареца.</span> <span class="verse"><a name="7">7</a>И каза: Вечно ще бъда господарка! И не взе това присърце и не помисли за края му.</span> <span class="verse"><a name="8">8</a>И сега, чуй това, ти, отдадена на разкош, която седиш безгрижна, която казваш в сърцето си: Аз съм и освен мен няма друга! Няма да седя вдовица и няма да зная обезчадяване.</span> <span class="verse"><a name="9">9</a>Ще дойдат върху теб и двете тези, в миг, в един ден — обезчадяване и вдовство; в пълнотата си ще дойдат върху теб въпреки многото ти заклинания и голямото изобилие на магиите ти.</span> <span class="verse"><a name="10">10</a>И ти беше дръзка в злината си и казваше: Никой не ме вижда! Мъдростта ти и знанието ти те отвърнаха и ти каза в сърцето си: Аз съм и освен мен няма друга!</span> <span class="verse"><a name="11">11</a>Затова ще дойде върху теб зло и няма да можеш да го отвърнеш с магии; и ще те връхлети беда и няма да можеш да я покриеш; и ще дойде внезапно върху теб опустошение и няма да го знаеш.</span> <span class="verse"><a name="12">12</a>Застани сега с магиите си и с многото си заклинания, в които си се трудила от младостта си! Може би ще имаш полза! Може би ще уплашиш някого!</span> <span class="verse"><a name="13">13</a>Умори се в многото си съвещания. Нека застанат сега астролозите, звездобройците и предвещателите по новолунията и да те спасят от това, което идва върху теб!</span> <span class="verse"><a name="14">14</a>Ето, станаха като плява, огън ги изгори. Не можаха да спасят живота си от силата на пламъка. Не е въглен да се стопли човек на него, или огън, да седне човек пред него.</span> <span class="verse"><a name="15">15</a>Такива ти станаха онези, за които си се трудила, с които си търгувала от младостта си. Лутат се всеки на своя страна и няма кой да те спаси.</span> </p></div</div></div></body></html>