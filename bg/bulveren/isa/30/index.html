<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 30</strong></div><p><span class="verse"><a name="1">1</a>Горко на непокорните синове, заявява ГОСПОД, които изпълняват планове, но не от Мен, и които сключват договори, но не чрез Моя Дух, за да прибавят грях на грях;</span> <span class="verse"><a name="2">2</a>които отиват, за да слязат в Египет, без да се допитват до Моята уста, за да се укрепят със силата на фараона и да прибягнат под сянката на Египет!</span> <span class="verse"><a name="3">3</a>Затова силата на фараона ще ви бъде за срам и прибягването под сянката на Египет — за позор.</span> <span class="verse"><a name="4">4</a>Защото първенците му бяха в Танис и посланиците му стигнаха в Ханес.</span> <span class="verse"><a name="5">5</a>Те всички ще бъдат посрамени поради народ, които няма да им е от полза, нито ще бъде помощ, нито полза, а е за срам и дори за позор.</span> <span class="verse"><a name="6">6</a>Пророчество, наложено за южните животни: През земя на скръб и мъка, откъдето излизат лъвица и силен лъв, пепелянка и хвърката огнена змия, носят богатството си на гърба на магаренца и съкровищата си на гърбицата на камили, при народ, който няма да им е от полза,</span> <span class="verse"><a name="7">7</a>защото напразно, безполезно ще помогнат египтяните. Затова викнах за това: Хвалбата им е само да седят!</span> <span class="verse"><a name="8">8</a>Сега иди, напиши това пред тях на дъсчица, и в книга го запиши, и да остане за вечни времена,</span> <span class="verse"><a name="9">9</a>че те са непокорен народ, синове лъжци, синове, които не искат да слушат закона на ГОСПОДА,</span> <span class="verse"><a name="10">10</a>които казват на гледачите: Не гледайте! — и на пророците: Не ни пророкувайте правото, говорете ни ласкателства, пророкувайте измами;</span> <span class="verse"><a name="11">11</a>отстъпете от пътя, отклонете се от пътеката, махнете отпред нас Светия Израилев!</span> <span class="verse"><a name="12">12</a>Затова, така казва Светият Израилев: Понеже презирате това слово и се уповавате на насилие и на коварство и се опирате на тях,</span> <span class="verse"><a name="13">13</a>затова това беззаконие ще ви бъде като пролом, готов да се срине, издутина във висока стена, чието рухване идва внезапно, в един миг.</span> <span class="verse"><a name="14">14</a>И Той ще я строши, както се строшава грънчарски съд, разбит безпощадно, така че сред разбитите му части да не се намира парченце, с което да се вземе огън от огнището и да се гребне вода от щерната.</span> <span class="verse"><a name="15">15</a>Защото така казва Господ БОГ, Светият Израилев: Чрез обръщане и покой ще се избавите, в безмълвие и упование ще бъде силата ви. Но вие не искахте.</span> <span class="verse"><a name="16">16</a>А казахте: Не, ще побегнем на кон! — затова ще бягате; и: Ще яздим на бързи коне! — затова и преследвачите ви ще бъдат бързи.</span> <span class="verse"><a name="17">17</a>Хиляда ще бягате от заплахата на един, от заплахата на петима, докато останете като голо дърво на планински връх и като знаме на хълм.</span> <span class="verse"><a name="18">18</a>Затова ГОСПОД ще чака, за да се смили над вас, и затова ще се превъзвиси, за да ви пожали; защото ГОСПОД е Бог на правосъдие — блажени всички, които Го чакат!</span> <span class="verse"><a name="19">19</a>Защото народ ще живее в Сион, в Ерусалим. Ти няма никога вече да плачеш! Той наистина ще се смили над теб при гласа на вика ти; когато го чуе, ще ти отговори.</span> <span class="verse"><a name="20">20</a>И дори Господ да ви даде хляб на скръб и вода на притеснение, учителите ти няма вече да бъдат скрити, а очите ти ще гледат учителите ти;</span> <span class="verse"><a name="21">21</a>и ушите ти ще слушат слово зад теб, което, когато се отклонявате надясно и когато се отклонявате наляво, ще казва: Този е пътят, ходете по него!</span> <span class="verse"><a name="22">22</a>Тогава вие ще имате за гнусота покритието на сребърните си идоли и обкова на златните си леяни идоли. Ще ги изхвърлиш като гнусота, ще им кажеш: Махай се!</span> <span class="verse"><a name="23">23</a>И Той ще даде дъжд на семето ти, което ще засееш в земята, и хляб като добив от земята, и той ще бъде тлъст и изобилен. И в онзи ден добитъкът ти ще пасе на широки пасбища,</span> <span class="verse"><a name="24">24</a>и воловете и магаренцата, които работят земята, ще ядат чиста зоб, веяна с лопата и веяло.</span> <span class="verse"><a name="25">25</a>И на всяка висока планина и на всеки извисен хълм ще има реки и водни потоци в деня на голямото клане, когато падат кули.</span> <span class="verse"><a name="26">26</a>И светлината на луната ще бъде като светлината на слънцето, а светлината на слънцето ще бъде седмократна, като светлината на седем дни, в деня, когато ГОСПОД превързва раната на народа Си и изцелява язвата от удара им.</span> <span class="verse"><a name="27">27</a>Ето, Името на ГОСПОДА идва отдалеч; гневът Му гори и гъстият Му дим се издига; устните Му са пълни с ярост и езикът Му е като огън пояждащ,</span> <span class="verse"><a name="28">28</a>и диханието Му — като прелял поток, който стига до шията, за да пресее народите в ситото на суетата; и ще има заблудителна юзда в челюстта на народите.</span> <span class="verse"><a name="29">29</a>А у вас ще има песен, както в нощта на свят празник, и радост на сърцето, както когато тръгват със свирки да дойдат на ГОСПОДНИЯ хълм, при Канарата Израилева.</span> <span class="verse"><a name="30">30</a>И ГОСПОД ще направи да се чуе славният Му глас и да се види слизането на ръката Му с яростен гняв и с пламък на огън пояждащ, с пороен дъжд, с буря и градушка от камъни.</span> <span class="verse"><a name="31">31</a>Защото асириецът, който удря с тояга, ще бъде смазан от гласа на ГОСПОДА.</span> <span class="verse"><a name="32">32</a>И всеки удар с определения жезъл, който ГОСПОД ще наложи върху него, ще бъде с тимпанчета и арфи. С размахана ръка ще воюва против него.</span> <span class="verse"><a name="33">33</a>Защото Тофет е отдавна приготвен и за царя е подготвен. Дълбок и широк го направи, кладата му е с огън и много дърва; като поток от сяра диханието на ГОСПОДА ще го запали.</span> </p></div</div></div></body></html>