<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 57</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/57"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 57</strong></div><p><span class="verse"><a name="1">1</a>Праведният загива и никой не взема това присърце; и благочестиви мъже се отнемат от земята и никой не размисля, че праведният се отнема преди злото,</span> <span class="verse"><a name="2">2</a>влиза в мир. Те почиват на леглата си, всеки, който ходи в правотата си.</span> <span class="verse"><a name="3">3</a>А вие, приближете се тук, синове на врачка, потомство на прелюбодеец и на блудница!</span> <span class="verse"><a name="4">4</a>С кого се подигравате? Срещу кого сте раззинали уста и сте изплезили език? Не сте ли синове на престъпление, потомство на лъжа —</span> <span class="verse"><a name="5">5</a>вие, които се разпалвате в страст към идолите под всяко зелено дърво, които колите децата в деретата, под цепките на канарите?</span> <span class="verse"><a name="6">6</a>В гладките камъни на потока е делът ти; те, те са жребият ти. И на тях си изливала възлияния и си принасяла хлебен принос. Мога ли да бъда доволен от това?</span> <span class="verse"><a name="7">7</a>На висока и издигната планина си сложила леглото си и там си се изкачила, за да колиш жертва.</span> <span class="verse"><a name="8">8</a>Зад вратата и стълба си поставила спомена си, защото си се открила на друг освен Мен и си се качила, разширила си леглото си и си сключила завет с тях, обикнала си леглото им, огледала си голотата им.</span> <span class="verse"><a name="9">9</a>Отишла си и при царя с благоуханни масла и си умножила ароматите си, изпратила си посланиците си далеч и си се снижила до Шеол.</span> <span class="verse"><a name="10">10</a>Уморила си се от дългия път, но не си казала: Напразно е. Намерила си подновена сила, затова не си отпаднала.</span> <span class="verse"><a name="11">11</a>И от кого си се уплашила и убояла, че да излъжеш и да не си спомниш за Мен, и да не Ме вземеш присърце? Не мълчах ли Аз, и то от много време? А ти не се боиш от Мен.</span> <span class="verse"><a name="12">12</a>Аз ще известя твоята правда; и делата ти, те няма да те ползват.</span> <span class="verse"><a name="13">13</a>Когато извикаш, нека те отърват сбирщината на идолите ти! Но вятърът ще ги отнесе всички, един лъх ще ги помете. А който се уповава на Мен, ще наследи земята и ще владее светия Ми хълм.</span> <span class="verse"><a name="14">14</a>И ще се каже: Изравнете, изравнете, пригответе пътя, вдигнете спънките от пътя на Моя народ!</span> <span class="verse"><a name="15">15</a>Защото така казва Всевишният и Превъзнесеният, който обитава вечността, чието Име е Светият: Във високото и свято място обитавам, и при онзи, който е със съкрушен и смирен дух, за да съживявам духа на смирените и да съживявам сърцето на съкрушените.</span> <span class="verse"><a name="16">16</a>Защото няма да се съдя с хората вечно и няма навеки да се гневя, защото духът им би примрял пред Мен, и душите, които Аз съм направил.</span> <span class="verse"><a name="17">17</a>Заради беззаконието на алчността му се разгневих и го поразих, скрих лицето Си и се разгневих; а той отстъпнически ходеше по пътя на сърцето си.</span> <span class="verse"><a name="18">18</a>Видях пътищата му и ще го изцеля, и ще го водя, и ще върна утехата на него и на скърбящите му.</span> <span class="verse"><a name="19">19</a>Аз създавам плода на устните. Мир, мир на далечния и на близкия, казва ГОСПОД, и ще го изцеля.</span> <span class="verse"><a name="20">20</a>А безбожните са като развълнувано море, защото не може да утихне и водите му изхвърлят тиня и кал.</span> <span class="verse"><a name="21">21</a>Няма мир за безбожните, казва моят Бог.</span> </p></div</div></div></body></html>