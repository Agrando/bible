<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 8</strong></div><p><span class="verse"><a name="1">1</a>И ГОСПОД ми каза: Вземи си една голяма дъска и напиши на нея четливо: За Махер-Шалал-Хаш-Баз.</span> <span class="verse"><a name="2">2</a>И аз си взех верни свидетели, свещеника Урия и Захария, сина на Еверехия.</span> <span class="verse"><a name="3">3</a>И се приближих при пророчицата и тя забременя и роди син. И ГОСПОД ми каза: Наречи го Махер-Шалал-Хаш-Баз;</span> <span class="verse"><a name="4">4</a>защото преди да се научи момчето да вика: Татко мой! — и: Майко моя! — богатството на Дамаск и плячката на Самария ще бъдат занесени пред асирийския цар.</span> <span class="verse"><a name="5">5</a>И ГОСПОД продължи да ми говори и каза:</span> <span class="verse"><a name="6">6</a>Понеже този народ презря тихо течащите води на Силоам и се радва на Расин и на сина на Ромелия,</span> <span class="verse"><a name="7">7</a>затова, ето, ГОСПОД довежда върху тях силните и големи води на реката Ефрат, асирийския цар и цялата му слава. И той ще излезе от всичките си корита и ще прелее над всичките си брегове.</span> <span class="verse"><a name="8">8</a>Ще нахлуе в Юда, ще залее и ще наводни, ще стигне до гуша, и разперените му криле ще изпълнят ширината на земята ти, Емануиле.</span> <span class="verse"><a name="9">9</a>Съюзете се народи, бъдете съкрушени! И чуйте всички от далечините на земята! Опашете се и бъдете съкрушени! Опашете се и бъдете съкрушени!</span> <span class="verse"><a name="10">10</a>Кройте план, но той ще се осуети; говорете дума, но тя няма да стане, защото Бог е с нас.</span> <span class="verse"><a name="11">11</a>Защото така ми говори ГОСПОД, като ръката Му ме сграбчи, като ме научи да не ходя в пътя на този народ и каза:</span> <span class="verse"><a name="12">12</a>Не наричайте заговор всичко, което този народ нарича заговор; и от това, от което те се боят, не се бойте и не треперете.</span> <span class="verse"><a name="13">13</a>ГОСПОДА на Войнствата — Него осветете, от Него се бойте и от Него треперете.</span> <span class="verse"><a name="14">14</a>И Той ще бъде за светилище, но и за камък на препъване и за канара на съблазън за двата израилеви дома, за мрежа и за примка на ерусалимските жители.</span> <span class="verse"><a name="15">15</a>И мнозина от тях ще се спънат, ще паднат и ще бъдат съкрушени, ще се впримчат и ще бъдат уловени.</span> <span class="verse"><a name="16">16</a>Вържи свидетелството, запечатай закона между учениците Ми.</span> <span class="verse"><a name="17">17</a>И аз ще чакам ГОСПОДА, който крие лицето Си от якововия дом, и на Него ще се надявам.</span> <span class="verse"><a name="18">18</a>Ето, аз и децата, които ми е дал ГОСПОД за знамения и за чудеса в Израил от ГОСПОДА на Войнствата, който обитава на хълма Сион.</span> <span class="verse"><a name="19">19</a>И когато ви кажат: Допитвайте се до медиумите и до спиритистите, които шепнат и мърморят, отговорете: Не трябва ли един народ да се допита до своя Бог? Да се допита ли до мъртвите за живите?</span> <span class="verse"><a name="20">20</a>Да се върнат при закона и свидетелството! Ако не говорят според това слово, наистина няма за тях зазоряване.</span> <span class="verse"><a name="21">21</a>И ще минат през тази земя тежко притискани и изгладнели; и когато огладнеят, ще негодуват и ще злословят царя си и Бога си. И ще погледнат нагоре,</span> <span class="verse"><a name="22">22</a>после ще се взрат в земята, и ето, скръб и тъмнина, и мъчителен мрак, и ще бъдат отхвърлени във тъмнината.</span> </p></div</div></div></body></html>