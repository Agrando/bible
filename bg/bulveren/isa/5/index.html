<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 5</strong></div><p><span class="verse"><a name="1">1</a>Сега ще пея на възлюбения си, песен на обичния си за лозето Му. Възлюбеният ми имаше лозе на много тлъст хълм.</span> <span class="verse"><a name="2">2</a>Окопа го, очисти го от камъните и го насади с избрана лоза, построи сред него кула, изкопа в него и лин. И очакваше да роди грозде, но то роди киселици.</span> <span class="verse"><a name="3">3</a>И сега, ерусалимски жители и юдови мъже, съдете, моля, между Мен и лозето Ми!</span> <span class="verse"><a name="4">4</a>Какво още можеше да се направи за лозето Ми, което не му направих? Защо очаквах да роди грозде, а то роди киселици?</span> <span class="verse"><a name="5">5</a>И сега, ето, ще ви известя какво ще направя на лозето Си: ще махна оградата му и то ще се похаби; ще съборя стената му и то ще бъде потъпкано.</span> <span class="verse"><a name="6">6</a>И ще го запустя — няма да бъде подрязано, нито прекопано и ще обрасне с тръни и бодили. Ще заповядам и на облаците да не валят дъжд над него.</span> <span class="verse"><a name="7">7</a>Защото лозето на ГОСПОДА на Войнствата е израилевият дом и юдовите мъже са насаждението, което Го радва. И Той очакваше правосъдие, но ето, кръвопролитие; очакваше правда, но ето, писък.</span> <span class="verse"><a name="8">8</a>Горко на онези, които прибавят къща към къща, и събират нива с нива, докато не остане място и си направите да живеете сами сред земята!</span> <span class="verse"><a name="9">9</a>ГОСПОД на Войнствата ми говори в ушите: Наистина многото къщи ще останат пусти, големите и хубавите домове — без жители;</span> <span class="verse"><a name="10">10</a>защото десет акра лозе ще дадат един ват вино, и един кор семе ще даде една ефа плод.</span> <span class="verse"><a name="11">11</a>Горко на онези, които подраняват сутрин, за да търсят спиртно питие и продължават до късно вечер, докато ги разпали виното!</span> <span class="verse"><a name="12">12</a>И с арфа и лира, с тъпан и свирка, и с вино са техните пирове, но не се взират в делото на ГОСПОДА и не виждат действието на ръцете Му.</span> <span class="verse"><a name="13">13</a>Затова Моят народ е откаран в плен — от липса на знание. И почитаните им мъже умират от глад и множеството им съхне от жажда.</span> <span class="verse"><a name="14">14</a>Затова Шеол е разширил гърлото си и отворил безмерно устата си и в него слизат славата му и множеството му, и великолепието му, и онези, които се веселят в него.</span> <span class="verse"><a name="15">15</a>И приведе се обикновеният човек и сниши се издигнатият мъж; и очите на гордите се снишават.</span> <span class="verse"><a name="16">16</a>А ГОСПОД на Войнствата се възвишава в правосъдие; и Бог, Светият, се освещава в правда.</span> <span class="verse"><a name="17">17</a>И агнетата ще пасат там като в пасбищата си, чужденци ще поядат запустелите места на тлъстите.</span> <span class="verse"><a name="18">18</a>Горко на онези, които притеглят беззаконието с въжета от суета, и греха — като с ремъци на колесница;</span> <span class="verse"><a name="19">19</a>които казват: Нека побърза, нека ускори делото Си, да го видим! И нека приближи и дойде възнамеряваното от Светия Израилев, да го разберем!</span> <span class="verse"><a name="20">20</a>Горко на онези, които наричат злото добро, а доброто зло; които слагат тъмнина за светлина и светлина за тъмнина; които слагат горчиво за сладко и сладко за горчиво!</span> <span class="verse"><a name="21">21</a>Горко на онези, които са мъдри в очите си, и които са разумни пред себе си!</span> <span class="verse"><a name="22">22</a>Горко на онези, които са юнаци да пият вино и силни да размесват спиртно питие;</span> <span class="verse"><a name="23">23</a>които за дарове оправдават беззаконния и отнемат от праведния правото му!</span> <span class="verse"><a name="24">24</a>Затова, както огнен език пояжда плявата и както сламата се губи в пламъка, така и техният корен ще стане като гнилота и цветът им ще отлети като прах, защото отхвърлиха закона на ГОСПОДА на Войнствата и презряха словото на Светия Израилев.</span> <span class="verse"><a name="25">25</a>Затова гневът на ГОСПОДА пламна против народа Му и Той простря ръката Си против него и го порази. И планините потрепериха и труповете им станаха като боклук сред пътищата. При всичко това гневът Му не се отвърна и ръката Му е още простряна.</span> <span class="verse"><a name="26">26</a>И Той ще издигне знаме за народите от далеч и ще подсвирне на живеещия на край земята; и ето, той ще дойде скоро, бързо.</span> <span class="verse"><a name="27">27</a>Никой в него не е изморен, нито се спъва, никой не задрямва, не заспива, поясът на кръста им не се разпасва и ремък на обувките им не се скъсва.</span> <span class="verse"><a name="28">28</a>Стрелите му са остри, всичките му лъкове опънати, копитата на конете му се считат като кремък, а колелата му — като вихрушка.</span> <span class="verse"><a name="29">29</a>Ревът му е като лъвица, реве като младите лъвове; ръмжи, сграбчва лова и го завлича и няма кой да го спаси.</span> <span class="verse"><a name="30">30</a>И ще ръмжи над него в онзи ден като бученето на морето. И ако се погледне към земята, ето, тъмнина и скръб, и светлината в облаците й е помрачена.</span> </p></div</div></div></body></html>