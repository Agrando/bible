<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 28</strong></div><p><span class="verse"><a name="1">1</a>Горко на горделивия венец на ефремовите пияници и на повехналия цвят на славната му красота, който е на върха на тлъстата долина на победените от виното!</span> <span class="verse"><a name="2">2</a>Ето, ГОСПОД има един мощен и силен, като буря с град и опустошителна вихрушка, като буря от силни прелели води поваля с ръка на земята.</span> <span class="verse"><a name="3">3</a>С крака ще се тъпче горделивият венец на ефремовите пияници.</span> <span class="verse"><a name="4">4</a>И повехналият цвят на славната им красота, който е на върха на тлъстата долина, ще стане като ранната й смокиня преди лятото, която, щом я вземе в ръка онзи, който я види, я поглъща.</span> <span class="verse"><a name="5">5</a>В онзи ден ГОСПОД на Войнствата ще бъде славен венец и красива корона за остатъка от народа Си,</span> <span class="verse"><a name="6">6</a>и дух на правосъдие за онзи, който седи да съди, и сила за тези, които отблъсват битката до портата.</span> <span class="verse"><a name="7">7</a>Но и тези се клатушкат от вино и се заблудиха от спиртно питие; свещеник и пророк се клатушкат от спиртно питие, обладани са от вино, заблудиха се от спиртно питие, клатушкат се във видението, препъват се в съденето,</span> <span class="verse"><a name="8">8</a>защото всичките трапези са пълни с бълвоч и нечистота, така че няма място.</span> <span class="verse"><a name="9">9</a>Кого да научи на знание? На кого да даде да разбере посланието? Отбитите от мляко ли? Отделените от гърди ли?</span> <span class="verse"><a name="10">10</a>Защото дава заповед след заповед, заповед след заповед, правило след правило, правило след правило, тук малко, там малко.</span> <span class="verse"><a name="11">11</a>Наистина с гъгниви устни и с друг език ще говори на този народ</span> <span class="verse"><a name="12">12</a>Онзи, който им каза: Това е почивката, успокойте уморения; и това е отдихът! — но те не желаеха да слушат.</span> <span class="verse"><a name="13">13</a>Затова словото ГОСПОДНО ще стане за тях заповед след заповед, заповед след заповед, правило след правило, правило след правило, тук малко, там малко — за да ходят и да паднат по гръб и да се разбият, да се впримчат и да се хванат.</span> <span class="verse"><a name="14">14</a>Затова слушайте словото ГОСПОДНО, вие присмивачи, властници на този народ, който е в Ерусалим.</span> <span class="verse"><a name="15">15</a>Понеже казахте: Сключихме завет със смъртта и направихме договор с Шеол — когато заливащото бедствие минава, да не дойде до нас, защото си направихме лъжата прибежище и се скрихме в измамата.</span> <span class="verse"><a name="16">16</a>Затова, така казва Господ БОГ: Ето, Аз полагам в Сион камък за основа, избран камък, скъпоценен крайъгълен камък, здрава основа; който вярва в Него, няма да бърза страхливо.</span> <span class="verse"><a name="17">17</a>Ще направя правосъдието мерителна връв и правдата — везна; и градушка ще помете прибежището при лъжата и води ще залеят скривалището.</span> <span class="verse"><a name="18">18</a>Заветът ви със смъртта ще бъде унищожен и договорът ви с Шеол няма да устои. Когато заливащото бедствие минава, ще бъдете стъпкани от него.</span> <span class="verse"><a name="19">19</a>Колкото пъти минава, ще ви хваща; защото сутрин след сутрин ще минава, денем и нощем; и само слухът за него да чуе някой, ще се ужаси.</span> <span class="verse"><a name="20">20</a>Защото леглото е твърде късо, за да се изтегне някой и завивката е твърде тясна, за да се завие някой.</span> <span class="verse"><a name="21">21</a>Защото ГОСПОД ще стане както на хълма Ферасим, ще се разгневи както в долината Гаваон, за да направи делото Си, чудното Си дело, и да извърши работата Си, удивителната Си работа.</span> <span class="verse"><a name="22">22</a>И сега не се присмивайте, да не би да се стегнат оковите ви по-здраво; защото чух за погубление, предрешено от Господа БОГА на Войнствата, над цялата земя.</span> <span class="verse"><a name="23">23</a>Дайте ухо и слушайте гласа ми; внимавайте и слушайте какво говоря!</span> <span class="verse"><a name="24">24</a>Орачът всеки ден ли оре, за да посее? Всеки ден ли разтваря бразди и разбива буците на нивата си?</span> <span class="verse"><a name="25">25</a>Когато изравни лицето й, не пръска ли копър и не посява ли кимион, не сее ли жито в редове и ечемика на определеното му място, и бяло жито наоколо?</span> <span class="verse"><a name="26">26</a>Защото неговият Бог го учи да постъпва правилно и го поучава.</span> <span class="verse"><a name="27">27</a>Защото не се вършее копър с диканя и кола не се върти върху кимиона, а копърът се очуква с тояга и кимионът — с прът.</span> <span class="verse"><a name="28">28</a>А хлебното жито се стрива. Защото човек не го вършее постоянно и не го стрива с колелото на колата си, и не го раздробява с копитата на конете си.</span> <span class="verse"><a name="29">29</a>И това също произлиза от ГОСПОДА на Войнствата, който е чудесен в съвет, превъзходен в мъдрост.</span> </p></div</div></div></body></html>