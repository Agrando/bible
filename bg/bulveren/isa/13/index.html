<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 13</strong></div><p><span class="verse"><a name="1">1</a>Пророчеството, наложено за Вавилон, което се откри на Исая, сина на Амос:</span> <span class="verse"><a name="2">2</a>Издигнете знаме на гола планина, извисете глас към тях, помахайте с ръка, за да влязат в портите на благородните.</span> <span class="verse"><a name="3">3</a>Аз заповядах на осветените Си, повиках също и силните Си, за да изпълнят гнева Ми — онези, които се радват на Моето величие.</span> <span class="verse"><a name="4">4</a>Глас на множество по планините като на голям народ! Метежен шум от царствата на събраните народи! ГОСПОД на Войнствата преглежда войска за бой.</span> <span class="verse"><a name="5">5</a>Те идват от далечна земя, от небесните краища — ГОСПОД и оръдията на негодуването Му, за да погуби цялата земя.</span> <span class="verse"><a name="6">6</a>Ридайте, защото Денят на ГОСПОДА е близо, идва като опустошение от Всемогъщия.</span> <span class="verse"><a name="7">7</a>Затова всички ръце ще отслабнат и всяко човешко сърце ще се стопи.</span> <span class="verse"><a name="8">8</a>Те ще се ужасят, болки и скърби ще ги обземат, ще се мъчат като раждаща жена. Смаяни ще се гледат един друг, лицата им ще пламтят.</span> <span class="verse"><a name="9">9</a>Ето, Денят на ГОСПОДА идва жесток, с ярост и пламенен гняв, за да направи земята пуста и да изтреби от нея грешниците й,</span> <span class="verse"><a name="10">10</a>защото небесните звезди и съзвездия няма да излъчват светлината си, слънцето ще помътнее при изгрева си и луната няма да свети със сиянието си.</span> <span class="verse"><a name="11">11</a>Ще накажа света за злината и безбожните — за беззаконието им; ще сложа край на големеенето на гордите и ще смиря надменността на насилниците.</span> <span class="verse"><a name="12">12</a>Ще направя смъртния да е по-скъп от чистото злато, и човека — от офирското злато.</span> <span class="verse"><a name="13">13</a>Затова ще разклатя небесата и земята ще се потресе от мястото си при яростта на ГОСПОДА на Войнствата, в деня на пламенния Му гняв.</span> <span class="verse"><a name="14">14</a>И ще бъде както гонена сърна и овце, които никой не събира — ще се върнат всеки при народа си и ще бягат всеки в земята си.</span> <span class="verse"><a name="15">15</a>Всеки, който се намери, ще бъде пронизан и всеки заловен ще падне от меч.</span> <span class="verse"><a name="16">16</a>И децата им ще бъдат смазани пред очите им, къщите им ще бъдат разграбени и жените им — изнасилвани.</span> <span class="verse"><a name="17">17</a>Ето, ще подбудя против тях мидяните, които не зачитат среброто и не се наслаждават на златото.</span> <span class="verse"><a name="18">18</a>С лъковете си ще смажат юношите и няма да се смилят за плода на утробата, окото им няма да пощади децата.</span> <span class="verse"><a name="19">19</a>И с Вавилон, славата на царствата, гордостта на величието на халдейците, ще стане както когато Бог разори Содом и Гомора:</span> <span class="verse"><a name="20">20</a>няма да се насели навеки и няма да бъде обитаван за всички поколения. И араби няма да разпъват шатри там и овчари няма да почиват там.</span> <span class="verse"><a name="21">21</a>Но пустинни зверове ще почиват там, къщите им ще бъдат пълни с виещи животни, камилоптици ще живеят там и космати демони ще подскачат там;</span> <span class="verse"><a name="22">22</a>хиени ще вият в дворците им и чакали — в увеселителните дворци. И времето му скоро ще дойде, дните му няма да се продължат.</span> </p></div</div></div></body></html>