<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 26</strong></div><p><span class="verse"><a name="1">1</a>В онзи ден тази песен ще се изпее в юдовата земя: Имаме укрепен град; спасение ще постави Бог за стени и окоп.</span> <span class="verse"><a name="2">2</a>Отворете портите, за да влезе праведният народ, който пази истината.</span> <span class="verse"><a name="3">3</a>Ще опазиш в съвършен мир здравия по дух, защото на Теб се уповава.</span> <span class="verse"><a name="4">4</a>Уповавайте се на ГОСПОДА навеки, защото Господ БОГ е вечна канара.</span> <span class="verse"><a name="5">5</a>Защото събори живеещите нависоко, снижи високостоящия град, снижи го чак до земята, хвърли го дори в пръстта.</span> <span class="verse"><a name="6">6</a>Крак ще го потъпче, краката на сиромаха, стъпките на бедния.</span> <span class="verse"><a name="7">7</a>Пътят на праведния е равен. Ти изравняваш пътеката на праведния.</span> <span class="verse"><a name="8">8</a>Да, в пътя на Твоите присъди, ГОСПОДИ, Те чакахме; към Твоето Име и към Твоя спомен е желанието на душата ни.</span> <span class="verse"><a name="9">9</a>С душата си копнея за Теб нощем; да, и с дълбочината на духа си Те търся в зори, защото, когато Твоите присъди се вършат на земята, жителите на света се учат на правда.</span> <span class="verse"><a name="10">10</a>Ако се окаже милост на безбожния, той пак няма да се научи на правда; в земята на правотата ще постъпва неправедно и няма да погледне на величието на ГОСПОДА.</span> <span class="verse"><a name="11">11</a>ГОСПОДИ, ръката Ти е издигната, но те не виждат; ще видят ревността за народа и ще се засрамят; да, огън ще погълне враговете Ти.</span> <span class="verse"><a name="12">12</a>ГОСПОДИ, Ти ще отредиш мир за нас, защото и всичките ни дела си извършил за нас.</span> <span class="verse"><a name="13">13</a>ГОСПОДИ, Боже наш, други господари освен Теб са владели над нас — само чрез Теб ще изповядваме Твоето Име!</span> <span class="verse"><a name="14">14</a>Мъртвите няма да живеят, сенките няма да станат; затова Ти си ги наказал и изтребил, и си изличил всеки спомен за тях.</span> <span class="verse"><a name="15">15</a>Умножил си народа, ГОСПОДИ, умножил си народа, прославил си Се, разширил си всичките граници на страната.</span> <span class="verse"><a name="16">16</a>ГОСПОДИ, в скръбта Те потърсиха, изляха молитвен шепот, когато наказанието Ти беше върху тях.</span> <span class="verse"><a name="17">17</a>Както бременна жена, когато наближава да роди, се превива и вика в болките си, такива станахме и ние пред Теб, ГОСПОДИ.</span> <span class="verse"><a name="18">18</a>Станахме бременни, превивахме се, но като че ли вятър родихме — не извършихме спасение за земята и не се родиха жители на света.</span> <span class="verse"><a name="19">19</a>Ще оживеят мъртвите ти, моите мъртви тела ще възкръснат. Събудете се и запейте радостно вие, които обитавате в пръстта, защото росата ти е като росата на тревите и земята ще роди мъртвите.</span> <span class="verse"><a name="20">20</a>Иди, народе Мой, влез в скришните си стаи, и затвори вратите си след себе си; скрий се за един малък миг, докато премине гневът.</span> <span class="verse"><a name="21">21</a>Защото, ето, ГОСПОД излиза от мястото Си, за да накаже жителите на земята за беззаконието им. И земята ще открие кървите си и няма вече да покрива убитите си.</span> </p></div</div></div></body></html>