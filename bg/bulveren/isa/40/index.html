<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 40</strong></div><p><span class="verse"><a name="1">1</a>Утешавайте, утешавайте народа Ми, казва вашият Бог.</span> <span class="verse"><a name="2">2</a>Говорете по сърцето на Ерусалим и извикайте към него, че времето на робуването му се изпълни, че беззаконието му се прости, защото взе от ръката на ГОСПОДА двойно за всичките си грехове.</span> <span class="verse"><a name="3">3</a>Глас на един, който вика: Пригответе в пустинята пътя на ГОСПОДА! Права направете в степта пътеката за нашия Бог.</span> <span class="verse"><a name="4">4</a>Всяка долина ще се издигне и всяка планина и хълм ще се сниши; кривото ще стане право и неравните места — равнина.</span> <span class="verse"><a name="5">5</a>И славата на ГОСПОДА ще се яви и всяка плът заедно ще я види; защото устата на ГОСПОДА изговори това.</span> <span class="verse"><a name="6">6</a>Глас на един, който казва: Провъзгласи! И се отговори: Какво да провъзглася? Всяко създание е трева и цялата му красота — като полския цвят.</span> <span class="verse"><a name="7">7</a>Тревата изсъхна, цветът й окапа, защото диханието ГОСПОДНО подухна върху него. Наистина народът е трева.</span> <span class="verse"><a name="8">8</a>Тревата изсъхна, цветът й окапа, но словото на нашия Бог ще трае до века.</span> <span class="verse"><a name="9">9</a>Изкачи се на висока планина, ти, Сионе, който носиш добра вест! Издигни силно гласа си, ти, Ерусалиме, който носиш добра вест! Издигни глас, не бой се, кажи на юдовите градове: Ето вашият Бог!</span> <span class="verse"><a name="10">10</a>Ето, Господ БОГ ще дойде със сила и силата Му ще владее за Него. Ето, наградата Му е с Него и отплатата Му — пред Него.</span> <span class="verse"><a name="11">11</a>Той ще пасе стадото Си като овчар, ще събере агнетата със силата Си, ще ги носи в пазвата Си и ще води полека дойните.</span> <span class="verse"><a name="12">12</a>Кой е премерил водите с шепата си и измерил небесата с педя, побрал в мярка пръстта на земята и претеглил планините с теглилка и хълмовете — с везни?</span> <span class="verse"><a name="13">13</a>Кой е измерил Духа ГОСПОДЕН и като Негов съветник Го е научил?</span> <span class="verse"><a name="14">14</a>С кого се е съветвал, че да Му е дал разум и да Го е научил на пътя на правосъдието, и да Го е научил на знание, и да Му е показал пътя на разума?</span> <span class="verse"><a name="15">15</a>Ето, народите са като капка от ведро и се считат като ситен прашец на везните. Ето, островите са като ситен прах, който се вдига.</span> <span class="verse"><a name="16">16</a>И Ливан не стига за гориво и животните му не стигат за всеизгаряне.</span> <span class="verse"><a name="17">17</a>Всичките народи са като нищо пред Него, считат се пред Него за по-малко от нищо и празнота.</span> <span class="verse"><a name="18">18</a>И на кого ще уподобите Бога? И какво подобие ще сравните с Него?</span> <span class="verse"><a name="19">19</a>Майсторът излива кумира и златарят го обковава със злато и лее сребърни верижки.</span> <span class="verse"><a name="20">20</a>Който е твърде беден за такъв принос, избира негниещо дърво и търси за него изкусен майстор, за да го направи непоклатим кумир!</span> <span class="verse"><a name="21">21</a>Не знаете ли? Не сте ли чули? Не ви ли се е известило отначало? Не сте ли разбрали от основаването на земята?</span> <span class="verse"><a name="22">22</a>Той е, който седи над кръга на земята, и жителите й са като скакалци; който простира небето като завеса и го разпъва като шатра за живеене,</span> <span class="verse"><a name="23">23</a>който докарва първенците до нищо и прави земните съдии като нищо —</span> <span class="verse"><a name="24">24</a>едва посадени, едва засети, едва вкоренил се стволът им в земята, и Той подухва върху тях и те изсъхват, и вихрушката ги помита като плява.</span> <span class="verse"><a name="25">25</a>И на кого ще Ме уподобите, че да му бъда равен? -- казва Светият.</span> <span class="verse"><a name="26">26</a>Вдигнете очите си нагоре и вижте: Кой е създал тези звезди? Извежда множеството им под брой, вика всичките по име. Поради величието на силата Му и понеже е мощен във власт, нито едно не липсва.</span> <span class="verse"><a name="27">27</a>Защо казваш, Якове, и говориш, Израилю: Пътят ми е скрит от ГОСПОДА и правото ми се пренебрегва от моя Бог?</span> <span class="verse"><a name="28">28</a>Не знаеш ли? Не си ли чул? ГОСПОД е вечният Бог, Създателят на земните краища. Той не се уморява и не отслабва, разумът Му е неизследим.</span> <span class="verse"><a name="29">29</a>Той дава на уморените сила и умножава мощта на немощните.</span> <span class="verse"><a name="30">30</a>И юношите ще се уморят и ще отслабнат, и младите мъже съвсем ще паднат,</span> <span class="verse"><a name="31">31</a>но онези, които чакат ГОСПОДА, ще подновят силата си, ще се издигат като орли. Ще тичат и няма да отслабнат, ще ходят и няма да се уморят.</span> </p></div</div></div></body></html>