<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/isa/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/isa">Isaiah</a> &gt <strong>Chapter 43</strong></div><p><span class="verse"><a name="1">1</a>И сега, така казва ГОСПОД, Създателят ти, Якове, и Творецът ти, Израилю: Не бой се, защото те изкупих, призовах те по име, ти си Мой.</span> <span class="verse"><a name="2">2</a>Когато минаваш през водите, Аз ще бъда с теб; и през реките — няма да те потопят. Когато ходиш през огъня, няма да се изгориш и пламъкът няма да те опали.</span> <span class="verse"><a name="3">3</a>Защото Аз съм ГОСПОД, твоят Бог, Светият Израилев, твоят Спасител. За твой откуп дадох Египет, Етиопия и Сева — за теб.</span> <span class="verse"><a name="4">4</a>Понеже ти беше скъпоценен пред очите Ми и почетен, и Аз те възлюбих, затова давам хора за теб и племена — за живота ти.</span> <span class="verse"><a name="5">5</a>Не бой се, защото Аз съм с теб! От изток ще доведа потомството ти и от запад ще те събера.</span> <span class="verse"><a name="6">6</a>Ще кажа на севера: Предай! — и на юга: Не задържай! Доведи синовете Ми отдалеч и дъщерите Ми — от края на земята;</span> <span class="verse"><a name="7">7</a>всеки, който се нарича с Името Ми, когото създадох за славата Си, когото сътворих, да, и го направих.</span> <span class="verse"><a name="8">8</a>Изведи слепия народ, който има очи, и глухите, които имат уши!</span> <span class="verse"><a name="9">9</a>Нека се съберат заедно всичките народи и нека се струпат племената! Кой от тях може да изяви това и да ни извести какво е било отначало? Нека доведат свидетелите си и да се оправдаят, за да чуят хората и да кажат: Истина е!</span> <span class="verse"><a name="10">10</a>Вие сте Мои свидетели, заявява ГОСПОД, и служителят Ми, когото избрах — за да Ме познаете и да повярвате в Мен, и да разберете, че Аз Съм; преди Мен не е имало Бог и след Мен няма да има.</span> <span class="verse"><a name="11">11</a>Аз, Аз съм ГОСПОД, и освен Мен няма спасител.</span> <span class="verse"><a name="12">12</a>Аз изявих и спасих, и известих, и между вас нямаше чужд бог; затова вие сте Мои свидетели, заявява ГОСПОД, и Аз съм Бог.</span> <span class="verse"><a name="13">13</a>И от вечността Аз Съм и няма кой да избавя от ръката Ми. Аз действам и кой ще Ми попречи?</span> <span class="verse"><a name="14">14</a>Така казва ГОСПОД, Изкупителят ви, Светият Израилев: Заради вас изпратих във Вавилон и ще доведа всички като бежанци, и халдейците, в корабите, за които викаха.</span> <span class="verse"><a name="15">15</a>Аз съм ГОСПОД, Светият ваш, Създателят Израилев, вашият Цар.</span> <span class="verse"><a name="16">16</a>Така казва ГОСПОД, който дава път в морето и пътека в буйните води,</span> <span class="verse"><a name="17">17</a>който извежда колесници и коне, войска и сила: Заедно ще легнат, няма да станат, угаснаха, като фитил изтляха.</span> <span class="verse"><a name="18">18</a>Не си спомняйте какво е било отначало, и не мислете за древните събития.</span> <span class="verse"><a name="19">19</a>Ето, Аз правя нещо ново; сега ще се появи — няма ли да го познаете? Да! Ще направя път в пустинята и реки в безводната земя.</span> <span class="verse"><a name="20">20</a>Полските зверове ще Ме прославят, чакалите и камилоптиците, защото давам вода в пустинята, реки в безводната земя, за да напоя народа Си, избраните Си.</span> <span class="verse"><a name="21">21</a>Този народ образувах за Себе Си, за да разказва хвалата Ми.</span> <span class="verse"><a name="22">22</a>Но ти не Ме призова, Якове, отегчи се от Мен, Израилю.</span> <span class="verse"><a name="23">23</a>Не си Ми принасял агнетата на всеизгарянията си и не си Ме почитал с жертвите си. Аз не съм те затруднил с приноси и не съм ти дотегнал с ливан.</span> <span class="verse"><a name="24">24</a>Не си Ми купувал благоуханна тръстика с пари и не си Ме наситил с тлъстината на жертвите си. А ти си Ме затруднил с греховете си и си ми дотегнал с беззаконията си.</span> <span class="verse"><a name="25">25</a>Аз, Аз съм, който изтривам твоите престъпления заради Себе Си, и няма да помня греховете ти.</span> <span class="verse"><a name="26">26</a>Подсети Ме, за да се съдим заедно; говори, за да се оправдаеш.</span> <span class="verse"><a name="27">27</a>Твоят праотец съгреши и учителите ти отстъпиха от Мен.</span> <span class="verse"><a name="28">28</a>А Аз ще сваля от свещенството им началниците на светилището, ще предам Яков на проклятие и Израил на поругание.</span> </p></div</div></div></body></html>