<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 4</strong></div><p><span class="verse"><a name="1">1</a>Послушайте, деца, бащина поука и внимавайте, за да знаете разум,</span> <span class="verse"><a name="2">2</a>понеже ви давам добро учение — не оставяйте наставлението ми.</span> <span class="verse"><a name="3">3</a>Защото и аз бях син на баща си, гален и единствен на майка си,</span> <span class="verse"><a name="4">4</a>и той ме наставляваше и ми казваше: Нека сърцето ти държи думите ми! Пази заповедите ми и живей!</span> <span class="verse"><a name="5">5</a>Придобий мъдрост, придобий разум! Не забравяй и не се отклонявай от думите на устата ми.</span> <span class="verse"><a name="6">6</a>Не я оставяй и тя ще те пази; обичай я и ще те закриля.</span> <span class="verse"><a name="7">7</a>Началото е мъдрост; придобивай мъдрост и с всичко придобито придобивай разум.</span> <span class="verse"><a name="8">8</a>Издигай я, и ще те възвиси; ще ти донесе почит, когато я прегърнеш.</span> <span class="verse"><a name="9">9</a>Ще положи на главата ти благодатен венец; ще ти даде славна корона.</span> <span class="verse"><a name="10">10</a>Слушай, сине мой, и приеми думите ми, и ще ти се умножат години на живот.</span> <span class="verse"><a name="11">11</a>Наставлявах те в пътя на мъдростта, водих те по прави пътища.</span> <span class="verse"><a name="12">12</a>Когато ходиш, стъпките ти няма да бъдат стеснени и когато тичаш, няма да се спънеш.</span> <span class="verse"><a name="13">13</a>Хвани се здраво за поуката, не я изпускай, пази я, защото тя е животът ти.</span> <span class="verse"><a name="14">14</a>Не влизай в пътеката на безбожните и не ходи в пътя на злите;</span> <span class="verse"><a name="15">15</a>отбягвай го, не минавай по него, отвърни се от него и продължи.</span> <span class="verse"><a name="16">16</a>Защото те не заспиват, ако не сторят зло, и сън не ги хваща, ако не спънат някого,</span> <span class="verse"><a name="17">17</a>понеже ядат хляба на нечестието и пият виното на насилието.</span> <span class="verse"><a name="18">18</a>Но пътеката на праведните е като светлата зора, която свети все по-ярко, докато стане съвършен ден.</span> <span class="verse"><a name="19">19</a>Пътят на безбожните е като мрак — те не знаят от какво се спъват.</span> <span class="verse"><a name="20">20</a>Сине мой, внимавай в думите ми, приклони ухото си към моите слова.</span> <span class="verse"><a name="21">21</a>Да не се отдалечат от очите ти, пази ги вътре в сърцето си,</span> <span class="verse"><a name="22">22</a>защото те са живот за тези, които ги намират, и изцеление за цялото им тяло.</span> <span class="verse"><a name="23">23</a>Повече от всичко, което пазиш, пази сърцето си, защото от него са изворите на живота.</span> <span class="verse"><a name="24">24</a>Отмахни от себе си нечестни уста и отдалечи от себе си лъжливи устни.</span> <span class="verse"><a name="25">25</a>Нека очите ти гледат напред и нека погледите ти бъдат насочени право пред теб.</span> <span class="verse"><a name="26">26</a>Внимавай в пътя на краката си и всичките ти пътища нека бъдат уредени.</span> <span class="verse"><a name="27">27</a>Не се отклонявай нито надясно, нито наляво; отклони крака си от зло.</span> </p></div</div></div></body></html>