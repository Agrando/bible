<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 7</strong></div><p><span class="verse"><a name="1">1</a>Сине мой, пази думите ми и съхранявай заповедите ми при себе си.</span> <span class="verse"><a name="2">2</a>Пази заповедите ми и живей, и закона ми — като зеницата на окото си.</span> <span class="verse"><a name="3">3</a>Вържи ги на пръстите си, напиши ги на плочата на сърцето си.</span> <span class="verse"><a name="4">4</a>Кажи на мъдростта: Ти си ми сестра! — и наречи разума сродник,</span> <span class="verse"><a name="5">5</a>за да те пази от чужда жена, от чужденката, която ласкае с думите си.</span> <span class="verse"><a name="6">6</a>Понеже погледнах през решетката си на прозореца на къщата си</span> <span class="verse"><a name="7">7</a>и видях между неопитните, забелязах между синовете един млад човек, лишен от ум,</span> <span class="verse"><a name="8">8</a>който минаваше по улицата близо до нейния ъгъл и вървеше по пътя към нейната къща</span> <span class="verse"><a name="9">9</a>в дрезгавината, при свечеряването, в мрака на нощта и в тъмнината.</span> <span class="verse"><a name="10">10</a>И ето, една жена го посрещна, облечена като блудница и с коварно сърце,</span> <span class="verse"><a name="11">11</a>размирна и необуздана, краката й не се спират вкъщи,</span> <span class="verse"><a name="12">12</a>кога навън, кога по площадите, причаква на всеки ъгъл.</span> <span class="verse"><a name="13">13</a>И тя го хвана и го целуна, и с безсрамно лице му каза:</span> <span class="verse"><a name="14">14</a>Длъжна бях да принеса примирителни жертви, днес изпълних обреците си,</span> <span class="verse"><a name="15">15</a>затова излязох да те посрещна, да потърся лицето ти и те намерих.</span> <span class="verse"><a name="16">16</a>Постлала съм леглото си с покривки, с покривки от пъстра египетска прежда,</span> <span class="verse"><a name="17">17</a>покадила съм леглото си със смирна, алое и канела.</span> <span class="verse"><a name="18">18</a>Ела, нека се опиваме с любов до зори, нека се наслаждаваме с милувки,</span> <span class="verse"><a name="19">19</a>защото мъжът ми не е у дома си, замина на дълъг път,</span> <span class="verse"><a name="20">20</a>взе кесия с пари в ръката си и чак на пълнолуние ще се върне у дома.</span> <span class="verse"><a name="21">21</a>С многото си увещания тя го подмами, с ласкателните си устни го отвлече.</span> <span class="verse"><a name="22">22</a>Той веднага тръгна след нея, както вол отива на клане, както безумен в окови за наказание,</span> <span class="verse"><a name="23">23</a>докато стрела прониже дроба му, както птица бърза към примката, без да знае, че това ще й струва живота.</span> <span class="verse"><a name="24">24</a>И така, синове, послушайте ме и внимавайте в думите на устата ми.</span> <span class="verse"><a name="25">25</a>Да не се отклонява сърцето ти към нейните пътища, не се заблуждавай в пътеките й,</span> <span class="verse"><a name="26">26</a>защото мнозина е повалила ранени и силни са всичките убити от нея.</span> <span class="verse"><a name="27">27</a>Домът й е пътища към Шеол и води надолу към клетките на смъртта.</span> </p></div</div></div></body></html>