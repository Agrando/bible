<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 22</strong></div><p><span class="verse"><a name="1">1</a>По-желателно е добро име отколкото голямо богатство; и добра слава — отколкото сребро и злато.</span> <span class="verse"><a name="2">2</a>Богатият и бедният се срещат — ГОСПОД е Създателят на всички тях.</span> <span class="verse"><a name="3">3</a>Благоразумният вижда злото и се скрива, а простите вървят напред и се наказват.</span> <span class="verse"><a name="4">4</a>Следствието на смирението, на страха от ГОСПОДА е богатства, чест и живот.</span> <span class="verse"><a name="5">5</a>Тръни и примки има в пътя на лъжливия — който пази душата си, ще бъде далеч от тях.</span> <span class="verse"><a name="6">6</a>Възпитавай детето в пътя, по който трябва да върви, и няма да се отклони от него дори когато остарее.</span> <span class="verse"><a name="7">7</a>Богатият властва над сиромасите и който взема назаем, е роб на заемодателя.</span> <span class="verse"><a name="8">8</a>Който сее беззаконие, ще пожъне беда и тоягата ще сложи край на яростта му.</span> <span class="verse"><a name="9">9</a>Който има щедро око, ще бъде благословен, защото дава от хляба си на сиромаха.</span> <span class="verse"><a name="10">10</a>Изгони присмивателя и препирнята ще се махне, също и караниците, и позорът ще престанат.</span> <span class="verse"><a name="11">11</a>Който обича чистота на сърцето и има благодат на устните си, царят му е приятел.</span> <span class="verse"><a name="12">12</a>Очите на ГОСПОДА пазят знание, но Той събаря думите на неверния.</span> <span class="verse"><a name="13">13</a>Ленивият казва: ��ъв има навън! Ще бъда убит насред площадите!</span> <span class="verse"><a name="14">14</a>Устата на чужди жени е дълбока яма; онзи, на когото ГОСПОД се гневи, ще падне в нея.</span> <span class="verse"><a name="15">15</a>Безумието е вързано в сърцето на детето, но тоягата на наказанието ще го отдалечи от него.</span> <span class="verse"><a name="16">16</a>Който потиска бедния, за да увеличи богатствата си, и който дава на богатия, непременно ще изпадне в бедност.</span> <span class="verse"><a name="17">17</a>Приклони ухото си и чуй думите на мъдрите, и прилепи сърцето си към моето знание,</span> <span class="verse"><a name="18">18</a>защото е приятно, ако ги пазиш в сърцето си, и нека бъдат винаги готови на устните ти.</span> <span class="verse"><a name="19">19</a>За да бъде упованието ти в ГОСПОДА, аз те уча днес — точно теб.</span> <span class="verse"><a name="20">20</a>Не ти ли писах много пъти със съвети и знание,</span> <span class="verse"><a name="21">21</a>за да те направя да познаеш верността на думите на истината, за да отговаряш с думи на истина на онези, които те пращат?</span> <span class="verse"><a name="22">22</a>Не ограбвай бедния, защото е беден, и не притеснявай страдащия в портата,</span> <span class="verse"><a name="23">23</a>защото ГОСПОД ще защити делото им и ще ограби живота на онези, които ги ограбват.</span> <span class="verse"><a name="24">24</a>Не се сприятелявай с гневлив човек и не ходи с избухлив човек,</span> <span class="verse"><a name="25">25</a>за да не научиш пътеките му и да поставиш примка за душата си.</span> <span class="verse"><a name="26">26</a>Не бъди от тези, които дават ръка, от тези, които стават поръчители за дългове,</span> <span class="verse"><a name="27">27</a>защото, ако нямаш с какво да платиш, защо да вземе постелката ти изпод теб?</span> <span class="verse"><a name="28">28</a>Не премествай старите граници, които бащите ти са определили.</span> <span class="verse"><a name="29">29</a>Виждаш ли човек, прилежен в работата си? Той ще стои пред царе, няма да стои пред неизвестни хора.</span> </p></div</div></div></body></html>