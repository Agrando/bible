<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 30</strong></div><p><span class="verse"><a name="1">1</a>Думите на Агур, сина на Якей, неговата мъдрост. Този човек заяви на Итиил, на Итиил и Укал:</span> <span class="verse"><a name="2">2</a>Аз съм по-глупав от всеки човек и нямам човешки разум.</span> <span class="verse"><a name="3">3</a>И не научих мъдрост, да разбирам знанието на Пресветия.</span> <span class="verse"><a name="4">4</a>Кой се е изкачил на небето и е слязъл? Кой е събрал вятъра в шепите си? Кой е вързал водите в дреха? Кой е утвърдил всичките земни краища? Как е Името Му и как е Името на Сина Му — ако Го знаеш?</span> <span class="verse"><a name="5">5</a>Всяко Божие слово е изпитано. Той е щит на тези, които прибягват при Него.</span> <span class="verse"><a name="6">6</a>Не добавяй към Неговите думи, за да не те изобличи и да се намериш лъжец.</span> <span class="verse"><a name="7">7</a>Две неща моля от Теб, не ми ги отказвай, преди да умра:</span> <span class="verse"><a name="8">8</a>Отдалечи от мен суета и лъжливи думи, не ми давай нито бедност, нито богатство, храни ме с насъщния хляб,</span> <span class="verse"><a name="9">9</a>за да не се преситя и да се отрека от Теб, и да кажа: Кой е ГОСПОД? — нито да обеднея и да открадна, и да оскверня Името на своя Бог.</span> <span class="verse"><a name="10">10</a>Не клевети слуга пред господаря му, да не би да те прокълне и да се намериш виновен.</span> <span class="verse"><a name="11">11</a>Има поколение, което кълне баща си и не благославя майка си.</span> <span class="verse"><a name="12">12</a>Има поколение, което е чисто в очите си, но пак не е измито от нечистотата си.</span> <span class="verse"><a name="13">13</a>Има поколение — колко високомерни са очите му и клепачите му са надигнати!</span> <span class="verse"><a name="14">14</a>Има поколение, чиито зъби са като мечове и челюстните му зъби — като ножове, за да пояжда сиромасите от земята и немотните отсред хората.</span> <span class="verse"><a name="15">15</a>Ненаситността има две дъщери — Дай! Дай! Три са, които не се насищат, четири, които не казват: Стига! —</span> <span class="verse"><a name="16">16</a>Шеол и безплодната утроба, земята, която не се насища с вода, и огънят, който не казва: Стига!</span> <span class="verse"><a name="17">17</a>Око, което се присмива на баща си и презира покорството към майка си, гарваните на потока ще го изкълват и малките орлета ще го изядат.</span> <span class="verse"><a name="18">18</a>Три са, които са твърде чудни за мен, четири, които не разбирам —</span> <span class="verse"><a name="19">19</a>пътя на орел във въздуха, пътя на змия върху скала, пътя на кораб сред морето и пътя на мъж при девица.</span> <span class="verse"><a name="20">20</a>Това е пътят на жена прелюбодейка: яде и бърше устата си, и казва: Не съм извършила нищо лошо.</span> <span class="verse"><a name="21">21</a>Под три неща земята се тресе и под четири не може да издържа —</span> <span class="verse"><a name="22">22</a>под слуга, когато стане цар, и под безумния, когато се насити с хляб,</span> <span class="verse"><a name="23">23</a>под омразна жена, когато се омъжи, и под слугиня, която измести господарката си.</span> <span class="verse"><a name="24">24</a>Три са, които са малки на земята, но са извънредно мъдри —</span> <span class="verse"><a name="25">25</a>мравките, които не са силен народ, но пак приготвят храната си през лятото;</span> <span class="verse"><a name="26">26</a>скокливите мишки, които не са як народ, но пак правят жилищата си на канара;</span> <span class="verse"><a name="27">27</a>скакалците, които нямат цар, но пак излизат всички в подреден строй;</span> <span class="verse"><a name="28">28</a>и гущерът, когото можеш да хванеш с ръка, но пак е в царски дворци.</span> <span class="verse"><a name="29">29</a>Три са, които имат величава стъпка и четири, които вървят величаво —</span> <span class="verse"><a name="30">30</a>лъвът, който е могъщ сред животните и не се обръща назад пред никого;</span> <span class="verse"><a name="31">31</a>петелът, който ходи гордо, и козелът, и цар, чиято армия е с него.</span> <span class="verse"><a name="32">32</a>Ако си постъпил безумно, като си възвисил себе си, или ако си замислил зло, сложи ръка на устата си,</span> <span class="verse"><a name="33">33</a>защото както от биенето на мляко излиза масло и както от удрянето на нос излиза кръв, така и от предизвикването на гняв излиза разпра.</span> </p></div</div></div></body></html>