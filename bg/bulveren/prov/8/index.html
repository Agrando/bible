<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 8</strong></div><p><span class="verse"><a name="1">1</a>Мъдростта не вика ли? Разумът не издига ли гласа си?</span> <span class="verse"><a name="2">2</a>Тя стои по върха на височините край пътя, там, където се срещат пътеките;</span> <span class="verse"><a name="3">3</a>вика при портите, при входа на града, при входа на вратите:</span> <span class="verse"><a name="4">4</a>Към вас, мъже, викам и гласът ми е към човешките синове.</span> <span class="verse"><a name="5">5</a>Вие, прости, разберете благоразумие! И вие, безумни, придобийте разумно сърце.</span> <span class="verse"><a name="6">6</a>Послушайте, защото ще говоря превъзходни неща и ще отворя устните си за правда.</span> <span class="verse"><a name="7">7</a>Защото устата ми ще изговори истина и безбожието е мерзост за устните ми.</span> <span class="verse"><a name="8">8</a>Всичките думи на устата ми са в правота, в тях няма нищо лукаво или криво.</span> <span class="verse"><a name="9">9</a>Те всички са ясни за разумния човек и прави за тези, които намират знание.</span> <span class="verse"><a name="10">10</a>Приемете поучението ми, а не сребро; и по-добре знание, отколкото избрано злато,</span> <span class="verse"><a name="11">11</a>защото мъдростта е по-добра от скъпоценни камъни и всичко, което човек би пожелал, не се сравнява с нея.</span> <span class="verse"><a name="12">12</a>Аз, мъдростта, обитавам с благоразумието и издирвам разсъдливо знание.</span> <span class="verse"><a name="13">13</a>Страхът от ГОСПОДА е да се мрази злото. Аз мразя гордост и високомерие, и зъл път, и уста лъжлива.</span> <span class="verse"><a name="14">14</a>Мои са съветът и истинската мъдрост; аз съм разум, моя е силата.</span> <span class="verse"><a name="15">15</a>Чрез мен царуват царете и управниците постановяват правда.</span> <span class="verse"><a name="16">16</a>Чрез мен владеят князете и благородните, и всички земни съдии.</span> <span class="verse"><a name="17">17</a>Аз обичам тези, които ме обичат, и които ме търсят, ще ме намерят.</span> <span class="verse"><a name="18">18</a>При мен са богатствата и честта, трайните богатства и правдата.</span> <span class="verse"><a name="19">19</a>Плодът ми е по-добър от злато и от чисто злато, и доходът ми — от отбрано сребро.</span> <span class="verse"><a name="20">20</a>Аз ходя по пътеката на правдата, сред пътеките на правосъдието,</span> <span class="verse"><a name="21">21</a>за да направя да наследят имот тези, които ме обичат, и да напълня съкровищниците им.</span> <span class="verse"><a name="22">22</a>ГОСПОД ме имаше като начало на пътя Си, преди древните Си дела.</span> <span class="verse"><a name="23">23</a>От вечността бях поставена, от началото, още преди създаването на земята.</span> <span class="verse"><a name="24">24</a>Родих се, когато ги нямаше бездните, когато нямаше извори, изобилстващи с вода.</span> <span class="verse"><a name="25">25</a>Преди да бъдат разположени планините, преди хълмовете се родих,</span> <span class="verse"><a name="26">26</a>докато Той още не беше направил нито земята, нито полята, нито първите прашинки на вселената.</span> <span class="verse"><a name="27">27</a>Когато приготвяше небесата, аз бях там. Когато начерта кръг над лицето на бездната,</span> <span class="verse"><a name="28">28</a>когато утвърждаваше облаците горе, когато усилваше изворите на бездната,</span> <span class="verse"><a name="29">29</a>когато определяше на морето границата му, така че водите да не престъпват Неговата заповед, когато полагаше основите на земята —</span> <span class="verse"><a name="30">30</a>тогава аз бях майсторски работник при Него, бях Негова наслада ден след ден, веселях се винаги пред Него,</span> <span class="verse"><a name="31">31</a>веселях се на земния Му кръг и насладата ми беше с човешките синове.</span> <span class="verse"><a name="32">32</a>И така, синове, послушайте ме, защото блажени са онези, които пазят моите пътища.</span> <span class="verse"><a name="33">33</a>Послушайте поука и бъдете мъдри, и не я отхвърляйте.</span> <span class="verse"><a name="34">34</a>Блажен човекът, който ме слуша, като бди при портите ми ден след ден и пази при стълбовете на вратите ми,</span> <span class="verse"><a name="35">35</a>защото, който ме намери, намира живот и придобива благоволение пред ГОСПОДА,</span> <span class="verse"><a name="36">36</a>а който ме пропуска, вреди на душата си. Всички, които ме мразят, обичат смъртта.</span> </p></div</div></div></body></html>