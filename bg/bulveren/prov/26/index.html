<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 26</strong></div><p><span class="verse"><a name="1">1</a>Както сняг през лятото и както дъжд в жетва, така и чест не подхожда на безумния.</span> <span class="verse"><a name="2">2</a>Както врабче хвръква и както лястовица отлита, така и незаслужено проклятие не се сбъдва.</span> <span class="verse"><a name="3">3</a>Бич за коня, юзда за магарето и тояга за гърба на безумните.</span> <span class="verse"><a name="4">4</a>Не отговаряй на безумния според безумието му, за да не станеш и ти като него.</span> <span class="verse"><a name="5">5</a>Отговаряй на безумния според безумието му, за да не се има за мъдър в очите си.</span> <span class="verse"><a name="6">6</a>Който праща известие чрез ръката на безумния, си отсича краката и пие насилие.</span> <span class="verse"><a name="7">7</a>Както краката на недъгавия висят отпуснати, така е и притча в устата на безумните.</span> <span class="verse"><a name="8">8</a>Както възел със скъпоценни камъни, хвърлен на грамада, така е и този, който отдава чест на безумния.</span> <span class="verse"><a name="9">9</a>Както трън, който влиза в ръката на пияницата, така е и притча в устата на безумните.</span> <span class="verse"><a name="10">10</a>Както стрелец, който ранява всеки, така е и който наема безумен или който наема минувачи.</span> <span class="verse"><a name="11">11</a>Както псето се връща на бълвоча си, така и безумният повтаря своята глупост.</span> <span class="verse"><a name="12">12</a>Виждаш ли човек, мъдър в очите си? Повече надежда има за безумния, отколкото за него.</span> <span class="verse"><a name="13">13</a>Ленивият казва: Лъв има на пътя! Лъв има сред площадите!</span> <span class="verse"><a name="14">14</a>Както вратата се завърта на пантите си, така и ленивият — на леглото си.</span> <span class="verse"><a name="15">15</a>Ленивият натопява ръката си в чинията и му е тежко да я върне обратно до устата си.</span> <span class="verse"><a name="16">16</a>Ленивият е по-мъдър в очите си от седмина, които отговарят разумно.</span> <span class="verse"><a name="17">17</a>Както един, който хваща куче за ушите, така е минувачът, който се бърка в чужда разправия.</span> <span class="verse"><a name="18">18</a>Както е луд, който хвърля главни, стрели и смърт,</span> <span class="verse"><a name="19">19</a>така е и човекът, който измамва ближния си и казва: Не се ли пошегувах!</span> <span class="verse"><a name="20">20</a>Където няма дърва, огънят изгасва и където няма клюкар, раздорът престава.</span> <span class="verse"><a name="21">21</a>Както въглища за жар и дърва за огън, така е и свадлив човек да разпалва свада.</span> <span class="verse"><a name="22">22</a>Думите на клюкаря са като сладки залъци и слизат вътре в корема.</span> <span class="verse"><a name="23">23</a>Както сребърна глеч, намазана на глинен съд, така са горещи устни със зло сърце.</span> <span class="verse"><a name="24">24</a>Който мрази, се преправя с устните си, но в сърцето си крои измама;</span> <span class="verse"><a name="25">25</a>когато говори сладко, не му вярвай, защото в сърцето му има седем мерзости.</span> <span class="verse"><a name="26">26</a>Който покрива омразата с измама, злината му ще се открие пред събранието.</span> <span class="verse"><a name="27">27</a>Който копае ров, ще падне в него и камъкът ще се върне върху онзи, който го търкаля.</span> <span class="verse"><a name="28">28</a>Лъжлив език мрази съкрушените от него, и ласкателна уста води до съсипване.</span> </p></div</div></div></body></html>