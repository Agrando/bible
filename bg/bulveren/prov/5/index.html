<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 5</strong></div><p><span class="verse"><a name="1">1</a>Сине мой, внимавай в мъдростта ми, приклони ухото си към разума ми,</span> <span class="verse"><a name="2">2</a>за да запазиш разсъдливост и устните ти да пазят знание.</span> <span class="verse"><a name="3">3</a>Защото от устните на чуждата жена капе мед и говорът й е по-мек от маслинено масло,</span> <span class="verse"><a name="4">4</a>но последствията й са горчиви като пелин, остри като двуостър меч.</span> <span class="verse"><a name="5">5</a>Краката й слизат в смъртта, стъпките й водят към Шеол.</span> <span class="verse"><a name="6">6</a>За да не разсъдиш за пътя на живота, пътищата й са непостоянни, и ти не ги знаеш.</span> <span class="verse"><a name="7">7</a>И така, синове, слушайте ме и не отстъпвайте от думите на устата ми.</span> <span class="verse"><a name="8">8</a>Отдалечи пътя си от нея и не се приближавай до вратата на къщата й,</span> <span class="verse"><a name="9">9</a>за да не дадеш честта си на други и годините си на жестокия;</span> <span class="verse"><a name="10">10</a>да не се наситят чужди с имота ти и трудовете ти да отидат в дома на чужденец;</span> <span class="verse"><a name="11">11</a>а ти да стенеш в края си, когато плътта ти и тялото ти излинеят,</span> <span class="verse"><a name="12">12</a>и да казваш: Как намразих поучението и сърцето ми презря изобличението,</span> <span class="verse"><a name="13">13</a>и не послушах гласа на учителите си и не приклоних ухото си към наставниците си!</span> <span class="verse"><a name="14">14</a>Без малко щях да изпадна във всяко зло сред събранието и обществото.</span> <span class="verse"><a name="15">15</a>Пий вода от своята си щерна и която извира от твоя си кладенец.</span> <span class="verse"><a name="16">16</a>Навън ще се изливат изворите ти, водните потоци — по улиците.</span> <span class="verse"><a name="17">17</a>Нека бъдат само твои, а не и на чужди заедно с теб.</span> <span class="verse"><a name="18">18</a>Да бъде благословен твоят извор и весели се с жената на младостта си —</span> <span class="verse"><a name="19">19</a>любяща кошута и изящна сърна — нека нейните гърди те опиват по всяко време и винаги се възхищавай от нейната любов.</span> <span class="verse"><a name="20">20</a>И защо, сине мой, да се възхищаваш от чужда и да прегръщаш обятията на чужда?</span> <span class="verse"><a name="21">21</a>Защото пътищата на човека са пред очите на ГОСПОДА и Той измерва всичките му пътеки.</span> <span class="verse"><a name="22">22</a>Безбожният ще бъде уловен от своите си беззакония и ще бъде държан с въжетата на своя грях.</span> <span class="verse"><a name="23">23</a>Той ще умре от липса на поука и в голямото си безумие ще се заблуди.</span> </p></div</div></div></body></html>