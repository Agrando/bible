<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 27</strong></div><p><span class="verse"><a name="1">1</a>Не се хвали с утрешния ден, защото не знаеш какво ще роди денят.</span> <span class="verse"><a name="2">2</a>Нека те хвали друг, а не устата ти — чужд, а не устните ти.</span> <span class="verse"><a name="3">3</a>Камъкът е тежък и пясъкът — товар, но гневът на безумния е по-тежък и от двете.</span> <span class="verse"><a name="4">4</a>Яростта е жестока и гневът — наводнение, но кой може да устои пред ревността?</span> <span class="verse"><a name="5">5</a>По-добре открито изобличение, отколкото скрита любов.</span> <span class="verse"><a name="6">6</a>Раните от приятел са искрени, а целувките от неприятел — изобилни.</span> <span class="verse"><a name="7">7</a>Наситена душа стъпква медена пита, а на гладна душа всичко горчиво е сладко.</span> <span class="verse"><a name="8">8</a>Както птица, която се скита далеч от гнездото си, така е човек, който се скита далеч от мястото си.</span> <span class="verse"><a name="9">9</a>Маслото и благоуханното кадене радват сърцето и сладостта на приятел идва от съвета на душата му.</span> <span class="verse"><a name="10">10</a>Не изоставяй приятеля си и приятеля на баща си и не отивай в дома на брат си в деня на нещастието си — по-добре близък съсед, отколкото далечен брат.</span> <span class="verse"><a name="11">11</a>Сине мой, бъди мъдър и радвай сърцето ми, за да мога да отговарям на онзи, който ме хули.</span> <span class="verse"><a name="12">12</a>Благоразумният вижда нещастието и се скрива, а простите вървят напред и плащат.</span> <span class="verse"><a name="13">13</a>Вземи дрехата на този, който става поръчител за чужд човек, вземи му залог заради чужденците.</span> <span class="verse"><a name="14">14</a>Който става рано и благославя на висок глас ближния си, ще му се счете, като че го кълне.</span> <span class="verse"><a name="15">15</a>Неспирен капчук в дъждовен ден и свадлива жена си приличат —</span> <span class="verse"><a name="16">16</a>който я обуздава, обуздава вятъра и хваща масло с десницата си.</span> <span class="verse"><a name="17">17</a>Както желязо остри желязо, така и човек остри лицето на приятеля си.</span> <span class="verse"><a name="18">18</a>Който пази смокинята, ще яде плода й и който внимава за господаря си, ще бъде почитан.</span> <span class="verse"><a name="19">19</a>Както във водата лицето отразява лицето, така и сърцето на човека отразява човека.</span> <span class="verse"><a name="20">20</a>Шеол и Авадон никога не се насищат, така и човешките очи никога не се насищат.</span> <span class="verse"><a name="21">21</a>Топилнята за среброто и пещта за златото, а човек — според хвалбата си.</span> <span class="verse"><a name="22">22</a>Дори и да счукаш безумния в хаван със счукано жито, пак безумието му няма да се отдели от него.</span> <span class="verse"><a name="23">23</a>Внимавай да познаваш добре състоянието на стадата си и имай грижа за добитъка си,</span> <span class="verse"><a name="24">24</a>защото запасите не са вечни и короната за всички поколения ли е?</span> <span class="verse"><a name="25">25</a>Когато сеното е прибрано, зелената трева се е показала и планинските билки са събрани,</span> <span class="verse"><a name="26">26</a>агнетата ти осигуряват облеклото и козлите — цената на полето,</span> <span class="verse"><a name="27">27</a>и ще има достатъчно козе мляко за храната ти, за храната на домочадието ти и за изхранването на слугините ти.</span> </p></div</div></div></body></html>