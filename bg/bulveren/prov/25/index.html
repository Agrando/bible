<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 25</strong></div><p><span class="verse"><a name="1">1</a>И това също са притчи на Соломон, които събраха мъжете на юдовия цар Езекия.</span> <span class="verse"><a name="2">2</a>Слава на Бога е да облича нещо в тайна, а слава на царете е да издирват нещо.</span> <span class="verse"><a name="3">3</a>Височината на небето и дълбочината на земята, и сърцето на царете са неизследими.</span> <span class="verse"><a name="4">4</a>Отдели примеса от среброто, и ще излезе произведение за златаря.</span> <span class="verse"><a name="5">5</a>Отдели безбожния от царя, и престолът му в правда ще се утвърди.</span> <span class="verse"><a name="6">6</a>Не се превъзнасяй пред царя и не стой на мястото на големците,</span> <span class="verse"><a name="7">7</a>защото по-добре да ти кажат: Ела тук горе! — отколкото да те понижат в присъствието на началника, когото очите ти са видели.</span> <span class="verse"><a name="8">8</a>Не прибързвай да отидеш на съд, да не би накрая да не знаеш какво да правиш, когато ближният ти те засрами.</span> <span class="verse"><a name="9">9</a>Защитавай своето дело пред ближния си, но не откривай чужди тайни,</span> <span class="verse"><a name="10">10</a>да не би който те слуша да те укори, и лошото ти име да не отбегне от теб.</span> <span class="verse"><a name="11">11</a>Както златни ябълки в сребърни съдове, така е дума, казана на място.</span> <span class="verse"><a name="12">12</a>Както златна обица и украшение от чисто злато, така е мъдър изобличител за слушащо ухо.</span> <span class="verse"><a name="13">13</a>Както прохладата на снега във време на жетва, така е верен посланик за онези, които го изпращат — освежава душата на господаря си.</span> <span class="verse"><a name="14">14</a>Както облаци и вятър без дъжд, така е, който се хвали с лъжлив подарък.</span> <span class="verse"><a name="15">15</a>С дълготърпение се склонява управител и мек език троши кости.</span> <span class="verse"><a name="16">16</a>Намерил ли си мед? Яж само колкото ти е нужно, да не би да се преситиш от него и да го повърнеш.</span> <span class="verse"><a name="17">17</a>Рядко слагай крака си в къщата на ближния си, да не би да му досадиш и да те намрази.</span> <span class="verse"><a name="18">18</a>Както боздуган, меч и остра стрела, така е човек, който свидетелства лъжливо против ближния си.</span> <span class="verse"><a name="19">19</a>Както болен зъб и изкълчен крак, така е доверие към неверен човек във време на беда.</span> <span class="verse"><a name="20">20</a>Както събличане на дреха в студено време, както оцет на сода, така е и онзи, който пее песни на наскърбено сърце.</span> <span class="verse"><a name="21">21</a>Ако този, който те мрази, е гладен, дай му хляб да яде и ако е жаден, дай му вода да пие,</span> <span class="verse"><a name="22">22</a>защото така ще натрупаш жар на главата му и ГОСПОД ще те възнагради.</span> <span class="verse"><a name="23">23</a>Северният вятър донася дъжд, а тайно злословещият език — разгневени лица.</span> <span class="verse"><a name="24">24</a>По-добре да живееш в ъгъл на тавана, отколкото в къща, споделена със свадлива жена.</span> <span class="verse"><a name="25">25</a>Както студена вода за жадна душа, така е и добра вест от далечна земя.</span> <span class="verse"><a name="26">26</a>Както мътен извор и замърсен кладенец, така е праведният, който се поклаща пред безбожния.</span> <span class="verse"><a name="27">27</a>Не е добре да се яде много мед и думи на почит използувай пестеливо.</span> <span class="verse"><a name="28">28</a>Както съборен град без стена, така е мъж, който не владее духа си.</span> </p></div</div></div></body></html>