<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 12</strong></div><p><span class="verse"><a name="1">1</a>Който обича наставление, обича знание, а който мрази изобличение, е глупав.</span> <span class="verse"><a name="2">2</a>Добрият намира благоволение от ГОСПОДА, но Той ще осъди злонамерения човек.</span> <span class="verse"><a name="3">3</a>Човек няма да се утвърди чрез безбожие, а коренът на праведните няма да се поклати.</span> <span class="verse"><a name="4">4</a>Добродетелната жена е венец на мъжа си, но онази, която докарва срам, е като гнилота в костите му.</span> <span class="verse"><a name="5">5</a>Мислите на праведните са правда, а намеренията на безбожните са измама.</span> <span class="verse"><a name="6">6</a>Думите на безбожните са засада за кръвопролитие, а устата на праведните ще ги избави.</span> <span class="verse"><a name="7">7</a>Безбожните се повалят и ги няма, а домът на праведните ще стои.</span> <span class="verse"><a name="8">8</a>Човек ще бъде похвален според разума си, а лъжливият по сърце ще бъде презиран.</span> <span class="verse"><a name="9">9</a>По-добре е презрян, който има слуга, отколкото онзи, който се гордее, а няма хляб.</span> <span class="verse"><a name="10">10</a>Праведният се грижи за живота на животното си, а сърцето на безбожните е немилостиво.</span> <span class="verse"><a name="11">11</a>Който обработва земята си, ще се насити с хляб, а който следва суетни неща, е без разум.</span> <span class="verse"><a name="12">12</a>Безбожният желае плячката на злите, а коренът на праведния дава плод.</span> <span class="verse"><a name="13">13</a>В престъплението на устните има опасна примка, а праведният ще избегне бедата.</span> <span class="verse"><a name="14">14</a>Човек ще се насити с добро от плода на устата си и делото на ръцете на човека ще му се върне.</span> <span class="verse"><a name="15">15</a>Пътят на безумния е прав в собствените му очи, но който е мъдър, слуша съвети.</span> <span class="verse"><a name="16">16</a>Безумният веднага изявява гнева си, а благоразумният скрива оскърблението.</span> <span class="verse"><a name="17">17</a>Който говори истина, известява правда, а лъжесвидетелят — измама.</span> <span class="verse"><a name="18">18</a>Има такъв, чието необмислено говорене пронизва като меч, а езикът на мъдрите е изцеление.</span> <span class="verse"><a name="19">19</a>Истинните устни ще стоят навеки, а лъжливият език ще трае за миг.</span> <span class="verse"><a name="20">20</a>Измама има в сърцето на онези, които измислят зло, а съветниците за мир имат радост.</span> <span class="verse"><a name="21">21</a>Никаква беда няма да застигне праведния, а безбожните ще се изпълнят със зло.</span> <span class="verse"><a name="22">22</a>Лъжливите устни са мерзост за ГОСПОДА, а онези, които вършат истина, са Му благоугодни.</span> <span class="verse"><a name="23">23</a>Благоразумният човек покрива своето знание, а сърцето на безумните известява глупост.</span> <span class="verse"><a name="24">24</a>Ръката на трудолюбивите ще властва, а ленивите ще бъдат подложени на принудителен труд.</span> <span class="verse"><a name="25">25</a>Тъгата в сърцето на човека го потиска, а добрата дума го развеселява.</span> <span class="verse"><a name="26">26</a>Праведният посочва пътя на ближния си, а пътят на безбожните ги въвежда в заблуждение.</span> <span class="verse"><a name="27">27</a>Ленивият не пече лова си, а трудолюбието е скъпоценно богатство за човека.</span> <span class="verse"><a name="28">28</a>В пътеката на правдата има живот и в хода на пътя й няма смърт.</span> </p></div</div></div></body></html>