<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 19</strong></div><p><span class="verse"><a name="1">1</a>По-добър е сиромах, който ходи в честността си, отколкото лъжлив в устните си и безумен.</span> <span class="verse"><a name="2">2</a>Не е добре за душата да бъде без знание и който бърза с краката си, се спъва.</span> <span class="verse"><a name="3">3</a>Безумието на човека изкривява пътя му и сърцето му негодува против ГОСПОДА.</span> <span class="verse"><a name="4">4</a>Богатството прибавя много приятели, а сиромахът бива оставен от приятеля си.</span> <span class="verse"><a name="5">5</a>Лъжлив свидетел няма да остане ненаказан и който говори лъжи, няма да избяга.</span> <span class="verse"><a name="6">6</a>Мнозина се подмазват на благородния и всеки е приятел на този, който дава подаръци.</span> <span class="verse"><a name="7">7</a>Сиромаха го мразят всичките му братя, колко повече го отбягват приятелите му! Той тича след тях с умолителни думи, но тях ги няма.</span> <span class="verse"><a name="8">8</a>Който придобива разум, обича душата си; който пази благоразумие, ще намери добро.</span> <span class="verse"><a name="9">9</a>Лъжлив свидетел няма да остане ненаказан и който говори лъжи, ще погине.</span> <span class="verse"><a name="10">10</a>Разкошът не подхожда на безумен, още по-малко — на слуга да властва над князе.</span> <span class="verse"><a name="11">11</a>Благоразумието на човека го прави дълготърпелив и за него е слава да подминава грешки.</span> <span class="verse"><a name="12">12</a>Гневът на царя е като реване на лъв, а благоволението му е като роса на тревата.</span> <span class="verse"><a name="13">13</a>Безумен син е погибел за баща си и препирните на жена са неспирен капчук.</span> <span class="verse"><a name="14">14</a>Къща и богатство са наследство от бащите, но благоразумна жена е от ГОСПОДА.</span> <span class="verse"><a name="15">15</a>Леността хвърля в дълбок сън и нехайна душа ще гладува.</span> <span class="verse"><a name="16">16</a>Който пази заповедта, пази душата си, а който презира пътищата си, ще умре.</span> <span class="verse"><a name="17">17</a>Който оказва милост на сиромаха, заема на ГОСПОДА и Той ще му отплати за благодеянието.</span> <span class="verse"><a name="18">18</a>Наказвай сина си, докато има надежда, но не надигай душата си да го умъртвиш.</span> <span class="verse"><a name="19">19</a>Яростният нека бъде наказан, защото ако го избавиш, ще бъде по-лошо.</span> <span class="verse"><a name="20">20</a>Слушай съвет и приемай наставление, за да станеш мъдър в края си.</span> <span class="verse"><a name="21">21</a>Има много мисли в сърцето на човека, но намерението на ГОСПОДА ще устои.</span> <span class="verse"><a name="22">22</a>Желателно за човека е неговото милосърдие и сиромах е по-добър от лъжец.</span> <span class="verse"><a name="23">23</a>Страхът от ГОСПОДА е за живот и който го има, ще спи наситен и непосетен от зло.</span> <span class="verse"><a name="24">24</a>Ленивият топва ръката си в чинията и дори не я връща обратно към устата си.</span> <span class="verse"><a name="25">25</a>Ако биеш присмивача, простият ще стане внимателен и ако изобличиш благоразумния, той ще придобие знание.</span> <span class="verse"><a name="26">26</a>Който съсипва баща си и прогонва майка си, е син, който нанася срам и позор.</span> <span class="verse"><a name="27">27</a>Престани, сине мой, да слушаш наставление, което отклонява от думите на знанието.</span> <span class="verse"><a name="28">28</a>Негоден свидетел се присмива на правосъдието и устата на безбожните поглъщат грях.</span> <span class="verse"><a name="29">29</a>Присъди се готвят за присмивачите и бой — за гърба на безумния.</span> </p></div</div></div></body></html>