<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 24</strong></div><p><span class="verse"><a name="1">1</a>Не завиждай на зли хора и не пожелавай да си с тях,</span> <span class="verse"><a name="2">2</a>защото сърцето им измисля насилие и устните им говорят за беда.</span> <span class="verse"><a name="3">3</a>С мъдрост се гради дом и с разум се утвърждава,</span> <span class="verse"><a name="4">4</a>и чрез знание стаите се напълват с всякакви скъпоценни и приятни богатства.</span> <span class="verse"><a name="5">5</a>Мъдър човек се укрепява и човек със знание расте в сила,</span> <span class="verse"><a name="6">6</a>защото чрез мъдър съвет ще водиш войната си и в множеството на съветниците има избавление.</span> <span class="verse"><a name="7">7</a>Мъдростта е непостижима за безумния, той не отваря устата си в портата.</span> <span class="verse"><a name="8">8</a>Който замисля да прави зло, ще се нарече коварен човек.</span> <span class="verse"><a name="9">9</a>Измислянето на безумие е грях и присмивателят е мерзост за хората.</span> <span class="verse"><a name="10">10</a>Ако покажеш малодушие в усилно време, силата ти е малка.</span> <span class="verse"><a name="11">11</a>Избавяй теглените към смърт и задържай залитащите към клане.</span> <span class="verse"><a name="12">12</a>Ако кажеш: Ето, ние не знаехме това! — Онзи, който претегля сърцата, не разбира ли? Онзи, който пази душата ти, не знае ли? И няма ли да въздаде на всеки човек според делата му?</span> <span class="verse"><a name="13">13</a>Сине мой, яж мед, защото е добър, и медена пита, защото е сладка на вкуса ти.</span> <span class="verse"><a name="14">14</a>Знай, че такава е и мъдростта за душата ти — ако я намериш, има бъдеще и надеждата ти няма да се отсече.</span> <span class="verse"><a name="15">15</a>Не залягай в засада, безбожни човече, против жилището на праведния! Не разваляй мястото му за почивка,</span> <span class="verse"><a name="16">16</a>защото праведният седем пъти пада и пак става, а безбожните ще се сринат във зло.</span> <span class="verse"><a name="17">17</a>Не се радвай, когато падне врагът ти, и сърцето ти да не се весели, когато той се препъне,</span> <span class="verse"><a name="18">18</a>да не би ГОСПОД да види и това да е зло в очите Му, и Той да отвърне гнева Си от него.</span> <span class="verse"><a name="19">19</a>Не се раздразнявай заради злодеите и не завиждай на безбожните,</span> <span class="verse"><a name="20">20</a>защото за злия няма да има бъдеще, светилникът на безбожните ще угасне.</span> <span class="verse"><a name="21">21</a>Сине мой, бой се от ГОСПОДА и от царя и не се свързвай със смутители,</span> <span class="verse"><a name="22">22</a>защото гибелта им ще се надигне внезапно, а кой знае унищожението и на двамата?</span> <span class="verse"><a name="23">23</a>И тези притчи са на мъдрите: Да се показва пристрастие в съд, не е добро.</span> <span class="verse"><a name="24">24</a>Който казва на безбожния: Ти си праведен! — народи ще го кълнат, племена ще го укоряват,</span> <span class="verse"><a name="25">25</a>а онези, които изобличават злия, ще имат благоволение и върху тях ще дойде благословението на добрите.</span> <span class="verse"><a name="26">26</a>Който отговаря с прави думи, целува устни.</span> <span class="verse"><a name="27">27</a>Подготвй работата си навън и си я приготвй на нивата, а след това и съгради дома си.</span> <span class="verse"><a name="28">28</a>Не бъди свидетел против ближния си без причина — ще мамиш ли с устните си?</span> <span class="verse"><a name="29">29</a>Не казвай: Както ми направи той, така ще му направя и аз, ще върна на човека според делата му.</span> <span class="verse"><a name="30">30</a>Минах покрай нивата на ленивия и покрай лозето на човека без разум,</span> <span class="verse"><a name="31">31</a>и ето, всичко беше обрасло с тръни, коприва беше покрила повърхността му и каменната му ограда беше съборена.</span> <span class="verse"><a name="32">32</a>И аз, като видях, размислих в сърцето си, погледнах и си взех поука.</span> <span class="verse"><a name="33">33</a>Малко спане, малко дрямка, малко сгъване на ръце за сън —</span> <span class="verse"><a name="34">34</a>и беднотията ти ще дойде като разбойник, и нуждата ти — като въоръжен мъж.</span> </p></div</div></div></body></html>