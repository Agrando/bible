<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/prov/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/prov">Proverbs</a> &gt <strong>Chapter 3</strong></div><p><span class="verse"><a name="1">1</a>Сине мой, не забравяй закона ми и сърцето ти нека пази заповедите ми,</span> <span class="verse"><a name="2">2</a>защото те ще ти прибавят дългоденствие и години на живот, и мир.</span> <span class="verse"><a name="3">3</a>Милост и истина да не те оставят — вържи ги около шията си, напиши ги на плочата на сърцето си.</span> <span class="verse"><a name="4">4</a>Така ще намериш благоволение и благоразумие пред Бога и хората.</span> <span class="verse"><a name="5">5</a>Уповавай се на ГОСПОДА с цялото си сърце и не се облягай на своя разум.</span> <span class="verse"><a name="6">6</a>Във всичките си пътища познавай Него и Той ще прави равни пътеките ти.</span> <span class="verse"><a name="7">7</a>Не бъди мъдър в очите си, бой се от ГОСПОДА и се отклонявай от зло.</span> <span class="verse"><a name="8">8</a>Това ще бъде изцеление за тялото ти и освежителна влага за костите ти.</span> <span class="verse"><a name="9">9</a>Почитай ГОСПОДА от имота си и от първите плодове на целия си доход.</span> <span class="verse"><a name="10">10</a>Така хамбарите ти ще се изпълнят с изобилие и линовете ти ще преливат с ново вино.</span> <span class="verse"><a name="11">11</a>Сине мой, не отхвърляй наказанието от ГОСПОДА и да не ти дотяга Неговото изобличение,</span> <span class="verse"><a name="12">12</a>защото ГОСПОД изобличава онзи, когото люби, също както бащата — сина, който му е мил.</span> <span class="verse"><a name="13">13</a>Блажен човекът, който е намерил мъдрост, и човекът, който е придобил разум,</span> <span class="verse"><a name="14">14</a>защото печалбата от нея е по-добра от печалбата от сребро и добивът от нея — по-добър от чисто злато.</span> <span class="verse"><a name="15">15</a>Тя е по-ценна от скъпоценни камъни и нищо, което би пожелал, не се сравнява с нея.</span> <span class="verse"><a name="16">16</a>Дългоденствие е в десницата й, а в левицата й — богатства и чест.</span> <span class="verse"><a name="17">17</a>Пътищата й са приятни пътища и всичките й пътеки са мир.</span> <span class="verse"><a name="18">18</a>Тя е дърво на живот за тези, които се хващат за нея, и блажени са, които я държат.</span> <span class="verse"><a name="19">19</a>С мъдрост ГОСПОД основа земята, с разум установи небесата.</span> <span class="verse"><a name="20">20</a>Чрез Неговото знание се разтвориха бездните и от облаците капе роса.</span> <span class="verse"><a name="21">21</a>Сине мой, нека тези да не се отдалечават от очите ти, пази здравомислие и разсъдителност</span> <span class="verse"><a name="22">22</a>и те ще бъдат живот за душата ти и украшение за шията ти.</span> <span class="verse"><a name="23">23</a>Тогава ще ходиш безопасно в пътя си и кракът ти няма да се спъне.</span> <span class="verse"><a name="24">24</a>Когато лягаш, няма да се страхуваш; да, ще лягаш и сънят ти ще е сладък.</span> <span class="verse"><a name="25">25</a>Няма да се боиш от внезапен страх, нито от гибелта на безбожните, когато дойде,</span> <span class="verse"><a name="26">26</a>защото ГОСПОД ще бъде твое упование и ще опази крака ти да не се улови.</span> <span class="verse"><a name="27">27</a>Не въздържай доброто от онези, които имат нужда от него, когато е във властта на ръката ти да го направиш!</span> <span class="verse"><a name="28">28</a>Не казвай на ближния си: Иди и се върни пак, и утре ще ти дам! — когато го имаш при себе си.</span> <span class="verse"><a name="29">29</a>Не замисляй зло против ближния си, който с доверие живее при теб.</span> <span class="verse"><a name="30">30</a>Не се карай с човек без причина, ако не ти е направил нищо лошо.</span> <span class="verse"><a name="31">31</a>Не завиждай на човек насилник и не избирай нито един от пътищата му,</span> <span class="verse"><a name="32">32</a>защото ГОСПОД се гнуси от ходещия по лъжливи пътища, а Неговият доверен съвет е с праведните.</span> <span class="verse"><a name="33">33</a>Проклятието на ГОСПОДА е в дома на безбожния, но Той благославя жилището на праведните.</span> <span class="verse"><a name="34">34</a>Ако е за присмивачите — Той им се присмива, а на смирените дава благодат.</span> <span class="verse"><a name="35">35</a>Мъдрите ще наследят чест, а безумните ще отнесат срам.</span> </p></div</div></div></body></html>