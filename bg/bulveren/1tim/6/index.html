<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1tim/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1tim">1 Timothy</a> &gt <strong>Chapter 6</strong></div><p><span class="verse"><a name="1">1</a>Нека тези, които са под робско иго, да считат господарите си достойни за всяка почит, за да не се хули Божието Име и учението.</span> <span class="verse"><a name="2">2</a>И нека онези, които имат вярващи господари, да не ги презират за това, че са братя, а да им служат още по-усърдно, защото онези, които се ползуват от усърдието им, са вярващи и възлюбени. Това поучавай и увещавай.</span> <span class="verse"><a name="3">3</a>И ако някой предава друго учение и не се съобразява със здравите думи на нашия Господ Иисус Христос и учението, което е според благочестието,</span> <span class="verse"><a name="4">4</a>той се е възгордял, без да знае нищо, и има нездраво желание за разисквания и празни спорове, от които произлизат завист, разпри, хули, зли подозрения,</span> <span class="verse"><a name="5">5</a>постоянни караници между хора с покварен ум и лишени от истината, които мислят, че благочестието е средство за печалба.</span> <span class="verse"><a name="6">6</a>А благочестието със скромност е голяма печалба.</span> <span class="verse"><a name="7">7</a>Защото не сме внесли нищо в света, нито можем да изнесем нещо;</span> <span class="verse"><a name="8">8</a>но като имаме храна и облекло, нека да бъдем доволни с това.</span> <span class="verse"><a name="9">9</a>А които ламтят за обогатяване, падат в изкушение и в примка, и в много глупави и вредни страсти, които потапят хората в разорение и гибел.</span> <span class="verse"><a name="10">10</a>Защото сребролюбието е корен на всякакви злини, към което, като се стремяха някои, се отклониха от вярата и пронизаха себе си с много болки.</span> <span class="verse"><a name="11">11</a>Но ти, Божи човече, бягай от тези неща и се стреми към правдата, благочестието, вярата, любовта, търпението, кротостта.</span> <span class="verse"><a name="12">12</a>Борй се в добрата борба на вярата, сграбчй вечния живот, на който си бил призван, като си направил добрата изповед пред мнозина свидетели.</span> <span class="verse"><a name="13">13</a>Заръчвам ти пред Бога, който оживотворява всичко, и пред Христос Иисус, който пред Понтийски Пилат засвидетелства добрата изповед,</span> <span class="verse"><a name="14">14</a>да пазиш заповедта чисто и безукорно до явяването на нашия Господ Иисус Христос,</span> <span class="verse"><a name="15">15</a>което в определеното време ще покаже блажения и единствен Владетел, Цар на царете и Господар на господарите,</span> <span class="verse"><a name="16">16</a>който единствен притежава безсмъртие, обитавайки в непристъпна светлина, когото никой човек не е видял, нито може да види, на когото да бъде чест и вечна власт. Амин.</span> <span class="verse"><a name="17">17</a>На онези, които имат богатството на този свят, заръчвай да не бъдат високомерни, нито да се надяват на несигурното богатство, а на Бога, който ни дава всичко изобилно, за да се наслаждаваме,</span> <span class="verse"><a name="18">18</a>да правят добро, да богатеят на добри дела, да бъдат щедри, да дават на драго сърце,</span> <span class="verse"><a name="19">19</a>като събират за себе си добра основа за в бъдеще, за да сграбчат истинския живот.</span> <span class="verse"><a name="20">20</a>О, Тимотее, пази това, което ти е поверено, като избягваш нечистите празнословия и възраженията на лъжливо нареченото познание,</span> <span class="verse"><a name="21">21</a>което някои, като изповядаха, се отклониха от вярата. Благодат да бъде с вас. (Амин.)</span> </p></div</div></div></body></html>