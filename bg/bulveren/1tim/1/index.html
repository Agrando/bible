<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1tim/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1tim">1 Timothy</a> &gt <strong>Chapter 1</strong></div><p><span class="verse"><a name="1">1</a>Павел, апостол на Иисус Христос по заповед на Бога, нашия Спасител, и на Христос Иисус, нашата надежда,</span> <span class="verse"><a name="2">2</a>до Тимотей, моето истинско дете във вярата: Благодат, милост и мир от Бог Отец и от Христос Иисус, нашия Господ.</span> <span class="verse"><a name="3">3</a>Както те помолих, когато отивах в Македония, да останеш в Ефес, за да заръчаш на някои да не предават други учения</span> <span class="verse"><a name="4">4</a>и да не се занимават с измислици и безкрайни родословия, които повече способстват за спорове, отколкото за Божията наредба, която е чрез вяра, така правй.</span> <span class="verse"><a name="5">5</a>А целта на тази заръка е любов от чисто сърце, чиста съвест и нелицемерна вяра,</span> <span class="verse"><a name="6">6</a>от което някои, като не улучиха целта, се отклониха в празнословие,</span> <span class="verse"><a name="7">7</a>искайки да бъдат законоучители, без да разбират нито какво говорят, нито какво твърдят уверено.</span> <span class="verse"><a name="8">8</a>А ние знаем, че законът е добър, ако го употребява някой законно,</span> <span class="verse"><a name="9">9</a>като знае това, че законът не се налага за праведния, а за беззаконните и непокорните, за безбожните и грешните, за богоненавистниците и нечистите, за убийците на бащи и убийците на майки, за убийците на хора,</span> <span class="verse"><a name="10">10</a>за блудниците, за хомосексуалистите, за търгуващите с роби, за лъжците, за клетвопрестъпниците и за всичко друго, което се противопоставя на здравото учение;</span> <span class="verse"><a name="11">11</a>според благовестието на славата на блажения Бог, което ми беше поверено.</span> <span class="verse"><a name="12">12</a>Благодаря на Христос Иисус, нашия Господ, който ми даде сила, че ме счете за верен и ме постави на това служение –</span> <span class="verse"><a name="13">13</a>мен, който преди това бях хулител, гонител и притеснител, но придобих милост, понеже като невеж сторих това в неверие,</span> <span class="verse"><a name="14">14</a>но благодатта на нашия Господ беше изобилна с вяра и любов в Христос Иисус.</span> <span class="verse"><a name="15">15</a>Вярно е това слово и заслужава пълно приемане, че Христос Иисус дойде на света да спаси грешните, от които главният съм аз.</span> <span class="verse"><a name="16">16</a>Но затова придобих милост, за да покаже Иисус Христос цялото си дълготърпение в мен, главния грешник, за пример на онези, които ще повярват в Него за вечен живот.</span> <span class="verse"><a name="17">17</a>А на Царя на вековете, на нетленния, невидимия, единствения Бог, да бъде чест и слава до вечни векове. Амин.</span> <span class="verse"><a name="18">18</a>Тази заръка предавам на теб, сине Тимотее, според по-раншните пророчества за теб, за да воюваш съобразно с тях в добрата война,</span> <span class="verse"><a name="19">19</a>имайки вяра и чиста съвест, която някои, като отхвърлиха, претърпяха корабокрушение спрямо вярата;</span> <span class="verse"><a name="20">20</a>от които са Именей и Александър, които предадох на Сатана, за да се научат да не богохулстват.</span> </p></div</div></div></body></html>