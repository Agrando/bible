<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/1tim/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/1tim">1 Timothy</a> &gt <strong>Chapter 4</strong></div><p><span class="verse"><a name="1">1</a>А Духът изрично казва, че в по-късните времена някои ще отстъпят от вярата и ще слушат измамни духове и демонични учения</span> <span class="verse"><a name="2">2</a>чрез лицемерието на онези, които говорят лъжа, чиято съвест е прегоряла,</span> <span class="verse"><a name="3">3</a>които забраняват жененето и заповядват въздържане от ястия, които Бог създаде, за да се приемат с благодарение от онези, които вярват и познават истината.</span> <span class="verse"><a name="4">4</a>Защото всичко създадено от Бога е добро и нищо не е за отхвърляне, ако се приема с благодарение,</span> <span class="verse"><a name="5">5</a>понеже се освещава чрез Божието слово и молитва.</span> <span class="verse"><a name="6">6</a>В това като съветваш братята, ще бъдеш добър служител на Иисус Христос, хранен с думите на вярата и доброто учение, което си последвал.</span> <span class="verse"><a name="7">7</a>А нечистите и бабешките басни отхвърляй и обучавай себе си в благочестие.</span> <span class="verse"><a name="8">8</a>Защото телесното упражнение е полезно за малко, а благочестието е полезно за всичко, тъй като има обещанието и за сегашния, и за бъдещия живот.</span> <span class="verse"><a name="9">9</a>Това слово е вярно и заслужава пълно приемане,</span> <span class="verse"><a name="10">10</a>понеже за това се трудим и търпим укори – защото се надяваме на живия Бог, който е Спасител на всички хора, а най-вече на вярващите.</span> <span class="verse"><a name="11">11</a>Това заръчвай и учи.</span> <span class="verse"><a name="12">12</a>Никой да не презира твоята младост; но ти бъди на вярващите пример в слово, в поведение, в любов, във вяра, в чистота.</span> <span class="verse"><a name="13">13</a>Докато дойда, обърни внимание на прочитането, на увещаването и на поучаването.</span> <span class="verse"><a name="14">14</a>Не пренебрегвай дарбата, която имаш, която ти се даде чрез пророчество с полагането на ръце от старейшинството.</span> <span class="verse"><a name="15">15</a>Върху това размишлявай, на това се предавай, за да стане явен на всички твоят напредък.</span> <span class="verse"><a name="16">16</a>Внимавай на себе си и на учението и постоянствай в това, защото, като правиш това, ще спасиш и себе си, и тези, които те слушат.</span> </p></div</div></div></body></html>