<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/hab/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/hab">Habakkuk</a> &gt <strong>Chapter 1</strong></div><p><span class="verse"><a name="1">1</a>Наложеното пророчество, което пророк Авакум видя:</span> <span class="verse"><a name="2">2</a>Докога, ГОСПОДИ, ще викам, а Ти няма да чуваш? Викам към Теб: Насилие! — но не спасяваш.</span> <span class="verse"><a name="3">3</a>Защо ме оставяш да виждам беззаконие и гледаш нещастие? И опустошение и насилие има пред мен, и възниква караница и се надига раздор.</span> <span class="verse"><a name="4">4</a>Затова законът е безсилен и правосъдието вечно не излиза към победа, защото безбожният обкръжава праведния и правосъдието излиза изкривено.</span> <span class="verse"><a name="5">5</a>Погледнете между народите и вижте, и се почудете много, защото върша едно дело във вашите дни — няма да повярвате дори да ви се разкаже.</span> <span class="verse"><a name="6">6</a>Защото, ето, Аз надигам халдейците — жесток и необуздан народ, който ходи по земната шир, за да завладее селища, които не са негови.</span> <span class="verse"><a name="7">7</a>Страшен и ужасен е той, правото му и достойнството му излизат от самия него.</span> <span class="verse"><a name="8">8</a>По-бързи от леопарди са конете му и по-свирепи от вълци вечер; конниците му препускат, конниците му идват отдалеч, долитат като орел, който се спуска към храната.</span> <span class="verse"><a name="9">9</a>Те всички идват за насилие, лицата им са устремени напред и той събира пленници като пясък.</span> <span class="verse"><a name="10">10</a>Присмива се на царете и князете са му за присмех; на всяка крепост той се смее, натрупва пръст и я превзема.</span> <span class="verse"><a name="11">11</a>Тогава преминава като вятър и продължава, но ще бъде счетен за виновен — силата му е негов бог.</span> <span class="verse"><a name="12">12</a>Не си ли Ти от начало, ГОСПОДИ, Боже мой, Свети мой! Няма да умрем. ГОСПОДИ, за съд си ги поставил; Силни, за наказание си ги определил.</span> <span class="verse"><a name="13">13</a>Очите Ти са твърде чисти, за да гледаш злото и не можеш да погледнеш нещастие. Защо гледаш на коварните и мълчиш, когато безбожният поглъща по-праведния от него,</span> <span class="verse"><a name="14">14</a>и правиш хората като морските риби, като гадините, които си нямат владетел?</span> <span class="verse"><a name="15">15</a>Той изтегля всички с въдица, влачи ги в мрежата си и ги събира в рибарската си мрежа, затова се радва и се весели.</span> <span class="verse"><a name="16">16</a>Затова жертва на мрежата си и кади на рибарската си мрежа, защото чрез тях делът му е тлъст и ястието му — избрано.</span> <span class="verse"><a name="17">17</a>Дали затова ще изпразни мрежата си и постоянно ще избива народи без милост?</span> </p></div</div></div></body></html>