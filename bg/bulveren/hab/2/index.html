<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/hab/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/hab">Habakkuk</a> &gt <strong>Chapter 2</strong></div><p><span class="verse"><a name="1">1</a>На стражата си ще застана и на кулата ще се изправя и ще се взирам, за да видя какво ще ми говори Той и какво да отговоря на укора си.</span> <span class="verse"><a name="2">2</a>И ГОСПОД ми отговори и каза: Напиши видението и го изложи ясно на плочи, за да може да се чете лесно.</span> <span class="verse"><a name="3">3</a>Защото видението се отнася за определено време, бърза към края и няма да излъже. Ако се бави, чакай го, защото непременно ще дойде, няма да закъснее.</span> <span class="verse"><a name="4">4</a>Ето, душата му се надигна, не е права в него. А праведният чрез вярата си ще живее.</span> <span class="verse"><a name="5">5</a>Освен това виното е коварно. Горделивият човек не стои мирен, той разширява желанието си като Шеол и като смъртта не се насища, и трупа при себе си всичките народи, и събира при себе си всичките племена.</span> <span class="verse"><a name="6">6</a>Няма ли всички тези да надигнат притча против него, подигравателна песен в гатанки за него, като кажат: Горко на онзи, който умножава каквото не е негово — докога? — и се товари със залози!</span> <span class="verse"><a name="7">7</a>Няма ли да станат внезапно онези, които те хапят, и да се надигнат онези, които ще те разтреперят? И ти ще им станеш плячка.</span> <span class="verse"><a name="8">8</a>Понеже ти обра много народи, всички останали от племената ще те оберат заради кръвта на хората и насилието над земята, над града и над всичките му жители.</span> <span class="verse"><a name="9">9</a>Горко на онзи, който придобива със зло неправедна печалба за дома си, за да постави гнездото си нависоко, за да се избави от ръката на бедствието!</span> <span class="verse"><a name="10">10</a>Ти си замислил срам за дома си, като си изтребил много народи и си съгрешил против душата си.</span> <span class="verse"><a name="11">11</a>Защото камък от стената ще извика и греда от гредореда ще му отговори.</span> <span class="verse"><a name="12">12</a>Горко на онзи, който гради град с кръв и утвърждава град с беззаконие!</span> <span class="verse"><a name="13">13</a>Ето, не е ли от ГОСПОДА на Войнствата, че племената се трудят за огъня и народите се мъчат за суета?</span> <span class="verse"><a name="14">14</a>Защото земята ще бъде пълна с познаването на славата на ГОСПОДА, както водите покриват морето.</span> <span class="verse"><a name="15">15</a>Горко на онзи, който напива ближния си — на теб, който примесваш злобата си и ги опиваш, за да гледаш голотата им!</span> <span class="verse"><a name="16">16</a>Наситил си се със срам вместо слава; пий и ти, и нека се открие краекожието ти! Чашата на десницата ГОСПОДНА ще се обърне към теб и гнусно безчестие ще покрие славата ти.</span> <span class="verse"><a name="17">17</a>Защото насилието над Ливан ще те покрие и изтребването на уплашените животни заради кръвта на хората и насилието над земята, над града и всичките му жители.</span> <span class="verse"><a name="18">18</a>Какво ползва изваяният идол, че го е изваял майсторът му? Или изленият идол, учител на лъжата, че който го е изработил, се уповава на изработката си, да прави неми идоли?</span> <span class="verse"><a name="19">19</a>Горко на онзи, който казва на дървото: Събуди се! — и на немия камък: Стани! Той ли ще го научи? Ето, той е обкован със злато и сребро и никакво дихание няма в него.</span> <span class="verse"><a name="20">20</a>А ГОСПОД е в светия Си храм — мълчи пред Него, цяла земьо!</span> </p></div</div></div></body></html>