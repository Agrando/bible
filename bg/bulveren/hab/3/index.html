<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/hab/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/hab">Habakkuk</a> &gt <strong>Chapter 3</strong></div><p><span class="verse"><a name="1">1</a>Молитва на пророк Авакум, по шигионот.</span> <span class="verse"><a name="2">2</a>ГОСПОДИ, чух вестта за Теб и се убоях. ГОСПОДИ, оживявай делото Си сред годините, сред годините го изявявай. В гнева Си помни милостта.</span> <span class="verse"><a name="3">3</a>Бог идва от Теман и Светият — от хълма Фаран. (Села.) Славата Му покри небесата и земята се изпълни с прославата Му.</span> <span class="verse"><a name="4">4</a>Сиянието Му е като светлината, лъчи излизат от ръката Му и там е скривалището на силата Му.</span> <span class="verse"><a name="5">5</a>Пред Него ходи мор и язва излиза след Него.</span> <span class="verse"><a name="6">6</a>Той застана и разклати земята, погледна и разтрепери народите; и вечните планини се разпаднаха, древните хълмове се приведоха. Пътищата Му са вечни.</span> <span class="verse"><a name="7">7</a>Видях шатрите на Етиопия под скръб, треперят завесите на мадиамската земя.</span> <span class="verse"><a name="8">8</a>Против реките ли се разяри ГОСПОД? Против реките ли беше гневът Ти, против морето ли беше яростта ти, че си възседнал на конете Си, на победоносните Си колесници?</span> <span class="verse"><a name="9">9</a>Открит, оголен е лъкът Ти, пръчките на наказанието са заклети според словото Ти. (Села.) Ти проряза земята с реки.</span> <span class="verse"><a name="10">10</a>Видяха Те планините и се убояха, водният потоп нахлу, бездната нададе гласа си, вдигна нависоко ръцете си.</span> <span class="verse"><a name="11">11</a>Слънцето и луната застанаха в жилището си при светлината на Твоите летящи стрели, при сиянието на Твоето святкащо копие.</span> <span class="verse"><a name="12">12</a>С негодувание крачиш по земята, с гняв вършееш народите.</span> <span class="verse"><a name="13">13</a>Излязъл си за спасение на народа Си, за спасение на помазаника Си. Разбил си главата от дома на безбожието, открил си основите до шията. (Села.)</span> <span class="verse"><a name="14">14</a>Пронизал си със собствените му копия главата на воините му, които като вихрушка се устремиха да ме разпръснат и радостта им беше като да изядат скришно сиромаха.</span> <span class="verse"><a name="15">15</a>Преминал си през морето с конете Си, пенещите се големи води.</span> <span class="verse"><a name="16">16</a>Чух, и вътрешностите ми се разтресоха, устните ми трепереха от гласа, гнилота проникна в костите ми и на мястото си се разтреперих, защото трябва да чакам скръбния ден, когато се изкачи против народа онзи, който ще ни нападне.</span> <span class="verse"><a name="17">17</a>И да не цъфти смокинята, и да няма реколта по лозите, и да пропадне произведението на маслината, и нивите да не произведат храна, и овцете да изчезнат от кошарата, и да няма говеда в оборите,</span> <span class="verse"><a name="18">18</a>аз пак ще се радвам в ГОСПОДА, ще се веселя в Бога на спасението си.</span> <span class="verse"><a name="19">19</a>Господ БОГ е силата ми; Той прави краката ми като на елените и ми дава да ходя по височините ми. За първия певец, на моите струнни инструменти.</span> </p></div</div></div></body></html>