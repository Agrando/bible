<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 41</strong></div><p><span class="verse"><a name="1">1</a>Когато изминаха две години, фараонът сънува: ето, стоеше при реката.</span> <span class="verse"><a name="2">2</a>И ето, седем крави, хубави и тлъсти, излязоха от реката и пасяха в тръстиката.</span> <span class="verse"><a name="3">3</a>И ето, след тях излязоха от реката други седем крави, грозни и мършави, и застанаха при първите крави на брега на реката.</span> <span class="verse"><a name="4">4</a>И грозните, мършави крави изядоха седемте хубави и тлъсти крави. Тогава фараонът се събуди.</span> <span class="verse"><a name="5">5</a>И заспа и сънува втори път. И ето, седем класа, пълни и добри, израснаха от едно стебло.</span> <span class="verse"><a name="6">6</a>И ето, след тях израснаха други седем класа, тънки и прегорели от източния вятър.</span> <span class="verse"><a name="7">7</a>И тънките класове погълнаха седемте дебели и пълни класа. А като се събуди фараонът, ето, беше сън.</span> <span class="verse"><a name="8">8</a>И на сутринта духът му беше смутен. И той изпрати да му повикат всичките гадатели и всичките мъдреци на Египет, и фараонът им разказа сънищата си, но нямаше кой да ги изтълкува на фараона.</span> <span class="verse"><a name="9">9</a>Тогава началникът на виночерпците говори на фараона и каза: Днес се сещам, че съм виновен.</span> <span class="verse"><a name="10">10</a>Фараонът се беше разгневил на слугите си и ме хвърли, мен и началника на хлебарите, в тъмница, в дома на началника на телохранителите.</span> <span class="verse"><a name="11">11</a>И сънувахме, аз и той, в същата нощ. Сънувахме всеки според както щеше да се тълкува сънят му.</span> <span class="verse"><a name="12">12</a>А заедно с нас там беше един млад евреин, слуга на началника на телохранителите. И като му разказахме, той ни разтълкува сънищата — на всеки от нас според съня му даде значението.</span> <span class="verse"><a name="13">13</a>И както ни изтълкува, така и стана — мен възстановиха на службата ми, а него обесиха.</span> <span class="verse"><a name="14">14</a>Тогава фараонът изпрати да повикат Йосиф, и бързо го изведоха от тъмницата. И той се обръсна, преоблече се и дойде при фараона.</span> <span class="verse"><a name="15">15</a>И фараонът каза на Йосиф: Сънувах сън, но няма кой да го изтълкува. И чух да казват за теб, че разбираш да тълкуваш сън.</span> <span class="verse"><a name="16">16</a>А Йосиф в отговор каза на фараона: Не аз, Бог ще даде на фараона отговор за добро.</span> <span class="verse"><a name="17">17</a>Тогава фараонът каза на Йосиф: В съня си, ето, стоях край брега на реката.</span> <span class="verse"><a name="18">18</a>И ето, седем крави, тлъсти и хубави, излязоха от реката и пасяха в тръстиката.</span> <span class="verse"><a name="19">19</a>И ето, след тях излязоха други седем крави, слаби, много грозни и мършави, каквито никога на съм виждал толкова грозни по цялата египетска земя.</span> <span class="verse"><a name="20">20</a>И мършавите, грозни крави изядоха първите седем тлъсти крави.</span> <span class="verse"><a name="21">21</a>Но пак, като влязоха в утробите им, не се познаваше, че са влезли в утробите им, а видът им беше така грозен, както и в началото. Тогава се събудих.</span> <span class="verse"><a name="22">22</a>После видях в съня си, и ето, седем класа, пълни и добри, израснаха от едно стебло.</span> <span class="verse"><a name="23">23</a>И ето, след тях израснаха други седем класа, сухи, тънки и прегорели от източния вятър.</span> <span class="verse"><a name="24">24</a>И тънките класове погълнаха седемте добри класа. И казах съня на гадателите, но нямаше кой да ми го изтълкува.</span> <span class="verse"><a name="25">25</a>Тогава Йосиф каза на фараона: Сънят на фараона е един. Бог е явил на фараона това, което ще направи.</span> <span class="verse"><a name="26">26</a>Седемте добри крави са седем години, и седемте добри класа са седем години — сънят е един.</span> <span class="verse"><a name="27">27</a>А седемте мършави и грозни крави, които са излезли след тях, са седем години, както и седемте празни класа, прегорели от източния вятър — те ще бъдат седем години на глад.</span> <span class="verse"><a name="28">28</a>Това е думата, която казах на фараона: Бог е явил на фараона това, което ще направи.</span> <span class="verse"><a name="29">29</a>Ето, идват седем години на голямо изобилие по цялата египетска земя.</span> <span class="verse"><a name="30">30</a>А след тях ще дойдат седем години на глад. Цялото изобилие ще се забрави в египетската земя, защото гладът ще опустоши земята.</span> <span class="verse"><a name="31">31</a>Няма да се познае изобилието на земята поради онзи глад, който ще последва, защото ще бъде твърде тежък.</span> <span class="verse"><a name="32">32</a>А това, че сънят се повтори на фараона два пъти, означава, че това е решено от Бога и че Бог скоро ще го извърши.</span> <span class="verse"><a name="33">33</a>И така, нека фараонът потърси някой разумен и мъдър човек и нека го постави над египетската земя.</span> <span class="verse"><a name="34">34</a>Нека фараонът направи това и нека постави надзиратели над земята и в седемте изобилни години нека събере петата част от произведенията на египетската земя.</span> <span class="verse"><a name="35">35</a>Нека съберат всичката храна на тези добри години, които идват, и събраното жито нека бъде под властта на фараона за храна на градовете, и нека го пазят.</span> <span class="verse"><a name="36">36</a>И храната ще се запази за земята за седемте гладни години, които ще настанат в египетската земя, за да не се опустоши земята от глада.</span> <span class="verse"><a name="37">37</a>И това нещо беше добро в очите на фараона и на всичките му слуги.</span> <span class="verse"><a name="38">38</a>И фараонът каза на слугите си: Можем ли да намерим човек като този, в когото има Дух Божи?</span> <span class="verse"><a name="39">39</a>Тогава фараонът каза на Йосиф: Понеже Бог ти откри всичко това, няма никой толкова разумен и мъдър, колкото си ти.</span> <span class="verse"><a name="40">40</a>Ти ще бъдеш над дома ми и целият ми народ ще слуша твоите думи. Само с престола аз ще бъда по-горен от теб.</span> <span class="verse"><a name="41">41</a>И фараонът каза на Йосиф: Ето, поставям те над цялата египетска земя.</span> <span class="verse"><a name="42">42</a>Тогава фараонът извади пръстена си от ръката си и го сложи на ръката на Йосиф, облече го в дрехи от висон и сложи златна огърлица на шията му.</span> <span class="verse"><a name="43">43</a>После нареди да го возят на втората си колесница и викаха пред него: Коленичете! Така го постави над цялата египетска земя.</span> <span class="verse"><a name="44">44</a>При това фараонът каза на Йосиф: Аз съм фараонът, но без теб никой няма да вдигне ръка или крак по цялата египетска земя!</span> <span class="verse"><a name="45">45</a>И фараонът нарече Йосиф Цафнат-Панеах и му даде за жена Асенета, дъщеря на Потифер, жреца на Илиопол. След това Йосиф излезе на обиколка из египетската земя.</span> <span class="verse"><a name="46">46</a>Йосиф беше на тридесет години, когато се представи пред египетския цар фараон. И като излезе от присъствието на фараона, Йосиф обиколи цялата египетска земя.</span> <span class="verse"><a name="47">47</a>И през седемте години на изобилие земята роди пребогато.</span> <span class="verse"><a name="48">48</a>И Йосиф събра всичката храна от тези седем години, които бяха настанали в египетската земя, и сложи храната в градовете — във всеки град прибра храната от околните му ниви.</span> <span class="verse"><a name="49">49</a>Йосиф събра твърде много жито, колкото морския пясък, така че престана да го мери, защото беше без мяра.</span> <span class="verse"><a name="50">50</a>А преди да настъпят годините на глада, на Йосиф се родиха двама сина, които му роди Асенета, дъщеря на Потифер, жреца на Илиопол.</span> <span class="verse"><a name="51">51</a>И Йосиф нарече първородния Манасия, защото си казваше: Бог ме направи да забравя всичките си мъки и целия си бащин дом.</span> <span class="verse"><a name="52">52</a>А втория нарече Ефрем, защото си казваше: Бог ме направи плодоносен в земята на страданието ми.</span> <span class="verse"><a name="53">53</a>А като изминаха седемте години на изобилие, които бяха настанали в египетската земя,</span> <span class="verse"><a name="54">54</a>настъпиха седемте години на глад, както Йосиф беше казал. И по всичките земи настана глад, а по цялата египетска земя имаше хляб.</span> <span class="verse"><a name="55">55</a>Защото, когато огладня цялата египетска земя и народът извика към фараона за хляб, фараонът каза на всичките египтяни: Идете при Йосиф, и каквото ви каже, направете.</span> <span class="verse"><a name="56">56</a>А гладът беше по цялото лице на земята. И така, Йосиф отвори всичките житници и продаваше на египтяните, защото гладът се усилваше по египетската земя.</span> <span class="verse"><a name="57">57</a>И от всички страни идваха в Египет при Йосиф да купят жито, понеже гладът се усилваше по цялата земя.</span> </p></div</div></div></body></html>