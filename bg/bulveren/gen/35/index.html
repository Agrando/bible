<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 35</strong></div><p><span class="verse"><a name="1">1</a>След това Бог каза на Яков: Стани, иди във Ветил и живей там. И там издигни олтар на Бога, който ти се яви, когато бягаше от лицето на брат си Исав.</span> <span class="verse"><a name="2">2</a>Тогава Яков каза на дома си и на всички, които бяха с него: Изхвърлете чуждите богове, които са между вас, очистете се и сменете дрехите си,</span> <span class="verse"><a name="3">3</a>и да станем да отидем във Ветил, и там ще издигна олтар на Бога, който ме послуша в деня на бедствието ми и беше с мен в пътя, по който ходих.</span> <span class="verse"><a name="4">4</a>И така, те дадоха на Яков всичките чужди богове, които бяха в ръцете им, и обиците, които бяха на ушите им, и Яков ги скри под дъба, който беше при Сихем.</span> <span class="verse"><a name="5">5</a>След това тръгнаха. И страх Божи беше върху градовете, които бяха наоколо им, така че не преследваха синовете на Яков.</span> <span class="verse"><a name="6">6</a>И така, Яков дойде в Луз, в ханаанската земя, който е Ветил, той и целият народ, който беше с него.</span> <span class="verse"><a name="7">7</a>И там издигна олтар и нарече мястото Ел-Ветил, защото там му се яви Бог, когато бягаше от лицето на брат си.</span> <span class="verse"><a name="8">8</a>И Девора, бавачката на Ревека, умря и я погребаха под дъба, по-долу от Ветил, затова се нарече Дъб на плача.</span> <span class="verse"><a name="9">9</a>И Бог пак се яви на Яков след завръщането му от Падан-Арам и го благослови.</span> <span class="verse"><a name="10">10</a>И Бог му каза: Името ти е Яков, но няма вече да се наричаш Яков, а името ти ще бъде Израил. И го нарече Израил.</span> <span class="verse"><a name="11">11</a>И Бог му каза: Аз съм Бог, Всемогъщият. Бъди плодовит и се умножавай; народ, даже множество народи ще произлязат от теб и царе ще излязат от семенниците ти;</span> <span class="verse"><a name="12">12</a>и земята, която дадох на Авраам и Исаак, ще я дам на теб и на потомството ти след теб ще дам земята.</span> <span class="verse"><a name="13">13</a>Тогава Бог се възнесе от него, от мястото, където говори с него.</span> <span class="verse"><a name="14">14</a>И Яков издигна стълб на мястото, където говори с него, каменен стълб, и принесе възлияние на него и го поля с масло.</span> <span class="verse"><a name="15">15</a>И Яков нарече мястото, където Бог говори с него, Ветил.</span> <span class="verse"><a name="16">16</a>След това тръгнаха от Ветил, а като стигнаха близо до Ефрат, Рахил роди и много се мъчеше при раждането си.</span> <span class="verse"><a name="17">17</a>А като се мъчеше да роди, акушерката й каза: Не се бой, защото и той ти е син.</span> <span class="verse"><a name="18">18</a>А като предаваше душа — защото умря — Рахил го нарече Венони, а баща му го нарече Вениамин.</span> <span class="verse"><a name="19">19</a>Така Рахил умря и я погребаха край пътя за Ефрат, който е Витлеем.</span> <span class="verse"><a name="20">20</a>И Яков издигна стълб над гроба й. Той е стълб на гроба на Рахил и до днес.</span> <span class="verse"><a name="21">21</a>След това Израил тръгна и разпъна шатрата си отвъд Мигдал-Едер.</span> <span class="verse"><a name="22">22</a>И когато Израил живееше в онази земя, Рувим отиде и лежа с Вала, наложницата на баща си. И Израил научи за това. А синовете на Яков бяха дванадесет:</span> <span class="verse"><a name="23">23</a>Синовете на Лия: Рувим, първородният на Яков, и Симеон, Леви, Юда, Исахар и Завулон.</span> <span class="verse"><a name="24">24</a>Синовете на Рахил: Йосиф и Вениамин.</span> <span class="verse"><a name="25">25</a>Синовете на Вала, слугинята на Рахил: Дан и Нефталим.</span> <span class="verse"><a name="26">26</a>Синовете на Зелфа, слугинята на Лия: Гад и Асир. Тези са синовете на Яков, които му се родиха в Падан-Арам.</span> <span class="verse"><a name="27">27</a>После Яков дойде при баща си Исаак в Мамврий, в Кириат-Арва, който е Хеврон, където Авраам и Исаак бяха живели като чужденци.</span> <span class="verse"><a name="28">28</a>И дните на Исаак станаха сто и осемдесет години.</span> <span class="verse"><a name="29">29</a>И Исаак издъхна, умря стар и сит от дни и се прибра при народа си. И синовете му Исав и Яков го погребаха.</span> </p></div</div></div></body></html>