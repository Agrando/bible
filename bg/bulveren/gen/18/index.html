<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 18</strong></div><p><span class="verse"><a name="1">1</a>И ГОСПОД се яви на Авраам при Мамвриевите дъбове, когато той седеше при входа на шатрата си в горещината на деня.</span> <span class="verse"><a name="2">2</a>И повдигна очите си и видя, ето, трима мъже стояха пред него; и като ги видя, изтича от входа на шатрата да ги посрещне и се поклони до земята,</span> <span class="verse"><a name="3">3</a>и каза: Господарю, ако съм намерил благоволение пред очите Ти, моля Ти се, не отминавай слугата Си!</span> <span class="verse"><a name="4">4</a>Нека донесат малко вода и измийте краката си, и си починете под дървото.</span> <span class="verse"><a name="5">5</a>И аз ще донеса малко хляб да подкрепите сърцето си, и после ще си заминете; понеже затова минахте при слугата си. А те казаха: Направи, както си казал.</span> <span class="verse"><a name="6">6</a>Тогава Авраам влезе бързо в шатрата при Сара и каза: Приготви по-скоро три мери чисто брашно, замеси и направи пити.</span> <span class="verse"><a name="7">7</a>А Авраам изтича при говедата, взе едно младо, добро теле и го даде на слугата, който побърза да го сготви.</span> <span class="verse"><a name="8">8</a>После взе масло, мляко и сготвеното теле и сложи пред тях; и той стоеше при тях под дървото, и те ядоха.</span> <span class="verse"><a name="9">9</a>И му казаха: Къде е жена ти Сара? А той каза: Ето, в шатрата е.</span> <span class="verse"><a name="10">10</a>И ГОСПОД каза: Догодина по това време Аз непременно ще се върна при теб, и ето, жена ти Сара ще има син. А Сара слушаше от входа на шатрата, която беше зад него.</span> <span class="verse"><a name="11">11</a>А Авраам и Сара бяха стари, на преклонна възраст; на Сара беше престанало обикновеното на жените.</span> <span class="verse"><a name="12">12</a>И Сара се засмя в себе си и каза: Като съм остаряла, ще има ли за мен удоволствие, като и господарят ми е стар?</span> <span class="verse"><a name="13">13</a>А ГОСПОД каза на Авраам: Защо Сара се засмя и каза: Като съм остаряла, дали наистина ще родя?</span> <span class="verse"><a name="14">14</a>Има ли нещо невъзможно за ГОСПОДА? В определеното време ще се върна при теб, догодина по това време, и Сара ще има син.</span> <span class="verse"><a name="15">15</a>Тогава Сара, понеже се уплаши, отрече и каза: Не съм се смяла! А Той каза: Не, ти се засмя.</span> <span class="verse"><a name="16">16</a>Като станаха оттам, мъжете се обърнаха към Содом; и Авраам отиде с тях, за да ги изпрати.</span> <span class="verse"><a name="17">17</a>И ГОСПОД каза: Да скрия ли от Авраам това, което ще сторя,</span> <span class="verse"><a name="18">18</a>тъй като Авраам непременно ще стане велик и силен народ и чрез него ще се благославят всичките народи на земята?</span> <span class="verse"><a name="19">19</a>Защото съм го познал, за да заповяда на синовете си и на дома си след себе си да пазят ГОСПОДНИЯ път, като вършат правда и правосъдие, за да направи ГОСПОД да дойде на Авраам онова, което е говорил за него.</span> <span class="verse"><a name="20">20</a>И ГОСПОД каза: Понеже викът на Содом и Гомора стана силен и понеже грехът им е твърде тежък,</span> <span class="verse"><a name="21">21</a>ще сляза сега и ще видя дали са вършили напълно според вика, който стигна до Мен; и ако не, ще узная.</span> <span class="verse"><a name="22">22</a>Тогава мъжете, като се обърнаха оттам, отидоха към Содом. Но Авраам още стоеше пред ГОСПОДА.</span> <span class="verse"><a name="23">23</a>И Авраам се приближи и каза: Ще погубиш ли праведния с неправедния?</span> <span class="verse"><a name="24">24</a>Може да има петдесет праведни в града; ще погубиш ли мястото, няма ли да му простиш заради петдесетте праведни, които са в него?</span> <span class="verse"><a name="25">25</a>Не може да бъде Ти да сториш такова нещо, да убиеш праведния с неправедния, така че праведният да бъде като неправедния! Не може да бъде това от Теб! Съдията на цялата земя няма ли да върши правда?</span> <span class="verse"><a name="26">26</a>И ГОСПОД каза: Ако намеря в Содом петдесет праведни, вътре в града, ще простя на цялото място заради тях.</span> <span class="verse"><a name="27">27</a>А Авраам в отговор каза: Ето, сега аз, който съм прах и пепел, се осмелих да говоря на Господа:</span> <span class="verse"><a name="28">28</a>Може на петдесетте праведни да не достигат пет; ще погубиш ли целия град заради петимата? Той каза: Няма да го погубя, ако намеря там четиридесет и пет.</span> <span class="verse"><a name="29">29</a>А Авраам пак Му говори, и каза: Може да се намерят там четиридесет. Той каза: Заради четиридесетте няма да сторя това.</span> <span class="verse"><a name="30">30</a>А Авраам каза: Да не се разгневи Господ, че пак ще кажа: Може да се намерят там тридесет. И Той каза: Няма да сторя това, ако намеря там тридесет.</span> <span class="verse"><a name="31">31</a>А Авраам каза: Ето сега, осмелих се да говоря на Господа; може да се намерят там двадесет. И Той каза: Заради двадесетте няма да го погубя.</span> <span class="verse"><a name="32">32</a>Тогава Авраам каза: Да не се разгневи Господ, ако проговоря пак, само този път: Може да се намерят там десет. И Той каза: Заради десетте няма да го погубя.</span> <span class="verse"><a name="33">33</a>И като престана да говори с Авраам, ГОСПОД си отиде, а Авраам се върна на мястото си.</span> </p></div</div></div></body></html>