<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 33</strong></div><p><span class="verse"><a name="1">1</a>След това Яков повдигна очи и ето, Исав идваше, и четиристотин мъже с него. И раздели децата на Лия и на Рахил и на двете слугини.</span> <span class="verse"><a name="2">2</a>Слугините и децата им сложи напред, Лия и децата й след тях, а Рахил и Йосиф — най-отзад.</span> <span class="verse"><a name="3">3</a>А сам той отиде пред тях и седем пъти се поклони до земята, докато стигна при брат си.</span> <span class="verse"><a name="4">4</a>И Исав изтича да го посрещне, прегърна го, падна на врата му и го целуна, и те заплакаха.</span> <span class="verse"><a name="5">5</a>И като повдигна очи и видя жените и децата, каза: Какви са ти тези? И той каза: Това са децата, които Бог благодатно подари на слугата ти.</span> <span class="verse"><a name="6">6</a>Тогава слугините и децата им пристъпиха и се поклониха.</span> <span class="verse"><a name="7">7</a>И Лия и децата й пристъпиха и се поклониха, а после пристъпиха Йосиф и Рахил и се поклониха.</span> <span class="verse"><a name="8">8</a>Тогава Исав каза: За какво ти е целият този стан, който срещнах? А той каза: За да намеря благоволението на господаря си.</span> <span class="verse"><a name="9">9</a>А Исав каза: Имам достатъчно, брате мой, ти задръж своите си.</span> <span class="verse"><a name="10">10</a>Но Яков отвърна: Не, моля ти се, ако съм намерил благоволение пред теб, приеми подаръка ми от ръката ми, тъй като видях лицето ти, като че видях Божие лице, и ти беше благосклонен към мен.</span> <span class="verse"><a name="11">11</a>Приеми, моля ти се, подаръка ми, който ти е поднесен, защото Бог е постъпил благо към мен и имам всичко. И като настояваше, той прие.</span> <span class="verse"><a name="12">12</a>Тогава Исав каза: Да тръгнем и да вървим, и аз ще вървя пред теб.</span> <span class="verse"><a name="13">13</a>Но Яков му каза: Господарят ми знае, че децата са нежни, и че имам със себе си дойни овце и говеда, и ако ги пресилят само един ден, цялото стадо ще измре.</span> <span class="verse"><a name="14">14</a>Господарят ми нека замине, моля те, пред слугата си, а аз ще карам полека според хода на добитъка, който е пред мен, и според хода на децата, докато стигна при господаря си в Сиир.</span> <span class="verse"><a name="15">15</a>А Исав каза: Поне да оставя с теб неколцина от хората, които са с мен. Но той каза: Каква нужда, стига да намеря благоволението на господаря си?</span> <span class="verse"><a name="16">16</a>И така, в същия ден Исав се върна по пътя си за Сиир.</span> <span class="verse"><a name="17">17</a>А Яков замина за Сокхот, където си построи къща и направи кошари за добитъка си. Затова мястото се нарече Сокхот.</span> <span class="verse"><a name="18">18</a>И като се върна от Падан-Арам, Яков дойде благополучно в града Сихем, който е в ханаанската земя, и се разположи пред града.</span> <span class="verse"><a name="19">19</a>И купи за сто сребърника нивата, където разпъна шатрата си, от синовете на Емор, бащата на Сихем.</span> <span class="verse"><a name="20">20</a>Там издигна олтар, и го наименува Ел-Елое Израил.</span> </p></div</div></div></body></html>