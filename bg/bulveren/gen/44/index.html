<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 44</strong></div><p><span class="verse"><a name="1">1</a>После заповяда на домакина си, като му каза: Напълни чувалите на мъжете с храна, колкото могат да носят, и сложи парите на всекиго отгоре в чувала му,</span> <span class="verse"><a name="2">2</a>и сложи чашата ми, сребърната чаша, отгоре в чувала на най-младия, с парите за житото му. И той направи според това, което каза Йосиф.</span> <span class="verse"><a name="3">3</a>На сутринта, щом съмна, изпратиха мъжете и магаретата им.</span> <span class="verse"><a name="4">4</a>А когато бяха излезли от града и не се бяха отдалечили много, Йосиф каза на домакина си: Стани, тичай след мъжете и като ги стигнеш, им кажи: Защо върнахте зло за добро?</span> <span class="verse"><a name="5">5</a>Не е ли тази чашата, с която пие господарят ми, и с която даже гадае? Зле постъпихте, като сторихте това.</span> <span class="verse"><a name="6">6</a>И домакинът ги настигна и им каза тези думи.</span> <span class="verse"><a name="7">7</a>А те му казаха: Защо говори господарят ни такива думи? Не, слугите ти няма да направят такова нещо!</span> <span class="verse"><a name="8">8</a>Ето, ние ти върнахме от ханаанската земя парите, които намерихме отгоре в чувалите си; и как бихме откраднали сребро или злато от дома на господаря ти?</span> <span class="verse"><a name="9">9</a>Този от слугите ти, у когото се намери, нека умре, а също и ние нека бъдем роби на господаря ти!</span> <span class="verse"><a name="10">10</a>А той каза: Нека бъде според думите ви: у когото се намери, той ще ми бъде роб, а вие ще бъдете невинни.</span> <span class="verse"><a name="11">11</a>Тогава те бързо снеха чувалите си на земята и всеки отвори своя чувал.</span> <span class="verse"><a name="12">12</a>И той претърси, като започна от най-възрастния и свърши с най-младия; и чашата се намери в чувала на Вениамин.</span> <span class="verse"><a name="13">13</a>Тогава раздраха дрехите си, натовариха всеки магарето си и се върнаха в града.</span> <span class="verse"><a name="14">14</a>И Юда и братята му дойдоха в дома на Йосиф — а той още беше там — и паднаха пред него на земята.</span> <span class="verse"><a name="15">15</a>И Йосиф им каза: Какво е това, което сторихте? Не знаете ли, че човек като мен може да гадае?</span> <span class="verse"><a name="16">16</a>Тогава Юда каза: Какво да кажем на господаря си? Какво да говорим и как да се оправдаем? Бог откри неправдата на слугите ти; ето, слуги сме на господаря си, както ние, така и онзи, у когото се намери чашата.</span> <span class="verse"><a name="17">17</a>Но Йосиф каза: Не, това няма да сторя! Онзи, у когото се намери чашата, той ще ми бъде слуга, а вие си идете с мир при баща си.</span> <span class="verse"><a name="18">18</a>Тогава Юда се приближи до него и каза: Моля ти се, господарю мой, позволи на слугата си да каже една дума в ушите на господаря си, и да не пламне гневът ти против слугата ти, защото ти си като фараона.</span> <span class="verse"><a name="19">19</a>Господарят ми попита слугите си, като каза: Имате ли баща или брат?</span> <span class="verse"><a name="20">20</a>И казахме на господаря ми: Имаме стар баща и малко дете на старостта му, а неговият брат умря, така че само той остана от майка си, и баща му го обича.</span> <span class="verse"><a name="21">21</a>И ти каза на слугите си: Доведете ми го, за да го видя с очите си.</span> <span class="verse"><a name="22">22</a>И ние казахме на господаря ми: Детето не може да остави баща си, защото, ако остави баща си, той ще умре.</span> <span class="verse"><a name="23">23</a>А ти каза на слугите си: Ако не слезе с вас най-малкият ви брат, няма да видите вече лицето ми.</span> <span class="verse"><a name="24">24</a>И отидохме при слугата ти, баща ни, и му разказахме това, което беше казал моят господар.</span> <span class="verse"><a name="25">25</a>А когато баща ни каза: Идете пак, купете ни малко храна;</span> <span class="verse"><a name="26">26</a>ние казахме: Не можем да слезем. Ако най-младият ни брат е с нас, тогава ще слезем, защото не можем да видим лицето на човека, ако най-младият ни брат не е с нас.</span> <span class="verse"><a name="27">27</a>И слугата ти, баща ни, ни каза: Вие знаете, че жена ми ми роди двама сина:</span> <span class="verse"><a name="28">28</a>Единият излезе от мен и си казах: Сигурно звяр го е разкъсал; и досега не съм го видял;</span> <span class="verse"><a name="29">29</a>и ако ми отнемете и този, и му се случи нещастие, ще свалите бялата ми коса със скръб в Шеол.</span> <span class="verse"><a name="30">30</a>И сега, ако отида при слугата ти, баща ни, и момчето не е с нас, понеже душата му е свързана с неговата душа,</span> <span class="verse"><a name="31">31</a>като види, че момчето го няма, ще умре. И слугите ти ще свалят бялата коса на слугата ти, баща ни, със скръб в Шеол.</span> <span class="verse"><a name="32">32</a>Защото слугата ти стана поръчител пред баща си за момчето, като каза: Ако не ти го доведа, тогава ще бъда завинаги виновен пред баща си.</span> <span class="verse"><a name="33">33</a>И сега, моля ти се, нека слугата ти остане вместо момчето слуга на господаря ми, а момчето нека отиде с братята си.</span> <span class="verse"><a name="34">34</a>Защото как да отида аз при баща си, ако момчето не е с мен? Да не видя злото, което ще сполети баща ми!</span> </p></div</div></div></body></html>