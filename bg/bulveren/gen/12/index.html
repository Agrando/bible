<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 12</strong></div><p><span class="verse"><a name="1">1</a>И ГОСПОД каза на Аврам: Излез от земята си, от рода си и от бащиния си дом, и иди в земята, която ще ти покажа!</span> <span class="verse"><a name="2">2</a>Ще те направя голям народ и ще те благословя, и ще възвелича името ти, и ще бъдеш за благословение.</span> <span class="verse"><a name="3">3</a>Ще благословя онези, които те благославят, и ще прокълна онзи, който те кълне, и в теб ще се благославят всички земни племена.</span> <span class="verse"><a name="4">4</a>И така, Аврам тръгна, както му каза ГОСПОД, и Лот тръгна с него. А Аврам беше на седемдесет и пет години, когато излезе от Харан.</span> <span class="verse"><a name="5">5</a>Аврам взе жена си Сарая, братовия си син Лот, всичкия си имот, който бяха спечелили, и хората, които бяха придобили в Харан, и излязоха, за да отидат в ханаанската земя. И стигнаха в ханаанската земя.</span> <span class="verse"><a name="6">6</a>И Аврам пропътува земята до местността Сихем, до дъба Море. Тогава ханаанците живееха в земята.</span> <span class="verse"><a name="7">7</a>И ГОСПОД се яви на Аврам и каза: На твоето потомство ще дам тази земя. И там издигна олтар на ГОСПОДА, който му се яви.</span> <span class="verse"><a name="8">8</a>Оттам се премести към хълма, който е на изток от Ветил, където разпъна шатрата си; Ветил оставаше на запад, а Гай — на изток. И там издигна олтар на ГОСПОДА и призова Името на ГОСПОДА.</span> <span class="verse"><a name="9">9</a>И Аврам се вдигна и продължи пътя си на юг.</span> <span class="verse"><a name="10">10</a>А в земята настана глад; затова Аврам слезе в Египет да поживее там като чужденец, понеже гладът се беше усилил в ханаанската земя.</span> <span class="verse"><a name="11">11</a>И когато наближи да влезе в Египет, каза на жена си Сарая: Ето, зная, че си жена красива на глед.</span> <span class="verse"><a name="12">12</a>Египтяните, като те видят, ще кажат: Тя му е жена! И мен ще убият, а теб ще оставят жива.</span> <span class="verse"><a name="13">13</a>Моля те, кажи, че си ми сестра, за да ми бъде добре заради теб и да се опази животът ми заради теб.</span> <span class="verse"><a name="14">14</a>И като влезе Аврам в Египет, египтяните видяха, че жената беше твърде красива.</span> <span class="verse"><a name="15">15</a>Видяха я и големците на фараона и я похвалиха на фараона; затова жената беше заведена в дома на фараона.</span> <span class="verse"><a name="16">16</a>И заради нея той стори добро на Аврам, и той имаше овце и говеда, и магарета, и слуги, и слугини, и магарици, и камили.</span> <span class="verse"><a name="17">17</a>Но ГОСПОД порази фараона и дома му с тежки язви поради Сарая, жената на Аврам.</span> <span class="verse"><a name="18">18</a>Тогава фараонът повика Аврам и каза: Какво е това, което ми стори ти? Защо не ми каза, че ти е жена?</span> <span class="verse"><a name="19">19</a>Защо ми каза: Сестра ми е; така че аз си я взех за жена! И сега, ето жена ти; вземи я и си иди.</span> <span class="verse"><a name="20">20</a>И фараонът му определи хора, които изпратиха него, жена му и всичко, което имаше.</span> </p></div</div></div></body></html>