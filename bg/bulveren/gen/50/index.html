<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 50</strong></div><p><span class="verse"><a name="1">1</a>Тогава Йосиф падна на лицето на баща си, плака над него, и го целува.</span> <span class="verse"><a name="2">2</a>И Йосиф заповяда на служещите му лекари да балсамират баща му, и лекарите балсамираха Израил.</span> <span class="verse"><a name="3">3</a>И се изпълниха над него четиридесет дни, защото толкова е пълното време за балсамиране. И египтяните го оплакваха седемдесет дни.</span> <span class="verse"><a name="4">4</a>И като преминаха дните на жалейката за него, Йосиф говори на фараоновия дом, като каза: Ако съм намерил благоволение пред вас, моля ви, говорете в ушите на фараона и кажете:</span> <span class="verse"><a name="5">5</a>Баща ми ме закле, като каза: Ето, аз умирам. В гроба, който си приготвих в ханаанската земя, там да ме погребеш! И сега, моля те, нека отида да погреба баща си, и ще се върна.</span> <span class="verse"><a name="6">6</a>А фараонът каза: Иди, погреби баща си, както те е заклел.</span> <span class="verse"><a name="7">7</a>И така, Йосиф отиде да погребе баща си и с него отидоха всички служители на фараона, старейшините на дома му и всичките старейшини на египетската земя,</span> <span class="verse"><a name="8">8</a>също и целият дом на Йосиф, братята му и бащиният му дом; само децата си, овцете си и говедата си оставиха в гесенската земя.</span> <span class="verse"><a name="9">9</a>С него отидоха и колесници и конници, така че стана много голямо войнство.</span> <span class="verse"><a name="10">10</a>И когато стигнаха до Горен-Атад, който е оттатък Йордан, там ридаха твърде много и силно, и Йосиф направи за баща си седмодневна жалейка.</span> <span class="verse"><a name="11">11</a>А ханаанците, тамошните жители, като видяха жалейката при хармана на Атад, казаха: Египтяните имат голяма жалейка, затова мястото, което е оттатък Йордан, се наименува Авел-Мисраим.</span> <span class="verse"><a name="12">12</a>И синовете на Израил направиха с него така, както им беше заповядал,</span> <span class="verse"><a name="13">13</a>и синовете му го пренесоха в ханаанската земя и го погребаха в пещерата на нивата Махпелах, срещу Мамврий, която Авраам купи заедно с нивата за собствено място за гроб от хетееца Ефрон.</span> <span class="verse"><a name="14">14</a>И Йосиф, като погреба баща си, се върна в Египет, той и братята му, и всички, които бяха отишли с него да погребат баща му.</span> <span class="verse"><a name="15">15</a>А братята на Йосиф, като видяха, че баща им умря, си казаха: Може би Йосиф ще ни намрази и ще ни възвърне жестоко за цялото зло, което сме му сторили.</span> <span class="verse"><a name="16">16</a>Затова пратиха при Йосиф да му кажат: Преди да умре, баща ти заповяда с думите:</span> <span class="verse"><a name="17">17</a>Така да кажете на Йосиф: Прости, моля ти се, престъплението на братята си и греха им за злото, което ти сториха! И така, молим ти се, прости престъплението на слугите на бащиния си Бог! А Йосиф се разплака, когато му говореха.</span> <span class="verse"><a name="18">18</a>После отидоха и братята му, паднаха пред него и казаха: Ето, ние сме ти слуги.</span> <span class="verse"><a name="19">19</a>А Йосиф им каза: Не се бойте, нима съм аз вместо Бога?</span> <span class="verse"><a name="20">20</a>Вие наистина намислихте зло против мен, но Бог го намисли за добро, за да действа така, че да спаси живота на голям народ, както и стана днес.</span> <span class="verse"><a name="21">21</a>И сега, не се бойте, аз ще храня и вас, и децата ви. И ги утеши, и говори с тях по сърцето им.</span> <span class="verse"><a name="22">22</a>Така Йосиф остана да живее в Египет, той и бащиният му дом. И Йосиф живя сто и десет години,</span> <span class="verse"><a name="23">23</a>и Йосиф видя от Ефрем синове до трето поколение. Също и децата на Махир, сина на Манасия, се родиха на коленете на Йосиф.</span> <span class="verse"><a name="24">24</a>След това Йосиф каза на братята си: Аз умирам, но Бог непременно ще ви посети и ще ви изведе от тази земя в земята, за която се е клел на Авраам, Исаак и Яков.</span> <span class="verse"><a name="25">25</a>И Йосиф закле синовете на Израил, като каза: Понеже Бог непременно ще ви посети, да изнесете костите ми оттук!</span> <span class="verse"><a name="26">26</a>И така, Йосиф умря на възраст сто и десет години и го балсамираха, и го положиха в ковчег в Египет.</span> </p></div</div></div></body></html>