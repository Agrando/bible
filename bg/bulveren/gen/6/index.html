<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 6</strong></div><p><span class="verse"><a name="1">1</a>Като започнаха хората да се умножават по лицето на земята и им се раждаха дъщери,</span> <span class="verse"><a name="2">2</a>Божиите синове, като гледаха, че човешките дъщери бяха красиви, вземаха си за жени от всички, които избираха.</span> <span class="verse"><a name="3">3</a>Тогава ГОСПОД каза: Духът Ми няма да пребъде вечно в човека, защото той е плът; затова дните му ще бъдат сто и двадесет години.</span> <span class="verse"><a name="4">4</a>В онези дни имаше великани на земята; а и след това, след като Божиите синове влизаха при човешките дъщери и те им раждаха синове, това бяха онези силни и знаменити старовременни мъже.</span> <span class="verse"><a name="5">5</a>И ГОСПОД видя, че се умножаваше злината на човека по земята и че всичките въображения на мислите на сърцето му бяха само зло цял ден.</span> <span class="verse"><a name="6">6</a>И ГОСПОД се разкая, че беше създал човека на земята, и се огорчи в сърцето Си.</span> <span class="verse"><a name="7">7</a>И ГОСПОД каза: Ще изтребя от лицето на земята човека, когото създадох — от човек до добитък, до пълзящи и до небесни птици — понеже се разкаях, че ги направих.</span> <span class="verse"><a name="8">8</a>А Ной намери благоволение пред ГОСПОДА.</span> <span class="verse"><a name="9">9</a>Ето родословието на Ной: Ной беше човек праведен, непорочен между съвременниците си; Ной ходеше по Бога.</span> <span class="verse"><a name="10">10</a>И Ной роди трима сина: Сим, Хам и Яфет.</span> <span class="verse"><a name="11">11</a>И земята се поквари пред Бога, земята се напълни с насилие.</span> <span class="verse"><a name="12">12</a>И Бог видя земята, и ето, тя беше покварена, защото всяка плът беше покварила пътя си на земята.</span> <span class="verse"><a name="13">13</a>И Бог каза на Ной: Краят на всяка плът дойде пред Мен, защото земята се напълни с насилие чрез тях; и ето, ще ги изтребя заедно със земята!</span> <span class="verse"><a name="14">14</a>Направи си ковчег от гоферово дърво; да направиш в ковчега стаи и да го измажеш отвътре и отвън със смола.</span> <span class="verse"><a name="15">15</a>Направи го така: дължината на ковчега да бъде триста лакътя, ширината му — петдесет лакътя, а височината му — тридесет лакътя.</span> <span class="verse"><a name="16">16</a>Прозорец направи на ковчега, като го изкараш един лакът нагоре, а вратата на ковчега постави отстрани; направи го с долен, среден и горен етаж.</span> <span class="verse"><a name="17">17</a>И ето, Аз ще докарам на земята потоп от вода, за да изтребя под небето всяка плът, която има в себе си жизнено дихание; всичко, което се намира на земята, ще измре.</span> <span class="verse"><a name="18">18</a>Но с теб ще поставя завета Си; и ще влезеш в ковчега ти, синовете ти, жена ти и жените на синовете ти с теб.</span> <span class="verse"><a name="19">19</a>И от всяко живо същество, от всяка плът да вкараш в ковчега по две от всеки вид, за да опазиш живота им със себе си; мъжко и женско да бъдат.</span> <span class="verse"><a name="20">20</a>От птиците според вида им, от добитъка според вида му, и от всички пълзящи земни животни според вида им — по две от всички да влязат при теб, за да им опазиш живота.</span> <span class="verse"><a name="21">21</a>А ти вземи всякаква храна, която се яде, и я събери при себе си, за да послужи за храна на теб и на тях.</span> <span class="verse"><a name="22">22</a>И Ной извърши всичко; както му заповяда Бог, така направи.</span> </p></div</div></div></body></html>