<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 32</strong></div><p><span class="verse"><a name="1">1</a>Тогава Яков отиде по пътя си и Божии ангели го срещнаха.</span> <span class="verse"><a name="2">2</a>И като ги видя, Яков каза: Това е Божие войнство; и нарече мястото Маханаим.</span> <span class="verse"><a name="3">3</a>И Яков изпрати пред себе си вестители до брат си Исав в земята Сиир, в местността Едом,</span> <span class="verse"><a name="4">4</a>и им поръча, като каза: Така да кажете на господаря ми Исав: Така говори слугата ти Яков: Бях чужденец при Лаван, и останах досега.</span> <span class="verse"><a name="5">5</a>Придобих говеда и магарета, овце и слуги, и слугини. И изпратих да известят на господаря ми, за да намеря благоволението ти.</span> <span class="verse"><a name="6">6</a>А вестителите се върнаха при Яков и казаха: Ходихме при брат ти Исав, а и той идва да те посрещне, и четиристотин мъже с него.</span> <span class="verse"><a name="7">7</a>А Яков се уплаши много и се смути, и раздели хората, които бяха с него, овцете, говедата и камилите на два стана, като каза:</span> <span class="verse"><a name="8">8</a>Ако налети Исав на единия стан и го удари, останалият стан ще се избави.</span> <span class="verse"><a name="9">9</a>Тогава Яков каза: Боже на баща ми Авраам и Боже на баща ми Исаак, ГОСПОДИ, който си ми казал: Върни се в отечеството си и при рода си, и Аз ще ти сторя добро!</span> <span class="verse"><a name="10">10</a>Не съм достоен за всичките милости и цялата вярност, които си оказал на слугата Си, защото с тоягата си преминах този Йордан, а сега станах два стана.</span> <span class="verse"><a name="11">11</a>Избави ме, моля Ти се, от ръката на брат ми, от ръката на Исав, защото се боя от него, да не би като дойде да порази и мен, и майка с деца.</span> <span class="verse"><a name="12">12</a>А Ти си казал: Наистина ще ти сторя добро и ще направя потомството ти като морския пясък, който поради множеството си не може да се изброи.</span> <span class="verse"><a name="13">13</a>И като пренощува там онази нощ, взе от онова, което му дойде подръка, за подарък на брат си Исав:</span> <span class="verse"><a name="14">14</a>двеста кози и двадесет козли, двеста овце и двадесет овни,</span> <span class="verse"><a name="15">15</a>тридесет дойни камили с малките им, четиридесет крави и десет бика, двадесет магарици и десет жребчета,</span> <span class="verse"><a name="16">16</a>и предаде всяко стадо отделно в ръцете на слугите си. И каза на слугите си: Минете пред мен и оставете разстояние между стадо и стадо.</span> <span class="verse"><a name="17">17</a>На първия поръча и каза: Когато те срещне брат ми Исав и те попита, като каже: Чий си? Къде отиваш? Чии са тези пред теб? —</span> <span class="verse"><a name="18">18</a>тогава да кажеш: Те са на слугата ти Яков — подарък, който изпраща на господаря ми Исав. И ето, той идва след нас.</span> <span class="verse"><a name="19">19</a>Така поръча и на втория, и на третия, и на всичките, които вървяха след стадата, като казваше: По този начин ще говорите на Исав, когато го срещнете.</span> <span class="verse"><a name="20">20</a>И ще кажете: Ето, и сам слугата ти Яков идва след нас. Защото си казваше: Ще го умилостивя с подаръка, който върви пред мен, и после ще видя лицето му; може би ще ме приеме благосклонно.</span> <span class="verse"><a name="21">21</a>И така, подаръкът мина пред него, а сам той остана през онази нощ в стана.</span> <span class="verse"><a name="22">22</a>И като стана през нощта, взе двете си жени, двете си слугини и единадесетте си деца, и премина брода на Явок.</span> <span class="verse"><a name="23">23</a>Взе ги и ги прекара през потока, прекара и всичко, което имаше.</span> <span class="verse"><a name="24">24</a>А Яков остана сам. И някой се бореше с него до зазоряване.</span> <span class="verse"><a name="25">25</a>И като видя, че не му надви, се допря до ставата на бедрото му и ставата на бедрото на Яков се измести, като се бореше с него.</span> <span class="verse"><a name="26">26</a>Тогава каза: Пусни ме, защото се зазори. А Яков каза: Няма да те пусна, докато не ме благословиш.</span> <span class="verse"><a name="27">27</a>А той му каза: Как ти е името? Отговори: Яков.</span> <span class="verse"><a name="28">28</a>А той каза: Няма да се наричаш вече Яков, а Израил, защото си бил в борба с Бога и с хора и си надвил.</span> <span class="verse"><a name="29">29</a>А Яков го попита, като каза: Моля те, кажи ми името си. А той каза: Защо питаш за името ми? И го благослови там.</span> <span class="verse"><a name="30">30</a>И Яков нарече мястото Фануил, защото си казваше: Видях Бога лице в лице и душата ми беше спасена.</span> <span class="verse"><a name="31">31</a>Слънцето го огря, като преминаваше покрай Фануил, и куцаше с бедрото си.</span> <span class="verse"><a name="32">32</a>Затова и до днес израилевите синове не ядат жилата, която е върху ставата на бедрото, защото се допря до ставата на бедрото на Яков при жилата.</span> </p></div</div></div></body></html>