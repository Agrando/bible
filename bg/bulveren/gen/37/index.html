<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 37</strong></div><p><span class="verse"><a name="1">1</a>А Яков живееше в ханаанската земя, земята, в която баща му беше чужденец.</span> <span class="verse"><a name="2">2</a>Ето родословието на Яков. Йосиф, когато беше момче на седемнадесет години, пасеше овцете заедно с братята си, синовете на Вала и синовете на Зелфа, жените на баща му. И Йосиф съобщаваше на баща им за лошите слухове за тях.</span> <span class="verse"><a name="3">3</a>А Израил обичаше Йосиф повече от всичките си синове, защото беше син на старостта му, и му беше направил шарена дрешка.</span> <span class="verse"><a name="4">4</a>Но братята му, като гледаха, че баща им го обичаше повече от всичките му братя, го намразиха и не можеха да му говорят спокойно.</span> <span class="verse"><a name="5">5</a>И Йосиф видя сън и го разказа на братята си, а те го намразиха още повече.</span> <span class="verse"><a name="6">6</a>Той им каза: Чуйте, моля ви, този сън, който сънувах:</span> <span class="verse"><a name="7">7</a>Ето, ние връзвахме снопи на полето и моят сноп стана и се изправи, и ето, вашите снопи се наредиха наоколо и се поклониха на моя сноп.</span> <span class="verse"><a name="8">8</a>А братята му казаха: Ти цар ли ще станеш над нас? Или ще владееш над нас? И го намразиха още повече заради сънищата му и заради думите му.</span> <span class="verse"><a name="9">9</a>А той видя и друг сън и го разказа на братята си, като каза: Ето, видях още един сън, и ето, слънцето и луната и единадесет звезди ми се поклониха.</span> <span class="verse"><a name="10">10</a>Но когато разказа това на баща си и на братята си, баща му го смъмри, като му каза: Какъв е този сън, който си видял? Дали наистина аз и майка ти, и братята ти ще дойдем да ти се поклоним до земята?</span> <span class="verse"><a name="11">11</a>И братята му му завиждаха, но баща му запомни това нещо.</span> <span class="verse"><a name="12">12</a>А когато братята му бяха отишли да пасат стадото на баща си в Сихем,</span> <span class="verse"><a name="13">13</a>Израил каза на Йосиф: Не пасат ли братята ти стадото в Сихем? Ела да те изпратя при тях. А той каза: Ето ме.</span> <span class="verse"><a name="14">14</a>И му каза: Иди, виж добре ли са братята ти и стадото и ми донеси известие. И така, изпрати го от хевронската долина и той дойде в Сихем.</span> <span class="verse"><a name="15">15</a>И един човек го намери, като се луташе из полето, и човекът го попита, и каза: Какво търсиш?</span> <span class="verse"><a name="16">16</a>А той каза: Търся братята си. Кажи ми, моля те, къде пасат стадото.</span> <span class="verse"><a name="17">17</a>И човекът каза: Заминаха оттук, защото ги чух да казват: Да отидем в Дотан. И Йосиф отиде след братята си и ги намери в Дотан.</span> <span class="verse"><a name="18">18</a>А те, като го видяха отдалеч, докато още не се беше приближил при тях, се сговориха против него да го убият.</span> <span class="verse"><a name="19">19</a>Казаха си един на друг: Ето, идва този съновидец.</span> <span class="verse"><a name="20">20</a>Елате сега да го убием и да го хвърлим в един от тези ровове, и да кажем: Свиреп звяр го е изял. И ще видим какво ще излезе от сънищата му!</span> <span class="verse"><a name="21">21</a>Но Рувим, като чу това, го избави от ръката им и каза: Да не го убиваме!</span> <span class="verse"><a name="22">22</a>И Рувим им каза: Не проливайте кръв; хвърлете го в този ров, който е в пустинята, но не вдигайте ръка на него! Той каза така, за да го избави от ръката им и да го върне на баща му.</span> <span class="verse"><a name="23">23</a>И когато Йосиф дойде при братята си, съблякоха от Йосиф дрешката му, шарената дрешка, която носеше,</span> <span class="verse"><a name="24">24</a>и го взеха, и го хвърлиха в рова, а ровът беше празен, нямаше вода.</span> <span class="verse"><a name="25">25</a>После, като бяха седнали да ядат хляб, повдигнаха очи и видяха, ето, един керван исмаиляни идваше от Галаад с камилите си, натоварени с аромати, балсам и смирна, и отиваха да ги закарат в Египет.</span> <span class="verse"><a name="26">26</a>Тогава Юда каза на братята си: Каква полза, ако убием брат си и скрием кръвта му?</span> <span class="verse"><a name="27">27</a>Елате да го продадем на исмаиляните, но да не бъде ръката ни върху него, защото е наш брат, наша плът. И братята му го послушаха.</span> <span class="verse"><a name="28">28</a>И като минаваха мадиамските търговци, извлякоха и извадиха Йосиф от рова и продадоха Йосиф на исмаиляните за двадесет сребърника. А те заведоха Йосиф в Египет.</span> <span class="verse"><a name="29">29</a>А Рувим се върна при рова, и ето, Йосиф не беше в рова. И раздра дрехите си.</span> <span class="verse"><a name="30">30</a>И се върна при братята си и каза: Няма го детето! А аз, аз къде да ида?</span> <span class="verse"><a name="31">31</a>Тогава взеха дрешката на Йосиф, заклаха козел и като натопиха дрешката в кръвта,</span> <span class="verse"><a name="32">32</a>изпратиха шарената дрешка да я занесат на баща им и да кажат: Намерихме това. Познай сега дали е дрешката на сина ти, или не.</span> <span class="verse"><a name="33">33</a>И той я позна и каза: Това е дрешката на сина ми! Свиреп звяр го е изял. Несъмнено Йосиф е разкъсан.</span> <span class="verse"><a name="34">34</a>И Яков раздра дрехата си, сложи вретище около кръста си и дълго време оплаква сина си.</span> <span class="verse"><a name="35">35</a>И всичките му синове и всичките му дъщери станаха, за да го утешават, но той не искаше да се утеши и казваше: Със скръб ще сляза при сина си в Шеол. Така баща му го оплака.</span> <span class="verse"><a name="36">36</a>А мадиамците продадоха Йосиф в Египет на Петефрий, придворен на фараона, началник на телохранителите.</span> </p></div</div></div></body></html>