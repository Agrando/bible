<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 14</strong></div><p><span class="verse"><a name="1">1</a>В дните на сенаарския цар Амарфал, еласарския цар Ариох, еламския цар Ходологомор и гоимския цар Тидал,</span> <span class="verse"><a name="2">2</a>те тръгнаха на война против содомския цар Вера, гоморския цар Варса, адманския цар Сенав, цевоимския цар Симовор и царя на Вала, която е Сигор.</span> <span class="verse"><a name="3">3</a>Всички тези се събраха в долината Сидим, където е сега Солено море.</span> <span class="verse"><a name="4">4</a>Дванадесет години бяха подчинени на Ходологомор, а в тринадесетата въстанаха.</span> <span class="verse"><a name="5">5</a>В четиринадесетата година дойдоха Ходологомор и царете, които бяха с него, и поразиха рафаимите в Астарот-Карнаим, зузимите в Хам, емимите в Сави-Кириатаим,</span> <span class="verse"><a name="6">6</a>и хорейците в планината им Сиир, до Ел-Фаран, който е при пустинята.</span> <span class="verse"><a name="7">7</a>А като се върнаха, дойдоха в Ен-Мишнат, който е Кадис, и поразиха цялата страна на амаличаните, както и аморейцте, които живееха в Асасон-Тамар.</span> <span class="verse"><a name="8">8</a>Тогава содомският цар, гоморският цар, адманският цар, цевоимският цар и царят на Вала, която е Сигор, излязоха и се опълчиха против тях на бой в долината Сидим:</span> <span class="verse"><a name="9">9</a>против еламския цар Ходологомор, гоимския цар Тидал, сенаарския цар Амарфал и еласарския цар Ариох; четирима царе против петимата.</span> <span class="verse"><a name="10">10</a>А долината Сидим беше пълна със смолни ями; и царете на Содом и Гомора, като бягаха, паднаха в тях, а останалите избягаха в планината.</span> <span class="verse"><a name="11">11</a>И победителите взеха всичкия имот на Содом и Гомора и всичката храна и си отидоха.</span> <span class="verse"><a name="12">12</a>Взеха и Аврамовия племенник Лот, който живееше в Содом, заедно с имота му и си отидоха.</span> <span class="verse"><a name="13">13</a>А един от онези, които се избавиха, дойде и съобщи това на евреина Аврам; той живееше при дъбовете на аморееца Мамврий, брат на Есхол и брат на Анер, които бяха съюзници на Аврам.</span> <span class="verse"><a name="14">14</a>И когато Аврам чу, че брат му бил пленен, изведе своите триста и осемнадесет обучени мъже, родени в неговия дом, и гони враговете до Дан.</span> <span class="verse"><a name="15">15</a>И през нощта той и слугите му, като се разделиха против тях, ги поразиха и ги гониха до Хова, която е отляво на Дамаск.</span> <span class="verse"><a name="16">16</a>И възвърна всичкия имот, върна и брат си Лот с имота му, както и жените и народа.</span> <span class="verse"><a name="17">17</a>И като се върна Аврам, след като беше победил Ходологомор и царете, които бяха с него, содомският цар излезе да го посрещне в долината Сави, която е Царската долина.</span> <span class="verse"><a name="18">18</a>Така и Мелхиседек, царят на Салим, който беше свещеник на Всевишния Бог, изнесе хляб и вино,</span> <span class="verse"><a name="19">19</a>и го благослови, като каза: Благословен да бъде Аврам от Всевишния Бог, Владетел на небето и на земята!</span> <span class="verse"><a name="20">20</a>Благословен и Всевишният Бог, който предаде враговете ти в ръката ти! И Аврам му даде десятък от всичко.</span> <span class="verse"><a name="21">21</a>А содомският цар каза на Аврам: Дай ми хората, а имота задръж за себе си.</span> <span class="verse"><a name="22">22</a>Но Аврам каза на содомския цар: Аз вдигнах ръката си пред ГОСПОДА, Всевишния Бог, Владетел на небето и на земята,</span> <span class="verse"><a name="23">23</a>и се заклех, че няма да взема нищо от твоето, нито конец нито ремък за обувки, да не би да кажеш: Аз обогатих Аврам.</span> <span class="verse"><a name="24">24</a>Приемам само онова, което изядоха момчетата; и дела на мъжете които дойдоха с мен: Анер, Есхол и Мамврий — те нека вземат дела си.</span> </p></div</div></div></body></html>