<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 34</strong></div><p><span class="verse"><a name="1">1</a>А Дина, дъщерята на Лия, която тя беше родила на Яков, излезе да види дъщерите на онази земя.</span> <span class="verse"><a name="2">2</a>И Сихем, синът на евееца Емор, местния владетел, като я видя, взе я, лежа с нея и я изнасили.</span> <span class="verse"><a name="3">3</a>И душата му се привърза към Якововата дъщеря Дина и обикна момичето, и говори на момичето по сърцето му.</span> <span class="verse"><a name="4">4</a>И Сихем говори на баща си Емор и каза: Вземи ми това момиче за жена!</span> <span class="verse"><a name="5">5</a>А Яков чу, че той обезчестил дъщеря му Дина, но понеже синовете му бяха с добитъка му на полето, Яков си замълча до завръщането им.</span> <span class="verse"><a name="6">6</a>И Емор, бащата на Сихем, излезе при Яков, за да говори с него.</span> <span class="verse"><a name="7">7</a>А като чуха за станалото, синовете на Яков дойдоха от полето. И тези мъже се наскърбиха и много се разгневиха, задето той сторил безчестие на Израил, като лежал с дъщерята на Яков — нещо, което не трябваше да стане.</span> <span class="verse"><a name="8">8</a>И така, Емор говори с тях и каза: Душата на сина ми Сихем се е привързала към дъщеря ви. Моля ви, дайте му я за жена.</span> <span class="verse"><a name="9">9</a>И се сродете с нас, давайте ни вашите дъщери и вземайте за вас нашите дъщери.</span> <span class="verse"><a name="10">10</a>Живейте с нас, ето, земята е пред вас — настанете се и търгувайте в нея и придобивайте владения в нея.</span> <span class="verse"><a name="11">11</a>Също и Сихем каза на баща й и на братята й: Само да намеря вашето благоволение, каквото ми кажете, ще дам.</span> <span class="verse"><a name="12">12</a>Искайте от мен най-голямо вено и дарове, ще дам, както ми кажете, само ми дайте момичето за жена!</span> <span class="verse"><a name="13">13</a>А синовете на Яков отговориха на Сихем и на баща му Емор с лукавство, понеже той беше обезчестил сестра им Дина. И им говориха и казаха:</span> <span class="verse"><a name="14">14</a>Не можем да направим това, да дадем сестра си на необрязан човек, защото това би било позор за нас.</span> <span class="verse"><a name="15">15</a>Само при това условие ще се съгласим с вас: ако станете вие като нас, да обрязвате всеки от мъжки пол между вас.</span> <span class="verse"><a name="16">16</a>Тогава ще ви даваме нашите дъщери и ще вземаме вашите дъщери за нас, ще живеем с вас и ще станем един народ.</span> <span class="verse"><a name="17">17</a>Но ако не ни послушате да се обрежете, тогава ще вземем дъщеря си и ще си отидем.</span> <span class="verse"><a name="18">18</a>И думите им се видяха добри на Емор и на Сихем, сина на Емор.</span> <span class="verse"><a name="19">19</a>И младежът не се забави да направи това, защото много обичаше дъщерята на Яков. А в целия му бащин дом той беше най-уважаван.</span> <span class="verse"><a name="20">20</a>Тогава Емор и синът му Сихем дойдоха при портата на града си и говориха на градските мъже, и казаха:</span> <span class="verse"><a name="21">21</a>Тези хора са миролюбиви към нас, затова нека живеят в земята и търгуват в нея, защото, ето, земята е достатъчно широка и за тях. Нека вземаме дъщерите им за жени и да им даваме нашите дъщери.</span> <span class="verse"><a name="22">22</a>Тези хора се съгласиха да живеят с нас и да бъдем един народ, само с това условие, ако всеки от мъжки пол между нас се обреже, както те се обрязват.</span> <span class="verse"><a name="23">23</a>Стадата им, имотът им и всичкият им добитък няма ли да бъдат наши? Само да се съгласим с тях, и те ще живеят с нас.</span> <span class="verse"><a name="24">24</a>Тогава всичките, които излизаха от портата на града му, послушаха Емор и сина му Сихем и всеки от мъжки пол се обряза, всичките, които излизаха от портата на града му.</span> <span class="verse"><a name="25">25</a>А на третия ден, когато бяха в болките си, двама от синовете на Яков, Симеон и Леви, братя на Дина, взеха всеки меча си, нападнаха безпрепятствено града и избиха всички от мъжки пол.</span> <span class="verse"><a name="26">26</a>Убиха с острото на меча Емор и сина му Сихем, а Дина взеха от дома на Сихем и си излязоха.</span> <span class="verse"><a name="27">27</a>Тогава синовете на Яков се спуснаха върху убитите и ограбиха града, понеже бяха обезчестили сестра им.</span> <span class="verse"><a name="28">28</a>Заграбиха овцете им, говедата им, магаретата им, каквото имаше в града и по полето, и всичкото им богатство.</span> <span class="verse"><a name="29">29</a>И откараха в плен всичките им деца и жени и разграбиха всичко, което имаше в къщите.</span> <span class="verse"><a name="30">30</a>А Яков каза на Симеон и Леви: Вие ми докарахте бедствие, понеже ме направихте да съм омразен между жителите на тази земя, между ханаанците и ферезейците. И понеже аз имам малко хора, те ще се съберат против мен и ще ме поразят, и ще погина аз и домът ми.</span> <span class="verse"><a name="31">31</a>А те казаха: Трябваше ли той да постъпи със сестра ни като с блудница?</span> </p></div</div></div></body></html>