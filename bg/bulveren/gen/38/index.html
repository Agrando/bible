<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 38</strong></div><p><span class="verse"><a name="1">1</a>По онова време Юда слезе от братята си и отиде при един одоламец на име Ира.</span> <span class="verse"><a name="2">2</a>И Юда видя там дъщерята на един ханаанец на име Суя, взе я и влезе при нея.</span> <span class="verse"><a name="3">3</a>И тя забременя и роди син, и той го нарече Ир.</span> <span class="verse"><a name="4">4</a>И пак забременя и роди син, и тя го нарече Онан.</span> <span class="verse"><a name="5">5</a>И пак роди син и го нарече Шела. А Юда беше в Ахзив, когато тя го роди.</span> <span class="verse"><a name="6">6</a>След време Юда взе за първородния си син Ир жена на име Тамар.</span> <span class="verse"><a name="7">7</a>А Ир, първородният на Юда, беше лош пред ГОСПОДА и ГОСПОД го уби.</span> <span class="verse"><a name="8">8</a>Тогава Юда каза на Онан: Влез при жената на брат си и изпълни към нея длъжността на девер, и въздигни потомство на брат си.</span> <span class="verse"><a name="9">9</a>Но Онан знаеше, че потомството нямаше да бъде негово, и затова, когато влизаше при жената на брат си, изливаше семето си на земята, за да не даде потомството на брат си.</span> <span class="verse"><a name="10">10</a>А това, което правеше, беше зло пред ГОСПОДА; затова уби и него.</span> <span class="verse"><a name="11">11</a>Тогава Юда каза на снаха си Тамар: Живей като вдовица в бащиния си дом, докато отрасне синът ми Шела; защото си казваше: Да не би и той да умре като братята си. И така, Тамар отиде и живя в бащиния си дом.</span> <span class="verse"><a name="12">12</a>След дълго време, дъщерята на Суя, жената на Юда, умря. И когато Юда се утеши, отиде при стригачите на овцете си в Тамна, той и приятелят му, одоламецът Ира.</span> <span class="verse"><a name="13">13</a>И съобщиха на Тамар и казаха: Ето, свекърът ти отива в Тамна, за да стриже овцете си.</span> <span class="verse"><a name="14">14</a>Тогава тя съблече вдовишките си дрехи, покри се с покривало, обви се и седна при входа на Енаим, който е по пътя за Тамна, защото видя, че Шела беше пораснал, а тя не му беше дадена за жена.</span> <span class="verse"><a name="15">15</a>А Юда, като я видя, помисли, че е блудница, защото беше покрила лицето си.</span> <span class="verse"><a name="16">16</a>И той се отби при нея на пътя и каза: Остави ме, моля те, да вляза при теб; защото не позна, че беше снаха му. И тя каза: Какво ще ми дадеш, за да влезеш при мен?</span> <span class="verse"><a name="17">17</a>А той каза: Ще ти изпратя яре от стадото. А тя отвърна: Даваш ли ми залог, докато го изпратиш?</span> <span class="verse"><a name="18">18</a>Той каза: Какъв залог да ти дам? И тя каза: Печата си, ширита си и тоягата си, която е в ръката ти. И той й ги даде и влезе при нея, и тя забременя от него.</span> <span class="verse"><a name="19">19</a>После тя стана и си отиде, свали покривалото си и облече вдовишките си дрехи.</span> <span class="verse"><a name="20">20</a>А Юда изпрати ярето чрез ръката на приятеля си, одоламеца, за да вземе залога от ръката на жената, но той не я намери.</span> <span class="verse"><a name="21">21</a>Затова попита хората от онова място, като каза: Къде е посветената, която беше на пътя при Енаим? А те казаха: Тук не е имало посветена.</span> <span class="verse"><a name="22">22</a>И той се върна при Юда и каза: Не я намерих, а и хората от онова място казаха: Тук не е имало посветена.</span> <span class="verse"><a name="23">23</a>И Юда каза: Нека си държи нещата, да не станем за присмех. Ето, аз пратих това яре, но ти не я намери.</span> <span class="verse"><a name="24">24</a>Около три месеца след това съобщиха на Юда и казаха: Снаха ти Тамар блудства, и ето, бременна е от блудството. А Юда каза: Изведете я да се изгори!</span> <span class="verse"><a name="25">25</a>А когато я извеждаха, тя изпрати до свекъра си да му кажат: От човека, чиито са тези неща, съм бременна. Каза още: Познай, моля те, чии са този печат, този ширит и тази тояга.</span> <span class="verse"><a name="26">26</a>И Юда ги позна и каза: Тя е по-права от мен, защото не я дадох на сина си Шела. И не я позна вече.</span> <span class="verse"><a name="27">27</a>И когато дойде времето й да роди, ето, имаше близнаци в утробата й.</span> <span class="verse"><a name="28">28</a>И като раждаше, едното протегна ръка и акушерката взе и върза червен конец на ръката му и каза: Този излезе пръв.</span> <span class="verse"><a name="29">29</a>А като дръпна назад ръката си, ето, излезе брат му. И тя каза: Какъв пролом си отвори ти? Затова го нарекоха Фарес.</span> <span class="verse"><a name="30">30</a>После излезе брат му, който имаше червения конец на ръката си, и него нарекоха Зара.</span> </p></div</div></div></body></html>