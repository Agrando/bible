<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 16</strong></div><p><span class="verse"><a name="1">1</a>А Сарая, жената на Аврам, не му раждаше деца; но имаше слугиня, египтянка, на име Агар.</span> <span class="verse"><a name="2">2</a>И Сарая каза на Аврам: Ето, ГОСПОД заключи утробата ми, да не раждам, затова влез при слугинята ми, може би ще придобия дете чрез нея. И Аврам послуша това, което каза Сарая.</span> <span class="verse"><a name="3">3</a>И така, след като Аврам беше преживял десет години в ханаанската земя, Сарая, жената на Аврам, взе слугинята си Агар, египтянката, и я даде на мъжа си Аврам да му бъде жена.</span> <span class="verse"><a name="4">4</a>И той влезе при Агар и тя забременя; но като видя, че забременя, господарката й стана презряна в очите й.</span> <span class="verse"><a name="5">5</a>Тогава Сарая каза на Аврам: Поради теб ми е тази обида! Дадох слугинята си в твоите обятия, а като видя, че забременя, аз станах презряна в очите й. ГОСПОД нека съди между мен и теб!</span> <span class="verse"><a name="6">6</a>А Аврам каза на Сарая: Ето, слугинята ти е в ръката ти. Направи с нея, както искаш. И Сарая се отнасяше зле с нея, така че тя побягна от лицето й.</span> <span class="verse"><a name="7">7</a>Но Ангелът ГОСПОДЕН я намери при един воден извор в пустинята, при извора на пътя за Сур,</span> <span class="verse"><a name="8">8</a>и каза: Агар, Сараина слугиньо, откъде идваш и къде отиваш? А тя каза: Бягам от лицето на господарката си Сарая.</span> <span class="verse"><a name="9">9</a>А Ангелът ГОСПОДЕН й каза: Върни се при господарката си и се покори под ръцете й.</span> <span class="verse"><a name="10">10</a>Ангелът ГОСПОДЕН й каза още: Ще преумножа потомството ти, така че да не може да се изброи поради своето множество.</span> <span class="verse"><a name="11">11</a>И Ангелът ГОСПОДЕН й каза: Ето, ти си забременяла и ще родиш син; да го наречеш Исмаил, защото ГОСПОД чу скръбта ти.</span> <span class="verse"><a name="12">12</a>Той ще бъде човек като диво магаре; ръката му ще бъде против всекиго и ръката на всекиго — против него; и той ще живее пред лицето на всичките си братя.</span> <span class="verse"><a name="13">13</a>Тогава Агар нарече ГОСПОДА, който й говореше, с това име: Ти си Бог, който ме гледа; защото каза: Не видях ли аз тук изотзад Онзи, който ме погледна?</span> <span class="verse"><a name="14">14</a>Затова този кладенец се нарече Вир-Лахай-Рои; ето той е между Кадис и Варад.</span> <span class="verse"><a name="15">15</a>И Агар роди син на Аврам, и Аврам нарече сина си, който му роди Агар, Исмаил.</span> <span class="verse"><a name="16">16</a>А Аврам беше на осемдесет и шест години, когато Агар роди Исмаил на Аврам.</span> </p></div</div></div></body></html>