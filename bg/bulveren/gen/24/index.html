<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 24</strong></div><p><span class="verse"><a name="1">1</a>А когато Авраам беше стар, в напреднала възраст, и ГОСПОД беше благословил Авраам във всичко,</span> <span class="verse"><a name="2">2</a>Авраам каза на най-възрастния слуга в дома си, който беше настоятел на целия му имот: Сложи, моля те, ръката си под бедрото ми,</span> <span class="verse"><a name="3">3</a>и ще те закълна в ГОСПОДА, Бог на небето и Бог на земята, че няма да вземеш жена за сина ми от дъщерите на ханаанците, между които живея;</span> <span class="verse"><a name="4">4</a>а да отидеш в отечеството ми, при рода ми, и оттам да вземеш жена за сина ми Исаак!</span> <span class="verse"><a name="5">5</a>А слугата му каза: Може да не иска жената да дойде след мен в тази земя. Трябва ли да заведа сина ти в онази земя, откъдето си излязъл?</span> <span class="verse"><a name="6">6</a>Но Авраам му каза: Пази се да не върнеш сина ми там!</span> <span class="verse"><a name="7">7</a>ГОСПОД, небесният Бог, който ме изведе от бащиния ми дом и от родната ми земя, и който ми говори, и който ми се закле, като каза: На твоето потомство ще дам тази земя; Той ще изпрати Своя Ангел пред теб; и оттам ще вземеш жена за сина ми.</span> <span class="verse"><a name="8">8</a>Но ако жената не иска да дойде след теб, тогава ти ще бъдеш свободен от това мое заклеване. Само да не върнеш сина ми там!</span> <span class="verse"><a name="9">9</a>Тогава слугата сложи ръката си под бедрото на господаря си Авраам и му се закле за това нещо.</span> <span class="verse"><a name="10">10</a>И така, слугата взе десет камили от камилите на господаря си и тръгна, като носеше в ръцете си от всички богатства на господаря си. Стана и отиде в Месопотамия, в града на Нахор.</span> <span class="verse"><a name="11">11</a>И надвечер, когато жените излизат да си наливат вода, той накара камилите да коленичат вън от града при водния кладенец.</span> <span class="verse"><a name="12">12</a>Тогава каза: ГОСПОДИ, Боже на господаря ми Авраам, моля Те, дай ми добра среща днес и окажи милост на господаря ми Авраам!</span> <span class="verse"><a name="13">13</a>Ето, аз стоя при извора на водата и дъщерите на градските жители излизат да си наливат вода.</span> <span class="verse"><a name="14">14</a>Нека момичето, на което кажа: Я наведи водоноса си да пия! — и то каже: Пий, и ще напоя и камилите ти! — то нека е онова, което си отредил за слугата си Исаак. От това ще позная, че си оказал милост на господаря ми.</span> <span class="verse"><a name="15">15</a>Докато той още говореше, ето Ревека, която се беше родила на Ватуил, сина на Мелха, жената на Нахор, брата на Авраам, излезе с водоноса си на рамото си.</span> <span class="verse"><a name="16">16</a>Момичето беше твърде красиво на глед, девица, която никой мъж не беше познал. Тя слезе на извора, напълни водоноса си и се изкачи.</span> <span class="verse"><a name="17">17</a>А слугата изтича да я посрещне и каза: Дай ми да пия малко вода от водоноса ти!</span> <span class="verse"><a name="18">18</a>А тя каза: Пий, господарю мой! — и бързо свали водоноса си на ръката си и му даде да пие.</span> <span class="verse"><a name="19">19</a>И като му даде достатъчно да пие, каза: И за камилите ти ще извадя, докато се напоят.</span> <span class="verse"><a name="20">20</a>И като изля бързо водоноса си в поилото, изтича на кладенеца да извади още и извади за всичките му камили.</span> <span class="verse"><a name="21">21</a>А човекът я наблюдаваше внимателно и мълчеше, за да познае дали ГОСПОД е направил пътуването му успешно, или не.</span> <span class="verse"><a name="22">22</a>И когато камилите бяха напоени, човекът взе една златна обица, тежка половин сикъл, и две гривни за ръцете й, тежки десет сикъла злато, и каза:</span> <span class="verse"><a name="23">23</a>Чия дъщеря си ти, я ми кажи. Има ли в къщата на баща ти място за нас да пренощуваме?</span> <span class="verse"><a name="24">24</a>А тя му каза: Аз съм дъщеря на Ватуил, син на Мелха, когото тя е родила на Нахор.</span> <span class="verse"><a name="25">25</a>Каза му още: У нас има и слама, и храна много, и място за пренощуване.</span> <span class="verse"><a name="26">26</a>Тогава човекът се наведе и се поклони на ГОСПОДА.</span> <span class="verse"><a name="27">27</a>И каза: Благословен да бъде ГОСПОД, Бог на господаря ми Авраам, който не лиши господаря ми от милостта Си и верността Си, като отправи ГОСПОД пътя ми в дома на братята на господаря ми!</span> <span class="verse"><a name="28">28</a>А момичето изтича и разказа тези неща в дома на майка си.</span> <span class="verse"><a name="29">29</a>А Ревека имаше брат на име Лаван, и Лаван изтича вън при човека на извора.</span> <span class="verse"><a name="30">30</a>Защото, като видя обицата и гривните на ръцете на сестра си и чу думите на сестра си Ревека, която казваше: Така ми говори човекът. — той отиде при човека. И ето, той стоеше при камилите до извора.</span> <span class="verse"><a name="31">31</a>И каза: Влез, ти, благословен от ГОСПОДА, защо стоиш вън? Приготвих къщата и място за камилите.</span> <span class="verse"><a name="32">32</a>И така, човекът влезе вкъщи; и камилите се разтовариха и се даде слама и храна за камилите и вода за измиване на краката му и на краката на мъжете, които бяха с него.</span> <span class="verse"><a name="33">33</a>И сложи се пред него да яде, но той каза: Не искам да ям, докато не кажа думите си. А Лаван рече: Казвай!</span> <span class="verse"><a name="34">34</a>Тогава той каза: Аз съм слуга на Авраам.</span> <span class="verse"><a name="35">35</a>ГОСПОД е благословил господаря ми премного, и той стана велик. Дал му е овце и говеда, сребро и злато, слуги и слугини, камили и магарета.</span> <span class="verse"><a name="36">36</a>И Сара, жената на господаря ми, роди син на господаря ми, когато беше вече остаряла; и на него той даде всичко, което има.</span> <span class="verse"><a name="37">37</a>И господарят ми ме закле, като каза: Да не вземеш за сина ми жена от дъщерите на ханаанците, в чиято земя живея,</span> <span class="verse"><a name="38">38</a>а да отидеш в бащиния ми дом и при рода ми и оттам да вземеш жена за сина ми.</span> <span class="verse"><a name="39">39</a>И казах на господаря си: Може да не иска жената да дойде след мен.</span> <span class="verse"><a name="40">40</a>Но той ми каза: ГОСПОД, пред когото ходя, ще изпрати Своя Ангел с теб и ще направи пътуването ти успешно, и ще вземеш жена за сина ми от рода ми и от бащиния ми дом.</span> <span class="verse"><a name="41">41</a>Тогава ще бъдеш свободен от заклеването ми: когато отидеш при рода ми и ако не ти я дадат, тогава ще бъдеш свободен от заклеването ми.</span> <span class="verse"><a name="42">42</a>И като пристигнах днес на извора, казах: ГОСПОДИ, Боже на господаря ми Авраам, моля Те, ако правиш успешно пътуването ми, по което ходя,</span> <span class="verse"><a name="43">43</a>ето, аз стоя при водния извор, и нека момичето, което излезе да налее вода, и аз му кажа: Дай ми да пия малко вода от водоноса ти! —</span> <span class="verse"><a name="44">44</a>и то ми каже: И ти пий, и ще извадя и за камилите ти! — тя да е жената, която ГОСПОД е определил за сина на господаря ми.</span> <span class="verse"><a name="45">45</a>Докато още говорех в сърцето си, ето, Ревека излезе с водоноса на рамото си. И като слезе на извора и наля, аз й казах: Дай ми да пия.</span> <span class="verse"><a name="46">46</a>И тя бързо сне водоноса от рамото си и каза: Пий, и ще напоя и камилите ти. И аз пих, а тя напои и камилите.</span> <span class="verse"><a name="47">47</a>Тогава я попитах и казах: Чия дъщеря си? А тя каза: Аз съм дъщеря на Ватуил, сина на Нахор, когото му роди Мелха. Тогава сложих обицата на носа й и гривните на ръцете й,</span> <span class="verse"><a name="48">48</a>и се наведох, и се поклоних на ГОСПОДА, и благослових ГОСПОДА, Бога на господаря ми Авраам, който ме доведе по правия път, за да взема за сина му дъщерята на брата на господаря ми.</span> <span class="verse"><a name="49">49</a>И сега, ако искате да окажете милост и вярност на господаря ми, кажете ми; и ако не, кажете ми, за да се обърна надясно или наляво.</span> <span class="verse"><a name="50">50</a>А Лаван и Ватуил в отговор казаха: От ГОСПОДА стана това; ние не можем да ти кажем нито зло, нито добро.</span> <span class="verse"><a name="51">51</a>Ето Ревека пред теб: вземи я и си иди, нека бъде жена на сина на господаря ти, както ГОСПОД е говорил.</span> <span class="verse"><a name="52">52</a>Като чу думите им, слугата на Авраам се поклони на ГОСПОДА до земята.</span> <span class="verse"><a name="53">53</a>И слугата извади сребърни и златни украшения и облекла и ги даде на Ревека; даде също и скъпи дарове на брат й и на майка й.</span> <span class="verse"><a name="54">54</a>После той и мъжете, които бяха с него, ядоха и пиха и пренощуваха. И като станаха сутринта, каза: Изпратете ме при господаря ми.</span> <span class="verse"><a name="55">55</a>А брат й и майка й казаха: Нека поседи момичето с нас известно време, десетина дни, и после нека отиде!</span> <span class="verse"><a name="56">56</a>Но той им каза: Не ме спирайте, тъй като ГОСПОД е направил пътуването ми успешно; изпратете ме да отида при господаря си.</span> <span class="verse"><a name="57">57</a>А те казаха: Да повикаме момичето и да го попитаме какво ще каже.</span> <span class="verse"><a name="58">58</a>И така, повикаха Ревека и й казаха: Отиваш ли с този човек? А тя каза: Отивам.</span> <span class="verse"><a name="59">59</a>И така, изпратиха сестра си Ревека с бавачката й и слугата на Авраам с мъжете му.</span> <span class="verse"><a name="60">60</a>И благословиха Ревека, като й казаха: Сестро наша, да се родят от теб хиляди по десет хиляди и потомството ти да завладее портата на ненавистниците си!</span> <span class="verse"><a name="61">61</a>И Ревека и слугините й станаха, възседнаха камилите и отидоха след човека. Така слугата взе Ревека и си замина.</span> <span class="verse"><a name="62">62</a>А Исаак идваше от Вир-Лахай-Рои, защото живееше в южната земя.</span> <span class="verse"><a name="63">63</a>И като излезе Исаак, за да размишлява на полето привечер, повдигна очи и видя, и ето, приближаваха се камили.</span> <span class="verse"><a name="64">64</a>И Ревека повдигна очи и видя Исаак, и слезе от камилата.</span> <span class="verse"><a name="65">65</a>И каза на слугата: Кой е онзи човек, който идва през полето насреща ни? И слугата каза: Това е господарят ми. Затова тя взе покривалото си и се покри.</span> <span class="verse"><a name="66">66</a>И слугата разказа на Исаак всичко, което беше извършил.</span> <span class="verse"><a name="67">67</a>Тогава Исаак въведе Ревека в шатрата на майка си Сара и я взе, и тя му стана жена, и той я обикна. Така Исаак се утеши след смъртта на майка си.</span> </p></div</div></div></body></html>