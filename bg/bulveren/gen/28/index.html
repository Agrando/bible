<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 28</strong></div><p><span class="verse"><a name="1">1</a>Тогава Исаак повика Яков и като го благослови, му поръча и каза: Да не вземеш жена от ханаанските дъщери!</span> <span class="verse"><a name="2">2</a>Стани, иди в Падан-Арам, в дома на Ватуил, бащата на майка си, и оттам вземи жена, от дъщерите на Лаван, брата на майка си.</span> <span class="verse"><a name="3">3</a>И Всемогъщият Бог да те благослови и да те направи плодовит и да те умножи, така че да произлязат от теб множество народи,</span> <span class="verse"><a name="4">4</a>и да ти даде благословението на Авраам, на теб и на потомството ти с теб, за да наследиш земята, в която си чужденец, която Бог даде на Авраам.</span> <span class="verse"><a name="5">5</a>Така Исаак изпрати Яков и той отиде в Падан-Арам при Лаван, сина на арамееца Ватуил и брата на Ревека, майката на Яков и Исав.</span> <span class="verse"><a name="6">6</a>А Исав, като видя, че Исаак благослови Яков и го изпрати в Падан-Арам да си вземе жена оттам, като го благослови и му поръча, и каза: Да не вземеш жена от ханаанските дъщери;</span> <span class="verse"><a name="7">7</a>и че Яков послуша баща си и майка си и отиде в Падан-Арам,</span> <span class="verse"><a name="8">8</a>Исав видя, че ханаанските дъщери бяха омразни в очите на баща му Исаак.</span> <span class="verse"><a name="9">9</a>И Исав отиде при Исмаил и освен другите си жени взе за жена и Маелета, дъщеря на Авраамовия син Исмаил, сестра на Наваиот.</span> <span class="verse"><a name="10">10</a>И така, Яков излезе от Вирсавее и отиде към Харан.</span> <span class="verse"><a name="11">11</a>И стигна на едно място и пренощува там, защото слънцето беше залязло. И взе един от камъните на мястото и го сложи за възглавница, и легна да спи на това място.</span> <span class="verse"><a name="12">12</a>И сънува, и ето, стълба изправена на земята, чийто връх стигаше до небето, и Божиите ангели се качваха и слизаха по нея.</span> <span class="verse"><a name="13">13</a>И ГОСПОД стоеше над нея и каза: Аз съм ГОСПОД, Бог на баща ти Авраам и Бог на Исаак. Земята, на която лежиш, ще дам на теб и на потомството ти.</span> <span class="verse"><a name="14">14</a>Твоето потомство ще бъде многочислено като земния пясък, ти ще се разшириш към запад и към изток, към север и към юг и в теб и в твоето потомство ще се благословят всички племена на земята.</span> <span class="verse"><a name="15">15</a>Ето, Аз съм с теб и ще те пазя, където и да отидеш, и ще те върна пак в тази земя, защото няма да те оставя, докато не извърша това, за което ти говорих.</span> <span class="verse"><a name="16">16</a>А когато Яков се събуди от съня си, каза: Наистина ГОСПОД е на това място, а аз не съм знаел.</span> <span class="verse"><a name="17">17</a>И се убоя, и каза: Колко е страшно това място! Това не е друго освен Божи дом, това е врата небесна.</span> <span class="verse"><a name="18">18</a>На сутринта Яков стана рано, взе камъка, който си беше сложил за възглавница, изправи го за стълб и изля масло на върха му.</span> <span class="verse"><a name="19">19</a>И нарече онова място Ветил, а преди това името на града беше Луз.</span> <span class="verse"><a name="20">20</a>Тогава Яков се обрече и каза: Ако Бог бъде с мен и ме запази в това пътуване, по което отивам, и ми даде хляб да ям и дрехи да се облека,</span> <span class="verse"><a name="21">21</a>и се завърна с мир в бащиния си дом, тогава ГОСПОД ще бъде мой Бог,</span> <span class="verse"><a name="22">22</a>и този камък, който изправих за стълб, ще бъде Божи дом, и от всичко, което ми дадеш, ще дам десятък на Теб.</span> </p></div</div></div></body></html>