<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 45</strong></div><p><span class="verse"><a name="1">1</a>Тогава Йосиф не можа вече да се сдържи пред всичките, които стояха пред него, и извика: Изведете всички отпред мен! И никой не остана при Йосиф, когато той се откри на братята си.</span> <span class="verse"><a name="2">2</a>И заплака с глас, и египтяните чуха, чу и фараоновият дом.</span> <span class="verse"><a name="3">3</a>И Йосиф каза на братята си: Аз съм Йосиф. Баща ми жив ли е още? Но братята му не можаха да му отговорят, защото се смутиха от присъствието му.</span> <span class="verse"><a name="4">4</a>Тогава Йосиф каза на братята си: Елате близо до мен, моля ви! И те се приближиха. И каза: Аз съм брат ви Йосиф, когото вие продадохте в Египет.</span> <span class="verse"><a name="5">5</a>Сега, не скърбете, и не се гневете на себе си, че ме продадохте тук, понеже Бог ме изпрати пред вас, за да запази живот.</span> <span class="verse"><a name="6">6</a>Защото вече две години гладът върлува в страната; а остават още пет години, в които няма да има нито оран, нито жетва.</span> <span class="verse"><a name="7">7</a>Бог ме изпрати пред вас, за да съхраня от вас остатък на земята и да опазя живота ви за голямо спасение.</span> <span class="verse"><a name="8">8</a>И така, не вие ме изпратихте тук, а Бог, който ме и направи отец на фараона, господар на целия му дом и управител на цялата египетска земя.</span> <span class="verse"><a name="9">9</a>Бързайте, идете при баща ми и му кажете: Така казва синът ти Йосиф: Бог ме постави господар над целия Египет; ела при мен незабавно!</span> <span class="verse"><a name="10">10</a>Ти ще живееш в гесенската земя и ще бъдеш близо при мен, ти, синовете ти, и синовете на синовете ти, овцете ти, говедата ти и всичко, което имаш.</span> <span class="verse"><a name="11">11</a>Там ще те храня — защото остават още пет години на глад — за да не изпаднеш в немотия, ти, домът ти и всичко, което имаш.</span> <span class="verse"><a name="12">12</a>И ето, вашите очи и очите на брат ми Вениамин виждат, че моите уста ви говорят.</span> <span class="verse"><a name="13">13</a>И разкажете на баща ми за цялата ми слава в Египет и всичко, което видяхте. И бързо доведете баща ми тук.</span> <span class="verse"><a name="14">14</a>Тогава падна на шията на брат си Вениамин и плака; и Вениамин плака на неговата шия.</span> <span class="verse"><a name="15">15</a>И целуна всичките си братя и плака над тях, и след това братята му разговаряха с него.</span> <span class="verse"><a name="16">16</a>И слухът се чу във фараоновия дом, като казаха: Братята на Йосиф са дошли. И това се видя добре на фараона и на слугите му.</span> <span class="verse"><a name="17">17</a>И фараонът каза на Йосиф: Кажи на братята си: Така направете: натоварете животните си и тръгнете, и идете в ханаанската земя.</span> <span class="verse"><a name="18">18</a>И като вземете баща си и челядите си, елате при мен, и аз ще ви дам най-доброто на египетската земя и ще се храните от тлъстината на земята.</span> <span class="verse"><a name="19">19</a>А на теб заповядвам да им кажеш: Така направете: вземете от египетската земя коли за децата си и за жените си и доведете баща си, и елате.</span> <span class="verse"><a name="20">20</a>При това, не жалете вещите си, защото най-доброто от цялата египетска земя ще бъде ваше.</span> <span class="verse"><a name="21">21</a>И синовете на Израил направиха така. И Йосиф им даде коли според заповедта на фараона, даде им и храна за из път.</span> <span class="verse"><a name="22">22</a>На всеки от тях даде дрехи за премяна, а на Вениамин даде триста сребърника и дрехи за пет премени.</span> <span class="verse"><a name="23">23</a>И на баща си изпрати десет магарета, натоварени с египетски блага, десет магарици, натоварени с жито и хляб, и храна за баща си за из път.</span> <span class="verse"><a name="24">24</a>Така изпрати братята си, и те си отидоха, и им поръча: Да не се карате по пътя!</span> <span class="verse"><a name="25">25</a>И така, те излязоха от Египет и дойдоха в ханаанската земя при баща си Яков.</span> <span class="verse"><a name="26">26</a>И му съобщиха, като казаха: Йосиф е още жив и е управител на цялата египетска земя! А сърцето му примря, защото не им вярваше.</span> <span class="verse"><a name="27">27</a>Но те му разказаха всичко, което Йосиф им беше говорил, и като видя колите, които Йосиф беше изпратил да го вземат, духът на баща им Яков се съживи.</span> <span class="verse"><a name="28">28</a>И Израил каза: Достатъчно! Синът ми Йосиф е още жив. Ще отида и ще го видя, преди да умра!</span> </p></div</div></div></body></html>