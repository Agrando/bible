<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 30</strong></div><p><span class="verse"><a name="1">1</a>А когато Рахил видя, че не раждаше деца на Яков, Рахил завидя на сестра си и каза на Яков: Дай ми деца, иначе аз ще умра!</span> <span class="verse"><a name="2">2</a>А Яков се разгневи на Рахил и каза: Нима съм аз на мястото на Бога, който е лишил утробата ти от плод?</span> <span class="verse"><a name="3">3</a>А тя каза: Ето слугинята ми Вала. Влез при нея, и тя да роди на коленете ми, за да придобия и аз деца чрез нея!</span> <span class="verse"><a name="4">4</a>И така, тя му даде слугинята си Вала за жена и Яков влезе при нея.</span> <span class="verse"><a name="5">5</a>И Вала забременя и роди син на Яков.</span> <span class="verse"><a name="6">6</a>Тогава Рахил каза: Бог отсъди за мен и послуша гласа ми, и ми даде син. Затова го нарече Дан.</span> <span class="verse"><a name="7">7</a>И Вала, слугинята на Рахил, пак забременя и роди втори син на Яков.</span> <span class="verse"><a name="8">8</a>Тогава Рахил каза: Силни борби водих със сестра си и надвих. Затова го нарече Нефталим.</span> <span class="verse"><a name="9">9</a>Когато Лия видя, че престана да ражда, взе слугинята си Зелфа и я даде на Яков за жена.</span> <span class="verse"><a name="10">10</a>И Зелфа, слугинята на Лия, роди син на Яков.</span> <span class="verse"><a name="11">11</a>И Лия каза: Щастие дойде. Затова го нарече Гад.</span> <span class="verse"><a name="12">12</a>И Зелфа, слугинята на Лия, роди втори син на Яков.</span> <span class="verse"><a name="13">13</a>Тогава Лия каза: Блажена съм, защото блажена ще ме нарекат жените. Затова го нарече Асир.</span> <span class="verse"><a name="14">14</a>И през времето на пшеничената жетва Рувим излезе и намери мандрагорови ябълки на полето и ги донесе на майка си Лия. И Рахил каза на Лия: Я ми дай от мандрагоровите ябълки на сина си.</span> <span class="verse"><a name="15">15</a>А тя й каза: Малко ли ти е, че си отнела мъжа ми, че искаш да отнемеш мандрагоровите ябълки на сина ми? Тогава Рахил й каза: Като е така, нека лежи с теб тази нощ за мандрагоровите ябълки на сина ти.</span> <span class="verse"><a name="16">16</a>И когато Яков дойде вечерта от полето, Лия излезе да го посрещне и каза: При мен да влезеш, защото те откупих, откупих те с мандрагоровите ябълки на сина си! И той лежа с нея онази нощ.</span> <span class="verse"><a name="17">17</a>И Бог послуша Лия и тя забременя и роди пети син на Яков.</span> <span class="verse"><a name="18">18</a>И Лия каза: Бог ми даде наградата ми, задето дадох слугинята си на мъжа си. Затова го нарече Исахар.</span> <span class="verse"><a name="19">19</a>И Лия пак забременя и роди шести син на Яков.</span> <span class="verse"><a name="20">20</a>И Лия каза: Бог ми даде добър дар, сега мъжът ми ще живее с мен, защото му родих шестима сина. Затова го нарече Завулон.</span> <span class="verse"><a name="21">21</a>И после роди дъщеря, която наименува Дина.</span> <span class="verse"><a name="22">22</a>След това Бог си спомни за Рахил и Бог я послуша, и отвори утробата й.</span> <span class="verse"><a name="23">23</a>И тя забременя и роди син, и каза: Бог отне от мен позора.</span> <span class="verse"><a name="24">24</a>И го нарече Йосиф, като каза: ГОСПОД да ми прибави и друг син.</span> <span class="verse"><a name="25">25</a>А когато Рахил роди Йосиф, Яков каза на Лаван: Пусни ме да си отида в моето място и в моята земя!</span> <span class="verse"><a name="26">26</a>Дай ми жените и децата ми, за които съм ти работил, за да си отида, защото ти знаеш работата, която ти свърших.</span> <span class="verse"><a name="27">27</a>А Лаван му каза: Ако съм намерил благоволение пред теб, остани, защото разбрах, че ГОСПОД ме е благословил заради теб.</span> <span class="verse"><a name="28">28</a>Каза още: Кажи ми каква заплата искаш, и ще ти я дам.</span> <span class="verse"><a name="29">29</a>А Яков му каза: Ти знаеш как съм ти работил и как е бил добитъкът ти при мен.</span> <span class="verse"><a name="30">30</a>Защото това, което имаше ти преди мен, беше малко, а сега нарасна и стана много. С моето идване ГОСПОД те благослови. Но сега, кога ще работя и за своя си дом?</span> <span class="verse"><a name="31">31</a>А той каза: Какво да ти дам? И Яков каза: Не ми давай нищо. Ако направиш, каквото ти кажа, аз пак ще паса стадото ти и ще го пазя:</span> <span class="verse"><a name="32">32</a>Да премина днес през цялото ти стадо и да отлъча от него всяко петнисто и пъстро животно и всяко тъмно животно между овцете, и всяка пъстра и петниста между козите. Те ще ми бъдат заплатата.</span> <span class="verse"><a name="33">33</a>И занапред, когато дойдеш да прегледаш заплатата ми, моята правота ще засвидетелства за мен — всяка коза, която не е петниста и пъстра, и всяка овца, която не е тъмна у мен, ще се счита за крадена.</span> <span class="verse"><a name="34">34</a>И Лаван каза: Нека да бъде, както си казал.</span> <span class="verse"><a name="35">35</a>И така, в същия ден отлъчи петнистите и шарени козли, всичките петнисти и пъстри кози, всичките, на които имаше бяло, и всичките черни между овцете, и ги предаде в ръцете на синовете му.</span> <span class="verse"><a name="36">36</a>И постави тридневен път между себе си и Яков, а Яков пасеше останалите от стадата на Лаван.</span> <span class="verse"><a name="37">37</a>Тогава Яков взе зелени пръчки от топола, от леска и от явор и изряза по тях бели ивици, така че да се вижда бялото по пръчките.</span> <span class="verse"><a name="38">38</a>Тези пръчки, по които беше изрязал белите ивици, сложи пред стадата в коритата, в поилата, където идваха стадата да пият. И зачеваха, когато идваха да пият.</span> <span class="verse"><a name="39">39</a>И стадата зачеваха пред пръчките и стадата раждаха шарени, петнисти и пъстри.</span> <span class="verse"><a name="40">40</a>И Яков отлъчваше агнетата и обръщаше овцете към шарените и към всичките тъмни от стадото на Лаван, а своите стада сложи отделно и не ги сложи с овцете на Лаван.</span> <span class="verse"><a name="41">41</a>И когато по-силните животни зачеваха, Яков слагаше пръчките в коритата пред очите на стадото, за да зачеват при пръчките.</span> <span class="verse"><a name="42">42</a>А когато животните бяха по-слаби, не ги слагаше. Така се падаха по-слабите на Лаван, а по-силните на Яков.</span> <span class="verse"><a name="43">43</a>Така човекът забогатя твърде много и придоби големи стада, слугини и слуги, камили и магарета.</span> </p></div</div></div></body></html>