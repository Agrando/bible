<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 39</strong></div><p><span class="verse"><a name="1">1</a>А Йосиф беше отведен в Египет и египтянинът Петефрий, придворен на фараона, началник на телохранителите, го купи от ръката на исмаиляните, които го доведоха там.</span> <span class="verse"><a name="2">2</a>И ГОСПОД беше с Йосиф и той благоуспяваше и живееше в дома на господаря си, египтянина.</span> <span class="verse"><a name="3">3</a>И като видя господарят му, че ГОСПОД беше с него, и че ГОСПОД правеше да успява в ръката му всичко, което вършеше,</span> <span class="verse"><a name="4">4</a>Йосиф намери благоволение пред него и му служеше. И той го постави за настоятел на дома си и предаде в ръката му всичко, което имаше.</span> <span class="verse"><a name="5">5</a>И откакто го постави за настоятел на дома си и на всичко, което имаше, ГОСПОД благослови дома на египтянина заради Йосиф. И ГОСПОДНОТО благословение беше върху всичко, което имаше в дома и по нивите.</span> <span class="verse"><a name="6">6</a>И Петефрий остави всичко, което имаше, в ръката на Йосиф и освен хляба, който ядеше, не знаеше нищо за онова, което притежаваше. А Йосиф беше строен и красив.</span> <span class="verse"><a name="7">7</a>И след време жената на господаря му хвърли око на Йосиф и му каза: Легни с мен!</span> <span class="verse"><a name="8">8</a>Но той отказа и каза на жената на господаря си: Ето, господарят ми не се грижи за нищо от онова, което ми е поверил в дома, и предаде в ръката ми всичко, което има.</span> <span class="verse"><a name="9">9</a>В този дом няма никой по-голям от мен, нито е задържал от мен друго нещо освен теб, защото си му жена. И как да направя аз това голямо зло и да съгреша пред Бога?</span> <span class="verse"><a name="10">10</a>И при все че тя говореше на Йосиф всеки ден, той не я послуша да лежи с нея и да бъде с нея.</span> <span class="verse"><a name="11">11</a>А един ден Йосиф влезе в къщата, за да върши работата си, и никой от домашните не беше там в къщата.</span> <span class="verse"><a name="12">12</a>И тя го хвана за дрехата и му каза: Легни с мен! Но той остави дрехата си в ръката й, избяга и излезе вън.</span> <span class="verse"><a name="13">13</a>А като видя, че остави дрехата си в ръката й и избяга вън,</span> <span class="verse"><a name="14">14</a>тя извика домашните си и им говори, като каза: Вижте, доведе ни мъж евреин, за да се поругае с нас! Той влезе при мен, за да лежи с мен, но аз извиках с висок глас,</span> <span class="verse"><a name="15">15</a>а той, като чу, че извиках с висок глас, остави дрехата си при мен и избяга, и излезе вън.</span> <span class="verse"><a name="16">16</a>И тя задържа дрехата му при себе си, докато си дойде господарят му у дома.</span> <span class="verse"><a name="17">17</a>И му говори според тези думи и каза: Еврейският слуга, когото си ни довел, влезе при мен, за да се поругае с мен,</span> <span class="verse"><a name="18">18</a>но като извиках с висок глас, той остави дрехата си при мен и избяга вън.</span> <span class="verse"><a name="19">19</a>Когато господарят му чу думите, които му говори жена му, като каза: Така ми стори слугата ти! — гневът му пламна.</span> <span class="verse"><a name="20">20</a>И господарят му взе Йосиф и го хвърли в крепостната тъмница, в мястото, където бяха затворени царските затворници. И той остана там, в крепостната тъмница.</span> <span class="verse"><a name="21">21</a>Но ГОСПОД беше с Йосиф и оказваше милост към него и му даде благоволение пред очите на тъмничния началник.</span> <span class="verse"><a name="22">22</a>И тъмничният началник предаде в ръката на Йосиф всичките затворници, които бяха в крепостната тъмница. И за всичко, което се вършеше там, той беше разпоредник.</span> <span class="verse"><a name="23">23</a>Тъмничният началник не наглеждаше нищо от онова, което беше в ръката на Йосиф; защото ГОСПОД беше с него и ГОСПОД правеше да благоуспява всичко, което той вършеше.</span> </p></div</div></div></body></html>