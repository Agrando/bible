<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 49</strong></div><p><span class="verse"><a name="1">1</a>Тогава Яков повика синовете си и каза: Съберете се, за да ви известя какво ще ви се случи в бъдещите дни.</span> <span class="verse"><a name="2">2</a>Съберете се и слушайте, синове Яковови, и послушайте баща си Израил.</span> <span class="verse"><a name="3">3</a>Рувиме, ти си първородният мой, мощта моя и първият плод на силата ми, превъзходен по достойнство и превъзходен по сила.</span> <span class="verse"><a name="4">4</a>Кипнал си като вода — няма да имаш превъзходството, защото си се качил на леглото на баща си и тогава си го осквернил. На леглото ми се е качил!</span> <span class="verse"><a name="5">5</a>Симеон и Леви, братята, оръдия на насилие са оръжията им.</span> <span class="verse"><a name="6">6</a>В съвета им да не влезе душата ми и със събранието им да не се съедини славата ми, защото в гнева си убиха човек и в упорството си прерязаха жилите на вол.</span> <span class="verse"><a name="7">7</a>Проклет гневът им, защото беше свиреп, и яростта им, защото беше жестока! Ще ги разделя в Яков и ще ги разпръсна в Израил.</span> <span class="verse"><a name="8">8</a>Юда, теб ще похвалят братята ти, ръката ти ще бъде на врата на враговете ти, синовете на баща ти ще ти се кланят.</span> <span class="verse"><a name="9">9</a>Млад лъв е Юда; от плячка, сине мой, се вдигаш; легнал е и се е разпрострял като лъв, и като лъвица — кой ще го вдигне?</span> <span class="verse"><a name="10">10</a>Няма да липсва скиптър от Юда, нито жезъл на управление отсред краката му, докато дойде Сило. На него ще се покоряват народите.</span> <span class="verse"><a name="11">11</a>За лозата връзва магаренцето си и за избраната лоза — малкото на магарицата си. Ще изпере дрехата си с вино, и облеклото си — с кръвта на гроздето.</span> <span class="verse"><a name="12">12</a>Очите му ще тъмнеят от вино и зъбите му ще белеят от мляко.</span> <span class="verse"><a name="13">13</a>Завулон ще обитава край морско пристанище и ще бъде пристанище на кораби, и ще граничи със Сидон.</span> <span class="verse"><a name="14">14</a>Исахар е кокалесто магаре, което се е проснало между кошарите,</span> <span class="verse"><a name="15">15</a>и като видя, че мястото беше добро за почивка, и че страната беше приятна, подложи плещите си за товар и стана слуга подчинен.</span> <span class="verse"><a name="16">16</a>Дан ще съди народа си като едно от израилевите племена.</span> <span class="verse"><a name="17">17</a>Дан ще бъде змия на пътя, ехидна на пътеката, която хапе петите на коня, така че ездачът му пада назад.</span> <span class="verse"><a name="18">18</a>Твоето спасение чакам, ГОСПОДИ!</span> <span class="verse"><a name="19">19</a>Тълпа разбойници ще нападат Гад, но и той ще ги отблъсне по стъпките им.</span> <span class="verse"><a name="20">20</a>Хлябът от Асир ще бъде тлъстина и той ще доставя царски лакомства.</span> <span class="verse"><a name="21">21</a>Нефталим е пусната кошута, той говори угодни думи.</span> <span class="verse"><a name="22">22</a>Йосиф е плодоносна фиданка, плодоносна вейка край извор, клончетата й прехвърлят стената.</span> <span class="verse"><a name="23">23</a>Стрелците го огорчиха и стреляха по него, и враждуваха против него,</span> <span class="verse"><a name="24">24</a>но лъкът му запази силата си и мишците на ръцете му се укрепиха чрез ръцете на Силния Яковов — откъдето е пастирът, Израилевият камък —</span> <span class="verse"><a name="25">25</a>чрез Бога на баща ти, който ще ти помага, и чрез Всесилния, който ще те благославя с небесни благословения от горе, с благословения на бездната, която лежи отдолу, с благословения на гърдите и на утробата.</span> <span class="verse"><a name="26">26</a>Благословенията на баща ти превишиха благословенията на предците ми и достигнаха до вечните хълмове — те ще бъдат на главата на Йосиф и на темето на превъзходния между братята си.</span> <span class="verse"><a name="27">27</a>Вениамин е вълк грабител — заран ще пояжда лов, а вечер ще дели плячка.</span> <span class="verse"><a name="28">28</a>Всички тези са дванадесетте израилеви племена и това е, което изговори баща им, като ги благослови — всекиго според благословението му ги благослови.</span> <span class="verse"><a name="29">29</a>Поръча им още, като им каза: Аз се прибирам при народа си, погребете ме с бащите ми в пещерата, която е в нивата на хетееца Ефрон,</span> <span class="verse"><a name="30">30</a>в пещерата, която е в нивата Махпелах, срещу Мамврий, в ханаанската земя, която пещера Авраам купи заедно с нивата от хетееца Ефрон за собствено гробище.</span> <span class="verse"><a name="31">31</a>Там погребаха Авраам и жена му Сара, там погребаха Исаак и жена му Ревека, и там погребах аз Лия.</span> <span class="verse"><a name="32">32</a>Нивата и пещерата, която е в нея, бяха купени от синовете на Хет.</span> <span class="verse"><a name="33">33</a>И като Яков свърши да поръчва на синовете си, притегли краката си в леглото и издъхна, и се прибра при народа си.</span> </p></div</div></div></body></html>