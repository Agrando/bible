<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 25</strong></div><p><span class="verse"><a name="1">1</a>А Авраам взе и друга жена, на име Хетура.</span> <span class="verse"><a name="2">2</a>Тя му роди Земран и Йоксан, Мадан и Мадиам, Есвок и Шуах.</span> <span class="verse"><a name="3">3</a>А Йоксан роди Сава и Дедан. А синове на Дедан бяха Асурим и Латусим, и Лаомим.</span> <span class="verse"><a name="4">4</a>А синовете на Мадиам: Гефа и Ефер, Енох, Авида и Елдага. Всички тези бяха синове на Хетура.</span> <span class="verse"><a name="5">5</a>Но Авраам даде целия си имот на Исаак.</span> <span class="verse"><a name="6">6</a>А на синовете на наложниците си Авраам даде подаръци и докато беше още жив, ги изпрати към изток, в източната земя, далеч от сина си Исаак.</span> <span class="verse"><a name="7">7</a>И ето броя на годините на живота на Авраам, колкото живя — сто седемдесет и пет години.</span> <span class="verse"><a name="8">8</a>И Авраам издъхна и умря в честита старост, стар и сит от дни; и се прибра при народа си.</span> <span class="verse"><a name="9">9</a>А синовете му Исаак и Исмаил го погребаха в пещерата Махпелах, в нивата на хетееца Ефрон, сина на Саар, която е срещу Мамврий,</span> <span class="verse"><a name="10">10</a>нивата, която Авраам купи от хетейските синове. Там беше погребан Авраам, също и жена му Сара.</span> <span class="verse"><a name="11">11</a>А след смъртта на Авраам, Бог благослови сина му Исаак; а Исаак живееше при Вир-Лахай-Рои.</span> <span class="verse"><a name="12">12</a>Ето родословието на Исмаил, сина на Авраам, когото египтянката Агар, слугинята на Сара, роди на Авраам,</span> <span class="verse"><a name="13">13</a>и ето имената на синовете на Исмаил, имената им според родовете им: първородният на Исмаил: Наваиот, после Кидар и Адвеил, и Мавсам,</span> <span class="verse"><a name="14">14</a>и Масма, и Дума, и Маса,</span> <span class="verse"><a name="15">15</a>Адад и Тема, Етур, Нафис и Кедма.</span> <span class="verse"><a name="16">16</a>Тези са синовете на Исмаил, тези са имената им според колибите им и според оградените им села: дванадесет племеначалници според племената им.</span> <span class="verse"><a name="17">17</a>И ето годините на живота на Исмаил: сто тридесет и седем години. И като издъхна, умря и се прибра при народа си.</span> <span class="verse"><a name="18">18</a>А потомците му се населиха в земите от Евила до Сур, който е срещу Египет, като се отива към Асирия. Така Исмаил се засели пред лицето на всичките си братя.</span> <span class="verse"><a name="19">19</a>Ето родословието на Исаак, сина на Авраам: Авраам роди Исаак,</span> <span class="verse"><a name="20">20</a>а Исаак беше на четиридесет години, когато си взе за жена Ревека, дъщеря на арамееца Ватуил от Падан-Арам и сестра на арамееца Лаван.</span> <span class="verse"><a name="21">21</a>И Исаак се молеше на ГОСПОДА за жена си, защото беше бездетна; и ГОСПОД го послуша, и жена му Ревека забременя.</span> <span class="verse"><a name="22">22</a>А децата се блъскаха едно друго вътре в нея и тя каза: Ако е така, защо ми е това? И отиде да се допита до ГОСПОДА.</span> <span class="verse"><a name="23">23</a>А ГОСПОД й каза: Два народа са в утробата ти, и две племена ще се разделят от корема ти. Едното племе ще бъде по-силно от другото и по-големият ще слугува на по-малкия.</span> <span class="verse"><a name="24">24</a>И когато се изпълни времето й да роди, ето, близнаци имаше в утробата й.</span> <span class="verse"><a name="25">25</a>Първият излезе червен, цял космат, като кожена дреха, и го нарекоха Исав.</span> <span class="verse"><a name="26">26</a>После излезе брат му, като държеше с ръката си петата на Исав; затова се нарече Яков. А Исаак беше на шестдесет години, когато се родиха.</span> <span class="verse"><a name="27">27</a>И като пораснаха децата, Исав стана изкусен ловец, полски човек, а Яков беше кротък човек и живееше в шатрите.</span> <span class="verse"><a name="28">28</a>Исаак обичаше Исав, защото ядеше от лова му, а Ревека обичаше Яков.</span> <span class="verse"><a name="29">29</a>Един ден Яков си вареше вариво, а Исав дойде от полето изнемощял.</span> <span class="verse"><a name="30">30</a>И Исав каза на Яков: Я ми дай да ям от червеното, това червено вариво, защото съм изнемощял! Затова той се нарече Едом.</span> <span class="verse"><a name="31">31</a>И Яков каза: Първо ми продай първородството си!</span> <span class="verse"><a name="32">32</a>А Исав каза: Ето аз съм на умиране, за какво ми е това първородство?</span> <span class="verse"><a name="33">33</a>И Яков каза: Най-напред ми се закълни! И той му се закле, и продаде първородството си на Яков.</span> <span class="verse"><a name="34">34</a>Тогава Яков даде на Исав хляб и вариво от леща, и той яде и пи, и стана и си отиде. Така Исав презря първородството.</span> </p></div</div></div></body></html>