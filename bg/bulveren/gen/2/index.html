<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 2</strong></div><p><span class="verse"><a name="1">1</a>Така бяха завършени небесата и земята и цялото тяхно войнство.</span> <span class="verse"><a name="2">2</a>И на седмия ден Бог беше свършил делото, което беше създал; и на седмия ден си почина от цялото дело, което беше създал.</span> <span class="verse"><a name="3">3</a>И Бог благослови седмия ден и го освети, защото в него си почина от цялото Си дело, което Бог беше създал и сътворил.</span> <span class="verse"><a name="4">4</a>Това е произходът на небето и на земята при сътворението им, в деня, в който ГОСПОД Бог създаде земя и небе.</span> <span class="verse"><a name="5">5</a>И още нямаше никакво полско растение на земята и никаква полска трева още не беше поникнала, защото ГОСПОД Бог не беше дал дъжд на земята и нямаше човек, който да обработва земята,</span> <span class="verse"><a name="6">6</a>но пара се издигаше от земята и напояваше цялото лице на земята.</span> <span class="verse"><a name="7">7</a>И ГОСПОД Бог образува човека от пръст от земята и вдъхна в ноздрите му жизнено дихание, и човекът стана жива душа.</span> <span class="verse"><a name="8">8</a>И ГОСПОД Бог насади градина на изток, в Едем, и постави там човека, когото беше образувал.</span> <span class="verse"><a name="9">9</a>И ГОСПОД Бог направи да расте от земята всяко дърво, което е красиво на глед и добро за храна, както и дървото на живота сред градината, и дървото на познаване на доброто и злото.</span> <span class="verse"><a name="10">10</a>И от Едем изтичаше река да напоява градината, и оттам се разклоняваше и ставаше на четири главни реки.</span> <span class="verse"><a name="11">11</a>Името на едната е Фисон; тя е, която обикаля цялата евилатска земя, където има злато.</span> <span class="verse"><a name="12">12</a>И златото на онази земя е добро; там има и бделионова смола и ониксов камък.</span> <span class="verse"><a name="13">13</a>Името на втората река е Гион; тя е, която обикаля цялата хуска земя.</span> <span class="verse"><a name="14">14</a>Името на третата река е Тигър; тя е, която тече на изток от Асирия. А четвъртата река е Ефрат.</span> <span class="verse"><a name="15">15</a>И ГОСПОД Бог взе човека и го засели в Едемската градина, за да я обработва и да я пази.</span> <span class="verse"><a name="16">16</a>И ГОСПОД Бог заповяда на човека и каза: От всяко дърво в градината свободно да ядеш,</span> <span class="verse"><a name="17">17</a>но от дървото за познаване на доброто и злото, от него да не ядеш, защото в деня, когато ядеш от него, непременно ще умреш.</span> <span class="verse"><a name="18">18</a>И ГОСПОД Бог каза: Не е добре човекът да бъде сам; ще му създам помощник, като негово съответствие.</span> <span class="verse"><a name="19">19</a>И ГОСПОД Бог образува от земята всички полски животни и всички небесни птици и ги доведе при човека, за да види как ще ги нарече; и с каквото име назовеше човекът всяко живо същество, това име му остана.</span> <span class="verse"><a name="20">20</a>Така човекът даде имена на всеки вид добитък, на небесните птици и на всички полски животни. Но помощник, съответен на Адам, не се намери.</span> <span class="verse"><a name="21">21</a>Тогава ГОСПОД Бог даде на човека дълбок сън и той заспа; и взе едно от ребрата му и изпълни мястото му с плът.</span> <span class="verse"><a name="22">22</a>И ГОСПОД Бог създаде жена от реброто, което взе от човека, и я доведе при човека.</span> <span class="verse"><a name="23">23</a>А човекът каза: Тази вече е кост от костите ми и плът от плътта ми; тя ще се нарече жена, защото от мъжа беше взета.</span> <span class="verse"><a name="24">24</a>Затова мъжът ще остави баща си и майка си и ще се прилепи към жена си, и те ще бъдат една плът.</span> <span class="verse"><a name="25">25</a>А и двамата, човекът и жена му, бяха голи и не се срамуваха.</span> </p></div</div></div></body></html>