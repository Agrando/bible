<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 19</strong></div><p><span class="verse"><a name="1">1</a>Привечер двамата ангели дойдоха в Содом. А Лот седеше в содомската порта и като ги видя, Лот стана да ги посрещне, поклони се с лице до земята и каза:</span> <span class="verse"><a name="2">2</a>Ето, господари мои, отбийте се, моля ви, в къщата на слугата си и пренощувайте, и измийте краката си, и утре станете и си идете по пътя. А те казаха: Не, ще пренощуваме на улицата.</span> <span class="verse"><a name="3">3</a>Но като настояваше много, те се отбиха при него и влязоха в къщата му. И той им направи угощение и изпече безквасни хлябове, и ядоха.</span> <span class="verse"><a name="4">4</a>Но преди те да си легнат, градските мъже, содомските мъже, млади и стари, целият народ, от всички краища на града, наобиколиха къщата.</span> <span class="verse"><a name="5">5</a>И викаха на Лот и казваха: Къде са мъжете, които дойдоха у теб тази нощ? Изведи ни ги да ги познаем!</span> <span class="verse"><a name="6">6</a>А Лот излезе при тях пред вратата, затвори вратата зад себе си и каза:</span> <span class="verse"><a name="7">7</a>Моля ви се, братя мои, не правете такова зло!</span> <span class="verse"><a name="8">8</a>Ето, имам две дъщери, които не са познали мъж; тях да ви изведа вън, и им сторете, каквото искате. Само на тези мъже не правете нищо, понеже затова са влезли под покрива ми!</span> <span class="verse"><a name="9">9</a>Но те казаха: Махни се оттук! Казаха още: Той дойде тук самичък и чужденец, а иска още и съдия да бъде! Ей сега ще постъпим с теб по-лошо отколкото с тях! И настъпиха силно срещу човека Лот и се приближиха да разбият вратата.</span> <span class="verse"><a name="10">10</a>Но мъжете протегнаха ръце и дръпнаха Лот при себе си в къщата и затвориха вратата.</span> <span class="verse"><a name="11">11</a>И поразиха със слепота мъжете, които бяха пред вратата на къщата, от малък до голям, така че се измориха да търсят вратата.</span> <span class="verse"><a name="12">12</a>Тогава мъжете казаха на Лот: Имаш ли тук някой друг — зет или синове, или дъщери, или които и да било други, които имаш в града — изведи ги от това място;</span> <span class="verse"><a name="13">13</a>защото ние ще погубим мястото, понеже викът им стана силен пред ГОСПОДА и ГОСПОД ни изпрати да го погубим.</span> <span class="verse"><a name="14">14</a>И така, Лот излезе и говори на зетьовете си, които щяха да вземат дъщерите му, и каза: Станете и излезте от това място, защото ГОСПОД ще погуби града! Но на зетьовете му се видя, че той се шегува.</span> <span class="verse"><a name="15">15</a>Когато се зазори, ангелите настояваха пред Лот и казваха: Стани, вземи жена си и двете си дъщери, които са тук, за да не погинеш сред беззаконието на този град!</span> <span class="verse"><a name="16">16</a>Но той се бавеше, затова мъжете хванаха за ръка него, жена му и двете му дъщери, изведоха го и го оставиха вън от града, понеже ГОСПОД го пожали.</span> <span class="verse"><a name="17">17</a>И като ги изведоха вън, единият каза на Лот: Бягай за живота си! Да не погледнеш назад, нито да се спреш някъде в цялата тази околност! Бягай на планината, за да не погинеш!</span> <span class="verse"><a name="18">18</a>А Лот им каза: Ах, не, Господарю!</span> <span class="verse"><a name="19">19</a>Ето, слугата ти намери благоволение пред Теб и с опазването на живота ми Ти правиш още по-голяма милостта, която си ми оказал; но аз не мога да побягна на планината, да не би да ме постигне злото и да умра.</span> <span class="verse"><a name="20">20</a>Гледай, този град е близо и е малък — моля те, да прибягна там! Нека побягна там — не е ли малък град? И така животът ми ще се запази.</span> <span class="verse"><a name="21">21</a>Той му каза: Ето, слушам те и за това нещо, че няма да разоря града, за който ти говори.</span> <span class="verse"><a name="22">22</a>Бързай, бягай там, защото Аз не мога да направя нищо, докато ти не стигнеш там. Затова този град се наименува Сигор.</span> <span class="verse"><a name="23">23</a>Слънцето изгряваше на земята, когато Лот влезе в Сигор.</span> <span class="verse"><a name="24">24</a>Тогава ГОСПОД изля върху Содом и Гомора сяра и огън от ГОСПОДА от небето.</span> <span class="verse"><a name="25">25</a>Той разори тези градове и цялата околност, всичките жители на градовете и земните растения.</span> <span class="verse"><a name="26">26</a>Но жена му след него погледна назад и стана на стълб от сол.</span> <span class="verse"><a name="27">27</a>И сутринта Авраам подрани на мястото, където беше стоял пред ГОСПОДА,</span> <span class="verse"><a name="28">28</a>и погледна към Содом и Гомора и към цялата земя на равнината, и видя, и ето, дим, като дим от пещ, се издигаше от земята.</span> <span class="verse"><a name="29">29</a>И така, когато Бог унищожи градовете на тази равнина, Бог си спомни за Авраам и изведе Лот изсред разорението, когато разори градовете, в които живееше Лот.</span> <span class="verse"><a name="30">30</a>А Лот излезе от Сигор и живееше в планината и с него — двете му дъщери. Понеже се боеше да остане в Сигор, затова живееше в една пещера, той и двете му дъщери.</span> <span class="verse"><a name="31">31</a>Тогава първородната каза на по-младата: Баща ни е стар и няма мъж на земята да влезе при нас според обичая на цялата земя.</span> <span class="verse"><a name="32">32</a>Ела да напием баща си с вино и да лежим с него, за да запазим потомство от баща си.</span> <span class="verse"><a name="33">33</a>И така, онази нощ напиха баща си с вино и първородната влезе и лежа с баща си, а той не разбра нито кога легна тя, нито кога стана.</span> <span class="verse"><a name="34">34</a>И на сутринта първородната каза на по-младата: Виж, миналата нощ аз лежах с баща си; да го напием с вино и тази нощ, и влез ти и лежи с него, за да запазим потомство от баща си.</span> <span class="verse"><a name="35">35</a>И така, и онази нощ напиха баща си с вино и по-младата влезе и лежа с него, а той не разбра нито кога легна тя, нито кога стана.</span> <span class="verse"><a name="36">36</a>Така и двете дъщери на Лот забременяха от баща си.</span> <span class="verse"><a name="37">37</a>И първородната роди син и го наименува Моав; той е отец на моавците и до днес.</span> <span class="verse"><a name="38">38</a>И по-младата роди син и го наименува Бен-Ами; той е отец на амонците и до днес.</span> </p></div</div></div></body></html>