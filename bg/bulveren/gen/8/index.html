<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/bg/bulveren/gen/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/bg">Bulgarian</a> &gt; <a href="/bg/bulveren">Veren's Contemporary Bible</a> &gt; <a href="/bg/bulveren/gen">Genesis</a> &gt <strong>Chapter 8</strong></div><p><span class="verse"><a name="1">1</a>Тогава Бог си спомни за Ной и за всичките животни и за всичкия добитък, който беше с него в ковчега. И Бог направи вятър да мине по земята, и водите престанаха.</span> <span class="verse"><a name="2">2</a>И изворите на бездната и небесните прозорци се затвориха, и дъждът от небето спря.</span> <span class="verse"><a name="3">3</a>Малко по малко водите се оттегляха от земята и след сто и петдесет дни водите намаляха.</span> <span class="verse"><a name="4">4</a>А на седемнадесетия ден от седмия месец ковчегът заседна върху Араратските планини.</span> <span class="verse"><a name="5">5</a>И водите намаляваха непрестанно до десетия месец и в десетия месец, на първия ден от месеца, върховете на планините се показаха.</span> <span class="verse"><a name="6">6</a>И след четиридесет дни Ной отвори прозореца на ковчега, който беше направил,</span> <span class="verse"><a name="7">7</a>и изпрати гарвана, който, като излезе, летеше насам-натам, докато водите на земята пресъхнаха.</span> <span class="verse"><a name="8">8</a>И изпрати от себе си и гълъба, за да види дали са намалели водите по лицето на земята.</span> <span class="verse"><a name="9">9</a>Но гълъбът се върна при него в ковчега, понеже не намери почивка за краката си, защото водата беше още по лицето на цялата земя. И той простря ръката си и го взе, и го внесе при себе си в ковчега.</span> <span class="verse"><a name="10">10</a>И като почака още седем дни, пак изпрати гълъба от ковчега.</span> <span class="verse"><a name="11">11</a>И надвечер гълъбът се върна при него, и ето, имаше в клюна си току-що откъснат маслинен лист. Така Ной позна, че водите са намалели по земята.</span> <span class="verse"><a name="12">12</a>След това почака още седем дни и изпрати гълъба, и той вече не се върна при него.</span> <span class="verse"><a name="13">13</a>В шестстотин и първата година на живота на Ной, в първия месец, на първия ден от месеца, водата пресъхна на земята; и Ной вдигна покрива на ковчега и погледна, и ето, повърхността на земята беше изсъхнала.</span> <span class="verse"><a name="14">14</a>А във втория месец, на двадесет и седмия ден от месеца земята изсъхна.</span> <span class="verse"><a name="15">15</a>Тогава Бог говори на Ной и каза:</span> <span class="verse"><a name="16">16</a>Излез от ковчега, ти, жена ти, синовете ти и жените на синовете ти с теб.</span> <span class="verse"><a name="17">17</a>Изведи със себе си всичко живо от всяка плът, което е с теб — птици, добитък и всичките пълзящи животни, които пълзят по земята — за да се размножават изобилно по земята, да се плодят и да се умножават по земята.</span> <span class="verse"><a name="18">18</a>И Ной излезе, и с него синовете му, жена му и жените на синовете му.</span> <span class="verse"><a name="19">19</a>И всичките животни, всичките пълзящи животни, всичките птици, всичко, което се движи по земята, според видовете си, излязоха от ковчега.</span> <span class="verse"><a name="20">20</a>И Ной издигна олтар на ГОСПОДА и взе от всяко чисто животно и от всяка чиста птица, и принесе всеизгаряния на олтара.</span> <span class="verse"><a name="21">21</a>И ГОСПОД помириса благоухание на умилостивение и ГОСПОД каза в сърцето Си: Няма да проклинам вече земята поради човека, защото помислите на човешкото сърце са зло още от младините му, и няма вече друг път да поразя всичко живо, както направих.</span> <span class="verse"><a name="22">22</a>Докато съществува земята, сеитба и жетва, студ и горещина, лято и зима, ден и нощ няма да престанат.</span> </p></div</div></div></body></html>