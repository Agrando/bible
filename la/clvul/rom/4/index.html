<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/rom/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/rom">Romans</a> &gt <strong>Chapter 4</strong></div><p><span class="verse"><a name="1">1</a>Quid ergo dicemus invenisse Abraham patrem nostrum secundum carnem ?</span> <span class="verse"><a name="2">2</a>Si enim Abraham ex operibus justificatus est, habet gloriam, sed non apud Deum.</span> <span class="verse"><a name="3">3</a>Quid enim dicit Scriptura ? Credidit Abraham Deo, et reputatam est illi ad justitiam.</span> <span class="verse"><a name="4">4</a>Ei autem qui operatur, merces non imputatur secundum gratiam, sed secundum debitum.</span> <span class="verse"><a name="5">5</a>Ei vero qui non operatur, credenti autem in eum, qui justificat impium, reputatur fides ejus ad justitiam secundum propositum gratiæ Dei.</span> <span class="verse"><a name="6">6</a>Sicut et David dicit beatitudinem hominis, cui Deus accepto fert justitiam sine operibus :</span> <span class="verse"><a name="7">7</a>[Beati, quorum remissæ sunt iniquitates,et quorum tecta sunt peccata.</span> <span class="verse"><a name="8">8</a>Beatus vir, cui non imputavit Dominus peccatum.]</span> <span class="verse"><a name="9">9</a>Beatitudo ergo hæc in circumcisione tantum manet, an etiam in præputio ? Dicimus enim quia reputata est Abrahæ fides ad justitiam.</span> <span class="verse"><a name="10">10</a>Quomodo ergo reputata est ? in circumcisione, an in præputio ? Non in circumcisione, sed in præputio.</span> <span class="verse"><a name="11">11</a>Et signum accepit circumcisionis, signaculum justitiæ fidei, quæ est in præputio : ut sit pater omnium credentium per præputium, ut reputetur et illis ad justitiam :</span> <span class="verse"><a name="12">12</a>et sit pater circumcisionis non iis tantum, qui sunt ex circumcisione, sed et iis qui sectantur vestigia fidei, quæ est in præputio patris nostri Abrahæ.</span> <span class="verse"><a name="13">13</a>Non enim per legem promissio Abrahæ, aut semini ejus ut hæres esset mundi : sed per justitiam fidei.</span> <span class="verse"><a name="14">14</a>Si enim qui ex lege, hæredes sunt : exinanita est fides, abolita est promissio.</span> <span class="verse"><a name="15">15</a>Lex enim iram operatur. Ubi enim non est lex, nec prævaricatio.</span> <span class="verse"><a name="16">16</a>Ideo ex fide, ut secundum gratiam firma sit promissio omni semini, non ei qui ex lege est solum, sed et ei qui ex fide est Abrahæ, qui pater est omnium nostrum</span> <span class="verse"><a name="17">17</a>(sicut scriptum est : Quia patrem multarum gentium posui te) ante Deum, cui credidit, qui vivificat mortuos, et vocat ea quæ non sunt, tamquam ea quæ sunt :</span> <span class="verse"><a name="18">18</a>qui contra spem in spem credidit, ut fieret pater multarum gentium secundum quod dictum est ei : Sic erit semen tuum.</span> <span class="verse"><a name="19">19</a>Et non infirmatus est fide, nec consideravit corpus suum emortuum, cum jam fere centum esset annorum, et emortuam vulvam Saræ.</span> <span class="verse"><a name="20">20</a>In repromissione etiam Dei non hæsitavit diffidentia, sed confortatus est fide, dans gloriam Deo :</span> <span class="verse"><a name="21">21</a>plenissime sciens, quia quæcumque promisit, potens est et facere.</span> <span class="verse"><a name="22">22</a>Ideo et reputatum est illi ad justitiam.</span> <span class="verse"><a name="23">23</a>Non est autem scriptum tantum propter ipsum quia reputatum est illi ad justitiam :</span> <span class="verse"><a name="24">24</a>sed et propter nos, quibus reputabitur credentibus in eum, qui suscitavit Jesum Christum Dominum nostrum a mortuis,</span> <span class="verse"><a name="25">25</a>qui traditus est propter delicta nostra, et resurrexit propter justificationem nostram.</span> </p></div</div></div></body></html>