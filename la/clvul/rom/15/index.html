<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/rom/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/rom">Romans</a> &gt <strong>Chapter 15</strong></div><p><span class="verse"><a name="1">1</a>Debemus autem nos firmiores imbecillitates infirmorum sustinere, et non nobis placere.</span> <span class="verse"><a name="2">2</a>Unusquisque vestrum proximo suo placeat in bonum, ad ædificationem.</span> <span class="verse"><a name="3">3</a>Etenim Christus non sibi placuit, sed sicut scriptum est : Improperia improperantium tibi ceciderunt super me.</span> <span class="verse"><a name="4">4</a>Quæcumque enim scripta sunt, ad nostram doctrinam scripta sunt : ut per patientiam, et consolationem Scripturarum, spem habeamus.</span> <span class="verse"><a name="5">5</a>Deus autem patientiæ et solatii det vobis idipsum sapere in alterutrum secundum Jesum Christum :</span> <span class="verse"><a name="6">6</a>ut unanimes, uno ore honorificetis Deum et patrem Domini nostri Jesu Christi.</span> <span class="verse"><a name="7">7</a>Propter quod suscipite invicem, sicut et Christus suscepit vos in honorem Dei.</span> <span class="verse"><a name="8">8</a>Dico enim Christum Jesum ministrum fuisse circumcisionis propter veritatem Dei, ad confirmandas promissiones patrum :</span> <span class="verse"><a name="9">9</a>gentes autem super misericordia honorare Deum, sicut scriptum est : Propterea confitebor tibi in gentibus, Domine, et nomini tuo cantabo.</span> <span class="verse"><a name="10">10</a>Et iterum dicit : Lætamini gentes cum plebe ejus.</span> <span class="verse"><a name="11">11</a>Et iterum : Laudate omnes gentes Dominum : et magnificate eum omnes populi.</span> <span class="verse"><a name="12">12</a>Et rursus Isaias ait : Erit radix Jesse, et qui exsurget regere gentes, in eum gentes sperabunt.</span> <span class="verse"><a name="13">13</a>Deus autem spei repleat vos omni gaudio, et pace in credendo : ut abundetis in spe, et virtute Spiritus Sancti.</span> <span class="verse"><a name="14">14</a>Certus sum autem fratres mei et ego ipse de vobis, quoniam et ipsi pleni estis dilectione, repleti omni scientia, ita ut possitis alterutrum monere.</span> <span class="verse"><a name="15">15</a>Audacius autem scripsi vobis fratres ex parte, tamquam in memoriam vos reducens : propter gratiam, quæ data est mihi a Deo,</span> <span class="verse"><a name="16">16</a>ut sim minister Christi Jesu in gentibus : sanctificans Evangelium Dei, ut fiat oblatio gentium accepta, et sanctificata in Spiritu Sancto.</span> <span class="verse"><a name="17">17</a>Habeo igitur gloriam in Christo Jesu ad Deum.</span> <span class="verse"><a name="18">18</a>Non enim audeo aliquid loqui eorum, quæ per me non efficit Christus in obedientiam gentium, verbo et factis :</span> <span class="verse"><a name="19">19</a>in virtute signorum, et prodigiorum, in virtute Spiritus Sancti : ita ut ab Jerusalem per circuitum usque ad Illyricum repleverim Evangelium Christi.</span> <span class="verse"><a name="20">20</a>Sic autem prædicavi Evangelium hoc, non ubi nominatus est Christus, ne super alienum fundamentum ædificarem :</span> <span class="verse"><a name="21">21</a>sed sicut scriptum est : Quibus non est annuntiatum de eo, videbunt : et qui non audierunt, intelligent.</span> <span class="verse"><a name="22">22</a>Propter quod et impediebar plurimum venire ad vos, et prohibitus sum usque adhuc.</span> <span class="verse"><a name="23">23</a>Nunc vero ulterius locum non habens in his regionibus, cupiditatem autem habens veniendi ad vos ex multis jam præcedentibus annis :</span> <span class="verse"><a name="24">24</a>cum in Hispaniam proficisci cœpero, spero quod præteriens videam vos, et a vobis deducar illuc, si vobis primum ex parte fruitus fuero.</span> <span class="verse"><a name="25">25</a>Nunc igitur proficiscar in Jerusalem ministrare sanctis.</span> <span class="verse"><a name="26">26</a>Probaverunt enim Macedonia et Achaia collationem aliquam facere in pauperes sanctorum, qui sunt in Jerusalem.</span> <span class="verse"><a name="27">27</a>Placuit enim eis : et debitores sunt eorum. Nam si spiritualium eorum participes facti sunt gentiles, debent et in carnalibus ministrare illis.</span> <span class="verse"><a name="28">28</a>Hoc igitur cum consummavero, et assignavero eis fructum hunc, per vos proficiscar in Hispaniam.</span> <span class="verse"><a name="29">29</a>Scio autem quoniam veniens ad vos, in abundantia benedictionis Evangelii Christi veniam.</span> <span class="verse"><a name="30">30</a>Obsecro ergo vos fratres per Dominum nostrum Jesum Christum, et per caritatem Sancti Spiritus, ut adjuvetis me in orationibus vestris pro me ad Deum,</span> <span class="verse"><a name="31">31</a>ut liberer ab infidelibus, qui sunt in Judæa, et obsequii mei oblatio accepta fiat in Jerusalem sanctis,</span> <span class="verse"><a name="32">32</a>ut veniam ad vos in gaudio per voluntatem Dei, et refrigerer vobiscum.</span> <span class="verse"><a name="33">33</a>Deus autem pacis sit cum omnibus vobis. Amen.</span> </p></div</div></div></body></html>