<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/rom/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/rom">Romans</a> &gt <strong>Chapter 10</strong></div><p><span class="verse"><a name="1">1</a>Fratres, voluntas quidem cordis mei, et obsecratio ad Deum, fit pro illis in salutem.</span> <span class="verse"><a name="2">2</a>Testimonium enim perhibeo illis quod æmulationem Dei habent, sed non secundum scientiam.</span> <span class="verse"><a name="3">3</a>Ignorantes enim justitiam Dei, et suam quærentes statuere, justitiæ Dei non sunt subjecti.</span> <span class="verse"><a name="4">4</a>Finis enim legis, Christus, ad justitiam omni credenti.</span> <span class="verse"><a name="5">5</a>Moyses enim scripsit, quoniam justitiam, quæ ex lege est, qui fecerit homo, vivet in ea.</span> <span class="verse"><a name="6">6</a>Quæ autem ex fide est justitia, sic dicit : Ne dixeris in corde tuo : Qui ascendet in cælum ? id est, Christum deducere :</span> <span class="verse"><a name="7">7</a>aut, Quis descendet in abyssum ? hoc est, Christum a mortuis revocare.</span> <span class="verse"><a name="8">8</a>Sed quid dicit Scriptura ? Prope est verbum in ore tuo, et in corde tuo : hoc est verbum fidei, quod prædicamus.</span> <span class="verse"><a name="9">9</a>Quia si confitearis in ore tuo Dominum Jesum, et in corde tuo credideris quod Deus illum suscitavit a mortuis, salvus eris.</span> <span class="verse"><a name="10">10</a>Corde enim creditur ad justitiam : ore autem confessio fit ad salutem.</span> <span class="verse"><a name="11">11</a>Dicit enim Scriptura : Omnis qui credit in illum, non confundetur.</span> <span class="verse"><a name="12">12</a>Non enim est distinctio Judæi et Græci : nam idem Dominus omnium, dives in omnes qui invocant illum.</span> <span class="verse"><a name="13">13</a>Omnis enim quicumque invocaverit nomen Domini, salvus erit.</span> <span class="verse"><a name="14">14</a>Quomodo ergo invocabunt, in quem non crediderunt ? aut quomodo credent ei, quem non audierunt ? quomodo autem audient sine prædicante ?</span> <span class="verse"><a name="15">15</a>quomodo vero prædicabunt nisi mittantur ? sicut scriptum est : Quam speciosi pedes evangelizantium pacem, evangelizantium bona !</span> <span class="verse"><a name="16">16</a>Sed non omnes obediunt Evangelio. Isaias enim dicit : Domine, quis credidit auditui nostro ?</span> <span class="verse"><a name="17">17</a>Ergo fides ex auditu, auditus autem per verbum Christi.</span> <span class="verse"><a name="18">18</a>Sed dico : Numquid non audierunt ? Et quidem in omnem terram exivit sonus eorum, et in fines orbis terræ verba eorum.</span> <span class="verse"><a name="19">19</a>Sed dico : Numquid Israël non cognovit ? Primus Moyses dicit : Ego ad æmulationem vos adducam in non gentem : in gentem insipientem, in iram vos mittam.</span> <span class="verse"><a name="20">20</a>Isaias autem audet, et dicit : Inventus sum a non quærentibus me : palam apparui iis qui me non interrogabant.</span> <span class="verse"><a name="21">21</a>Ad Israël autem dicit : Tota die expandi manus meas ad populum non credentem, et contradicentem.</span> </p></div</div></div></body></html>