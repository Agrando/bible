<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/rom/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/rom">Romans</a> &gt <strong>Chapter 7</strong></div><p><span class="verse"><a name="1">1</a>An ignoratis, fratres (scientibus enim legem loquor), quia lex in homine dominatur quanto tempore vivit ?</span> <span class="verse"><a name="2">2</a>Nam quæ sub viro est mulier, vivente viro, alligata est legi : si autem mortuus fuerit vir ejus, soluta est a lege viri.</span> <span class="verse"><a name="3">3</a>Igitur, vivente viro, vocabitur adultera si fuerit cum alio viro : si autem mortuus fuerit vir ejus, liberata est a lege viri, ut non sit adultera si fuerit cum alio viro.</span> <span class="verse"><a name="4">4</a>Itaque fratres mei, et vos mortificati estis legi per corpus Christi : ut sitis alterius, qui ex mortuis resurrexit, ut fructificemus Deo.</span> <span class="verse"><a name="5">5</a>Cum enim essemus in carne, passiones peccatorum, quæ per legem erant, operabantur in membris nostris, ut fructificarent morti.</span> <span class="verse"><a name="6">6</a>Nunc autem soluti sumus a lege mortis, in qua detinebamur, ita ut serviamus in novitate spiritus, et non in vetustate litteræ.</span> <span class="verse"><a name="7">7</a>Quid ergo dicemus ? lex peccatum est ? Absit. Sed peccatum non cognovi, nisi per legem : nam concupiscentiam nesciebam, nisi lex diceret : Non concupisces.</span> <span class="verse"><a name="8">8</a>Occasione autem accepta, peccatum per mandatum operatum est in me omnem concupiscentiam. Sine lege enim peccatum mortuum erat.</span> <span class="verse"><a name="9">9</a>Ego autem vivebam sine lege aliquando : sed cum venisset mandatum, peccatum revixit.</span> <span class="verse"><a name="10">10</a>Ego autem mortuus sum : et inventum est mihi mandatum, quod erat ad vitam, hoc esse ad mortem.</span> <span class="verse"><a name="11">11</a>Nam peccatum occasione accepta per mandatum, seduxit me, et per illud occidit.</span> <span class="verse"><a name="12">12</a>Itaque lex quidem sancta, et mandatum sanctum, et justum, et bonum.</span> <span class="verse"><a name="13">13</a>Quod ergo bonum est, mihi factum est mors ? Absit. Sed peccatum, ut appareat peccatum, per bonum operatum est mihi mortem : ut fiat supra modum peccans peccatum per mandatum.</span> <span class="verse"><a name="14">14</a>Scimus enim quia lex spiritualis est : ego autem carnalis sum, venundatus sub peccato.</span> <span class="verse"><a name="15">15</a>Quod enim operor, non intelligo : non enim quod volo bonum, hoc ago : sed quod odi malum, illud facio.</span> <span class="verse"><a name="16">16</a>Si autem quod nolo, illud facio : consentio legi, quoniam bona est.</span> <span class="verse"><a name="17">17</a>Nunc autem jam non ego operor illud, sed quod habitat in me peccatum.</span> <span class="verse"><a name="18">18</a>Scio enim quia non habitat in me, hoc est in carne mea, bonum. Nam velle, adjacet mihi : perficere autem bonum, non invenio.</span> <span class="verse"><a name="19">19</a>Non enim quod volo bonum, hoc facio : sed quod nolo malum, hoc ago.</span> <span class="verse"><a name="20">20</a>Si autem quod nolo, illud facio : jam non ego operor illud, sed quod habitat in me, peccatum.</span> <span class="verse"><a name="21">21</a>Invenio igitur legem, volenti mihi facere bonum, quoniam mihi malum adjacet :</span> <span class="verse"><a name="22">22</a>condelector enim legi Dei secundum interiorem hominem :</span> <span class="verse"><a name="23">23</a>video autem aliam legem in membris meis, repugnantem legi mentis meæ, et captivantem me in lege peccati, quæ est in membris meis.</span> <span class="verse"><a name="24">24</a>Infelix ego homo, quis me liberabit de corpore mortis hujus ?</span> <span class="verse"><a name="25">25</a>gratia Dei per Jesum Christum Dominum nostrum. Igitur ego ipse mente servio legi Dei : carne autem, legi peccati.</span> </p></div</div></div></body></html>