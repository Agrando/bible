<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/rom/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/rom">Romans</a> &gt <strong>Chapter 14</strong></div><p><span class="verse"><a name="1">1</a>Infirmum autem in fide assumite, non in disceptationibus cogitationum.</span> <span class="verse"><a name="2">2</a>Alius enim credit se manducare omnia : qui autem infirmus est, olus manducet.</span> <span class="verse"><a name="3">3</a>Is qui manducat, non manducantem non spernat : et qui non manducat, manducantem non judicet : Deus enim illum assumpsit.</span> <span class="verse"><a name="4">4</a>Tu quis es, qui judicas alienum servum ? domino suo stat, aut cadit : stabit autem : potens est enim Deus statuere illum.</span> <span class="verse"><a name="5">5</a>Nam alius judicat diem inter diem : alius autem judicat omnem diem : unusquisque in suo sensu abundet.</span> <span class="verse"><a name="6">6</a>Qui sapit diem, Domino sapit, et qui manducat, Domino manducat : gratias enim agit Deo. Et qui non manducat, Domino non manducat, et gratias agit Deo.</span> <span class="verse"><a name="7">7</a>Nemo enim nostrum sibi vivit, et nemo sibi moritur.</span> <span class="verse"><a name="8">8</a>Sive enim vivemus, Domino vivimus : sive morimur, Domino morimur. Sive ergo vivimus, sive morimur, Domini sumus.</span> <span class="verse"><a name="9">9</a>In hoc enim Christus mortuus est, et resurrexit : ut et mortuorum et vivorum dominetur.</span> <span class="verse"><a name="10">10</a>Tu autem quid judicas fratrem tuum ? aut tu quare spernis fratrem tuum ? omnes enim stabimus ante tribunal Christi.</span> <span class="verse"><a name="11">11</a>Scriptum est enim : Vivo ego, dicit Dominus, quoniam mihi flectetur omne genu : et omnis lingua confitebitur Deo.</span> <span class="verse"><a name="12">12</a>Itaque unusquisque nostrum pro se rationem reddet Deo.</span> <span class="verse"><a name="13">13</a>Non ergo amplius invicem judicemus : sed hoc judicate magis, ne ponatis offendiculum fratri, vel scandalum.</span> <span class="verse"><a name="14">14</a>Scio, et confido in Domino Jesu, quia nihil commune per ipsum, nisi ei qui existimat quid commune esset, illi commune est.</span> <span class="verse"><a name="15">15</a>Si enim propter cibum frater tuus contristatur, jam non secundum caritatem ambulas. Noli cibo tuo illum perdere, pro quo Christus mortuus est.</span> <span class="verse"><a name="16">16</a>Non ergo blasphemetur bonum nostrum.</span> <span class="verse"><a name="17">17</a>Non est enim regnum Dei esca et potus : sed justitia, et pax, et gaudium in Spiritu Sancto :</span> <span class="verse"><a name="18">18</a>qui enim in hoc servit Christo, placet Deo, et probatus est hominibus.</span> <span class="verse"><a name="19">19</a>Itaque quæ pacis sunt, sectemur : et quæ ædificationis sunt, in invicem custodiamus.</span> <span class="verse"><a name="20">20</a>Noli propter escam destruere opus Dei, omnia quidem sunt munda : sed malum est homini, qui per offendiculum manducat.</span> <span class="verse"><a name="21">21</a>Bonum est non manducare carnem, et non bibere vinum, neque in quo frater tuus offenditur, aut scandalizatur, aut infirmatur.</span> <span class="verse"><a name="22">22</a>Tu fidem habes ? penes temetipsum habe coram Deo. Beatus qui non judicat semetipsum in eo quod probat.</span> <span class="verse"><a name="23">23</a>Qui autem discernit, si manducaverit, damnatus est : quia non ex fide. Omne autem, quod non est ex fide, peccatum est.</span> </p></div</div></div></body></html>