<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/rom/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/rom">Romans</a> &gt <strong>Chapter 6</strong></div><p><span class="verse"><a name="1">1</a>Quid ergo dicemus ? permanebimus in peccato ut gratia abundet ?</span> <span class="verse"><a name="2">2</a>Absit. Qui enim mortui sumus peccato, quomodo adhuc vivemus in illo ?</span> <span class="verse"><a name="3">3</a>an ignoratis quia quicumque baptizati sumus in Christo Jesu, in morte ipsius baptizati sumus ?</span> <span class="verse"><a name="4">4</a>Consepulti enim sumus cum illo per baptismum in mortem : ut quomodo Christus surrexit a mortuis per gloriam Patris, ita et nos in novitate vitæ ambulemus.</span> <span class="verse"><a name="5">5</a>Si enim complantati facti sumus similitudini mortis ejus : simul et resurrectionis erimus.</span> <span class="verse"><a name="6">6</a>Hoc scientes, quia vetus homo noster simul crucifixus est, ut destruatur corpus peccati, et ultra non serviamus peccato.</span> <span class="verse"><a name="7">7</a>Qui enim mortuus est, justificatus est a peccato.</span> <span class="verse"><a name="8">8</a>Si autem mortui sumus cum Christo, credimus quia simul etiam vivemus cum Christo,</span> <span class="verse"><a name="9">9</a>scientes quod Christus resurgens ex mortuis jam non moritur : mors illi ultra non dominabitur.</span> <span class="verse"><a name="10">10</a>Quod enim mortuus est peccato, mortuus est semel : quod autem vivit, vivit Deo.</span> <span class="verse"><a name="11">11</a>Ita et vos existimate vos mortuos quidem esse peccato, viventes autem Deo, in Christo Jesu Domino nostro.</span> <span class="verse"><a name="12">12</a>Non ergo regnet peccatum in vestro mortali corpore ut obediatis concupiscentiis ejus.</span> <span class="verse"><a name="13">13</a>Sed neque exhibeatis membra vestra arma iniquitatis peccato : sed exhibete vos Deo, tamquam ex mortuis viventes : et membra vestra arma justitiæ Deo.</span> <span class="verse"><a name="14">14</a>Peccatum enim vobis non dominabitur : non enim sub lege estis, sed sub gratia.</span> <span class="verse"><a name="15">15</a>Quid ergo ? peccabimus, quoniam non sumus sub lege, sed sub gratia ? Absit.</span> <span class="verse"><a name="16">16</a>Nescitis quoniam cui exhibetis vos servos ad obediendum, servi estis ejus, cui obeditis, sive peccati ad mortem, sive obeditionis ad justitiam ?</span> <span class="verse"><a name="17">17</a>Gratias autem Deo quod fuistis servi peccati, obedistis autem ex corde in eam formam doctrinæ, in quam traditi estis.</span> <span class="verse"><a name="18">18</a>Liberati autem a peccato, servi facti estis justitiæ.</span> <span class="verse"><a name="19">19</a>Humanum dico, propter infirmitatem carnis vestræ : sicut enim exhibuistis membra vestra servire immunditiæ, et iniquitati ad iniquitatem, ita nunc exhibete membra vestra servire justitiæ in santificationem.</span> <span class="verse"><a name="20">20</a>Cum enim servi essetis peccati, liberi fuistis justitiæ.</span> <span class="verse"><a name="21">21</a>Quem ergo fructum habuistis tunc in illis, in quibus nunc erubescitis ? nam finis illorum mors est.</span> <span class="verse"><a name="22">22</a>Nunc vero liberati a peccato, servi autem facti Deo, habetis fructum vestrum in santificationem, finem vero vitam æternam.</span> <span class="verse"><a name="23">23</a>Stipendia enim peccati, mors. Gratia autem Dei, vita æterna, in Christo Jesu Domino nostro.</span> </p></div</div></div></body></html>