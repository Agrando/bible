<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/rom/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/rom">Romans</a> &gt <strong>Chapter 9</strong></div><p><span class="verse"><a name="1">1</a>Veritatem dico in Christo, non mentior : testimonium mihi perhibente conscientia mea in Spiritu Sancto :</span> <span class="verse"><a name="2">2</a>quoniam tristitia mihi magna est, et continuus dolor cordi meo.</span> <span class="verse"><a name="3">3</a>Optabam enim ego ipse anathema esse a Christo pro fratribus meis, qui sunt cognati mei secundum carnem,</span> <span class="verse"><a name="4">4</a>qui sunt Israëlitæ, quorum adoptio est filiorum, et gloria, et testamentum, et legislatio, et obsequium, et promissa :</span> <span class="verse"><a name="5">5</a>quorum patres, et ex quibus est Christus secundum carnem, qui est super omnia Deus benedictus in sæcula. Amen.</span> <span class="verse"><a name="6">6</a>Non autem quod exciderit verbum Dei. Non enim omnes qui ex Israël sunt, ii sunt Israëlitæ :</span> <span class="verse"><a name="7">7</a>neque qui semen sunt Abrahæ, omnes filii : sed in Isaac vocabitur tibi semen :</span> <span class="verse"><a name="8">8</a>id est, non qui filii carnis, hi filii Dei : sed qui filii sunt promissionis, æstimantur in semine.</span> <span class="verse"><a name="9">9</a>Promissionis enim verbum hoc est : Secundum hoc tempus veniam : et erit Saræ filius.</span> <span class="verse"><a name="10">10</a>Non solum autem illa : sed et Rebecca ex uno concubitu habens, Isaac patris nostri.</span> <span class="verse"><a name="11">11</a>Cum enim nondum nati fuissent, aut aliquid boni egissent, aut mali (ut secundum electionem propositum Dei maneret),</span> <span class="verse"><a name="12">12</a>non ex operibus, sed ex vocante dictum est ei quia major serviet minori,</span> <span class="verse"><a name="13">13</a>sicut scriptum est : Jacob dilexi, Esau autem odio habui.</span> <span class="verse"><a name="14">14</a>Quid ergo dicemus ? numquid iniquitas apud Deum ? Absit.</span> <span class="verse"><a name="15">15</a>Moysi enim dicit : Miserebor cujus misereor : et misericordiam præstabo cujus miserebor.</span> <span class="verse"><a name="16">16</a>Igitur non volentis, neque currentis, sed miserentis est Dei.</span> <span class="verse"><a name="17">17</a>Dicit enim Scriptura Pharaoni : Quia in hoc ipsum excitavi te, ut ostendam in te virtutem meam : et ut annuntietur nomen meum in universa terra.</span> <span class="verse"><a name="18">18</a>Ergo cujus vult miseretur, et quem vult indurat.</span> <span class="verse"><a name="19">19</a>Dicis itaque mihi : Quid adhuc queritur ? voluntati enim ejus quis resistit ?</span> <span class="verse"><a name="20">20</a>O homo, tu quis es, qui respondeas Deo ? numquid dicit figmentum ei qui se finxit : Quid me fecisti sic ?</span> <span class="verse"><a name="21">21</a>an non habet potestatem figulus luti ex eadem massa facere aliud quidem vas in honorem, aliud vero in contumeliam ?</span> <span class="verse"><a name="22">22</a>Quod si Deus volens ostendere iram, et notum facere potentiam suam, sustinuit in multa patientia vasa iræ, apta in interitum,</span> <span class="verse"><a name="23">23</a>ut ostenderet divitias gloriæ suæ in vasa misericordiæ, quæ præparavit in gloriam.</span> <span class="verse"><a name="24">24</a>Quos et vocavit nos non solum ex Judæis, sed etiam in gentibus,</span> <span class="verse"><a name="25">25</a>sicut in Osee dicit : Vocabo non plebem meam, plebem meam : et non dilectam, dilectam : et non misericordiam consecutam, misericordiam consecutam.</span> <span class="verse"><a name="26">26</a>Et erit : in loco, ubi dictum est eis : Non plebs mea vos : ibi vocabuntur filii Dei vivi.</span> <span class="verse"><a name="27">27</a>Isaias autem clamat pro Israël : Si fuerit numerus filiorum Israël tamquam arena maris, reliquiæ salvæ fient.</span> <span class="verse"><a name="28">28</a>Verbum enim consummans, et abbrevians in æquitate : quia verbum breviatum faciet Dominus super terram :</span> <span class="verse"><a name="29">29</a>et sicut prædixit Isaias : Nisi Dominus Sabaoth reliquisset nobis semen, sicut Sodoma facti essemus, et sicut Gomorrha similes fuissemus.</span> <span class="verse"><a name="30">30</a>Quid ergo dicemus ? Quod gentes, quæ non sectabantur justitiam, apprehenderunt justitiam : justitiam autem, quæ ex fide est.</span> <span class="verse"><a name="31">31</a>Israël vero sectando legem justitiæ, in legem justitiæ non pervenit.</span> <span class="verse"><a name="32">32</a>Quare ? Quia non ex fide, sed quasi ex operibus : offenderunt enim in lapidem offensionis,</span> <span class="verse"><a name="33">33</a>sicut scriptum est : Ecce pono in Sion lapidem offensionis, et petram scandali : et omnis qui credit in eum, non confundetur.</span> </p></div</div></div></body></html>