<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/rom/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/rom">Romans</a> &gt <strong>Chapter 8</strong></div><p><span class="verse"><a name="1">1</a>Nihil ergo nunc damnationis est iis qui sunt in Christo Jesu : qui non secundum carnem ambulant.</span> <span class="verse"><a name="2">2</a>Lex enim spiritus vitæ in Christo Jesu liberavit me a lege peccati et mortis.</span> <span class="verse"><a name="3">3</a>Nam quod impossibile erat legi, in quo infirmabatur per carnem : Deus Filium suum mittens in similitudinem carnis peccati et de peccato, damnavit peccatum in carne,</span> <span class="verse"><a name="4">4</a>et justificatio legis impleretur in nobis, qui non secundum carnem ambulamus, sed secundum spiritum.</span> <span class="verse"><a name="5">5</a>Qui enim secundum carnem sunt, quæ carnis sunt, sapiunt : qui vero secundum spiritum sunt, quæ sunt spiritus, sentiunt.</span> <span class="verse"><a name="6">6</a>Nam prudentia carnis, mors est : prudentia autem spiritus, vita et pax :</span> <span class="verse"><a name="7">7</a>quoniam sapientia carnis inimica est Deo : legi enim Dei non est subjecta, nec enim potest.</span> <span class="verse"><a name="8">8</a>Qui autem in carne sunt, Deo placere non possunt.</span> <span class="verse"><a name="9">9</a>Vos autem in carne non estis, sed in spiritu : si tamen Spiritus Dei habitat in vobis. Si quis autem Spiritum Christi non habet, hic non est ejus.</span> <span class="verse"><a name="10">10</a>Si autem Christus in vobis est, corpus quidem mortuum est propter peccatum, spiritus vero vivit propter justificationem.</span> <span class="verse"><a name="11">11</a>Quod si Spiritus ejus, qui suscitavit Jesum a mortuis, habitat in vobis : qui suscitavit Jesum Christum a mortuis, vivificabit et mortalia corpora vestra, propter inhabitantem Spiritum ejus in vobis.</span> <span class="verse"><a name="12">12</a>Ergo fratres, debitores sumus non carni, ut secundum carnem vivamus.</span> <span class="verse"><a name="13">13</a>Si enim secundum carnem vixeritis, moriemini : si autem spiritu facta carnis mortificaveritis, vivetis.</span> <span class="verse"><a name="14">14</a>Quicumque enim Spiritu Dei aguntur, ii sunt filii Dei.</span> <span class="verse"><a name="15">15</a>Non enim accepistis spiritum servitutis iterum in timore, sed accepistis spiritum adoptionis filiorum, in quo clamamus : Abba (Pater).</span> <span class="verse"><a name="16">16</a>Ipse enim Spiritus testimonium reddit spiritui nostro quod sumus filii Dei.</span> <span class="verse"><a name="17">17</a>Si autem filii, et hæredes : hæredes, quidem Dei, cohæredes autem Christi : si tamen compatimur ut et conglorificemur.</span> <span class="verse"><a name="18">18</a>Existimo enim quod non sunt condignæ passiones hujus temporis ad futuram gloriam, quæ revelabitur in nobis.</span> <span class="verse"><a name="19">19</a>Nam exspectatio creaturæ revelationem filiorum Dei exspectat.</span> <span class="verse"><a name="20">20</a>Vanitati enim creatura subjecta est non volens, sed propter eum, qui subjecit eam in spe :</span> <span class="verse"><a name="21">21</a>quia et ipsa creatura liberabitur a servitute corruptionis in libertatem gloriæ filiorum Dei.</span> <span class="verse"><a name="22">22</a>Scimus enim quod omnis creatura ingemiscit, et parturit usque adhuc.</span> <span class="verse"><a name="23">23</a>Non solum autem illa, sed et nos ipsi primitias spiritus habentes : et ipsi intra nos gemimus adoptionem filiorum Dei exspectantes, redemptionem corporis nostri.</span> <span class="verse"><a name="24">24</a>Spe enim salvi facti sumus. Spes autem, quæ videtur, non est spes : nam quod videt quis, quid sperat ?</span> <span class="verse"><a name="25">25</a>Si autem quod non videmus, speramus : per patientiam exspectamus.</span> <span class="verse"><a name="26">26</a>Similiter autem et Spiritus adjuvat infirmitatem nostram : nam quid oremus, sicut oportet, nescimus : sed ipse Spiritus postulat pro nobis gemitibus inenarrabilibus.</span> <span class="verse"><a name="27">27</a>Qui autem scrutatur corda, scit quid desideret Spiritus : quia secundum Deum postulat pro sanctis.</span> <span class="verse"><a name="28">28</a>Scimus autem quoniam diligentibus Deum omnia cooperantur in bonum, iis qui secundum propositum vocati sunt sancti.</span> <span class="verse"><a name="29">29</a>Nam quos præscivit, et prædestinavit conformes fieri imaginis Filii sui, ut sit ipse primogenitus in multis fratribus.</span> <span class="verse"><a name="30">30</a>Quos autem prædestinavit, hos et vocavit : et quos vocavit, hos et justificavit : quos autem justificavit, illos et glorificavit.</span> <span class="verse"><a name="31">31</a>Quid ergo dicemus ad hæc ? si Deus pro nobis, qui contra nos ?</span> <span class="verse"><a name="32">32</a>Qui etiam proprio Filio suo non pepercit, sed pro nobis omnibus tradidit illum : quomodo non etiam cum illo omnia nobis donavit ?</span> <span class="verse"><a name="33">33</a>Quis accusabit adversus electos Dei ? Deus qui justificat,</span> <span class="verse"><a name="34">34</a>quis est qui condemnet ? Christus Jesus, qui mortuus est, immo qui et resurrexit, qui est ad dexteram Dei, qui etiam interpellat pro nobis.</span> <span class="verse"><a name="35">35</a>Quis ergo nos separabit a caritate Christi ? tribulatio ? an angustia ? an fames ? an nuditas ? an periculum ? an persecutio ? an gladius ?</span> <span class="verse"><a name="36">36</a>(Sicut scriptum est : [Quia propter te mortificamur tota die :æstimati sumus sicut oves occisionis.)]</span> <span class="verse"><a name="37">37</a>Sed in his omnibus superamus propter eum qui dilexit nos.</span> <span class="verse"><a name="38">38</a>Certus sum enim quia neque mors, neque vita, neque angeli, neque principatus, neque virtutes, neque instantia, neque futura, neque fortitudo,</span> <span class="verse"><a name="39">39</a>neque altitudo, neque profundum, neque creatura alia poterit nos separare a caritate Dei, quæ est in Christo Jesu Domino nostro.</span> </p></div</div></div></body></html>