<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/rom/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/rom">Romans</a> &gt <strong>Chapter 11</strong></div><p><span class="verse"><a name="1">1</a>Dico ergo : Numquid Deus repulit populum suum ? Absit. Nam et ego Israëlita sum ex semine Abraham, de tribu Benjamin :</span> <span class="verse"><a name="2">2</a>non repulit Deus plebem suam, quam præscivit. An nescitis in Elia quid dicit Scriptura ? quemadmodum interpellat Deum adversum Israël :</span> <span class="verse"><a name="3">3</a>Domine, prophetas tuos occiderunt, altaria tua suffoderunt : et ego relictus sum solus, et quærunt animam meam.</span> <span class="verse"><a name="4">4</a>Sed quid dicit illi divinum responsum ? Reliqui mihi septem millia virorum, qui non curvaverunt genua ante Baal.</span> <span class="verse"><a name="5">5</a>Sic ergo et in hoc tempore reliquiæ secundum electionem gratiæ salvæ factæ sunt.</span> <span class="verse"><a name="6">6</a>Si autem gratia, jam non ex operibus : alioquin gratia jam non est gratia.</span> <span class="verse"><a name="7">7</a>Quid ergo ? Quod quærebat Israël, hoc non est consecutus : electio autem consecuta est : ceteri vero excæcati sunt :</span> <span class="verse"><a name="8">8</a>sicut scriptum est : Dedit illis Deus spiritum compunctionis : oculos ut non videant, et aures ut non audiant, usque in hodiernum diem.</span> <span class="verse"><a name="9">9</a>Et David dicit : Fiat mensa eorum in laqueum, et in captionem, et in scandalum, et in retributionem illis.</span> <span class="verse"><a name="10">10</a>Obscurentur oculi eorum ne videant : et dorsum eorum semper incurva.</span> <span class="verse"><a name="11">11</a>Dico ergo : Numquid sic offenderunt ut caderent ? Absit. Sed illorum delicto, salus est gentibus ut illos æmulentur.</span> <span class="verse"><a name="12">12</a>Quod si delictum illorum divitiæ sunt mundi, et diminutio eorum divitiæ gentium : quanto magis plenitudo eorum ?</span> <span class="verse"><a name="13">13</a>Vobis enim dico gentibus : Quamdiu quidem ego sum gentium Apostolus, ministerium meum honorificabo,</span> <span class="verse"><a name="14">14</a>si quomodo ad æmulandum provocem carnem meam, et salvos faciam aliquos ex illis.</span> <span class="verse"><a name="15">15</a>Si enim amissio eorum, reconciliatio est mundi : quæ assumptio, nisi vita ex mortuis ?</span> <span class="verse"><a name="16">16</a>Quod si delibatio sancta est, et massa : et si radix sancta, et rami.</span> <span class="verse"><a name="17">17</a>Quod si aliqui ex ramis fracti sunt, tu autem cum oleaster esses, insertus es in illis, et socius radicis, et pinguedinis olivæ factus es,</span> <span class="verse"><a name="18">18</a>noli gloriari adversus ramos. Quod si gloriaris : non tu radicem portas, sed radix te.</span> <span class="verse"><a name="19">19</a>Dices ergo : Fracti sunt rami ut ego inserar.</span> <span class="verse"><a name="20">20</a>Bene : propter incredulitatem fracti sunt. Tu autem fide stas : noli altum sapere, sed time.</span> <span class="verse"><a name="21">21</a>Si enim Deus naturalibus ramis non pepercit : ne forte nec tibi parcat.</span> <span class="verse"><a name="22">22</a>Vide ergo bonitatem, et severitatem Dei : in eos quidem qui ceciderunt, severitatem : in te autem bonitatem Dei, si permanseris in bonitate, alioquin et tu excideris.</span> <span class="verse"><a name="23">23</a>Sed et illi, si non permanserint in incredulitate, inserentur : potens est enim Deus iterum inserere illos.</span> <span class="verse"><a name="24">24</a>Nam si tu ex naturali excisus es oleastro, et contra naturam insertus es in bonam olivam : quanto magis ii qui secundum naturam inserentur suæ olivæ ?</span> <span class="verse"><a name="25">25</a>Nolo enim vos ignorare, fratres, mysterium hoc (ut non sitis vobis ipsis sapientes), quia cæcitas ex parte contigit in Israël, donec plenitudo gentium intraret,</span> <span class="verse"><a name="26">26</a>et sic omnis Israël salvus fieret, sicut scriptum est : Veniet ex Sion, qui eripiat, et avertat impietatem a Jacob.</span> <span class="verse"><a name="27">27</a>Et hoc illis a me testamentum : cum abstulero peccata eorum.</span> <span class="verse"><a name="28">28</a>Secundum Evangelium quidem, inimici propter vos : secundum electionem autem, carissimi propter patres.</span> <span class="verse"><a name="29">29</a>Sine pœnitentia enim sunt dona et vocatio Dei.</span> <span class="verse"><a name="30">30</a>Sicut enim aliquando et vos non credidistis Deo, nunc autem misericordiam consecuti estis propter incredulitatem illorum :</span> <span class="verse"><a name="31">31</a>ita et isti nunc non crediderunt in vestram misericordiam : ut et ipsi misericordiam consequantur.</span> <span class="verse"><a name="32">32</a>Conclusit enim Deus omnia in incredulitate, ut omnium misereatur.</span> <span class="verse"><a name="33">33</a>O altitudo divitiarum sapientiæ, et scientiæ Dei : quam incomprehensibilia sunt judicia ejus, et investigabiles viæ ejus !</span> <span class="verse"><a name="34">34</a>Quis enim cognovit sensum Domini ? aut quis consiliarius ejus fuit ?</span> <span class="verse"><a name="35">35</a>aut quis prior dedit illi, et retribuetur ei ?</span> <span class="verse"><a name="36">36</a>Quoniam ex ipso, et per ipsum, et in ipso sunt omnia : ipsi gloria in sæcula. Amen.</span> </p></div</div></div></body></html>