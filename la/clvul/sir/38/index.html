<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/sir/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/sir">Sirach</a> &gt <strong>Chapter 38</strong></div><p><span class="verse"><a name="1">1</a>[Honora medicum propter necessitatem :etenim illum creavit Altissimus.</span> <span class="verse"><a name="2">2</a>A Deo est enim omnis medela,et a rege accipiet donationem.</span> <span class="verse"><a name="3">3</a>Disciplina medici exaltabit caput illius,et in conspectu magnatorum collaudabitur.</span> <span class="verse"><a name="4">4</a>Altissimus creavit de terra medicamenta,et vir prudens non abhorrebit illa.</span> <span class="verse"><a name="5">5</a>Nonne a ligno indulcata est aqua amara ?</span> <span class="verse"><a name="6">6</a>Ad agnitionem hominum virtus illorum :et dedit hominibus scientiam Altissimus,honorari in mirabilibus suis.</span> <span class="verse"><a name="7">7</a>In his curans mitigabit dolorem :et unguentarius faciet pigmenta suavitatis,et unctiones conficiet sanitatis :et non consummabuntur opera ejus.</span> <span class="verse"><a name="8">8</a>Pax enim Dei super faciem terr.</span> <span class="verse"><a name="9">9</a>Fili, in tua infirmitate ne despicias teipsum :sed ora Dominum, et ipse curabit te.</span> <span class="verse"><a name="10">10</a>Averte a delicto, et dirige manus,et ab omni delicto munda cor tuum.</span> <span class="verse"><a name="11">11</a>Da suavitatem et memoriam similaginis,et impingua oblationem, et da locum medico :</span> <span class="verse"><a name="12">12</a>etenim illum Dominus creavit, et non discedat a te,quia opera ejus sunt necessaria.</span> <span class="verse"><a name="13">13</a>Est enim tempus quando in manus illorum incurras :</span> <span class="verse"><a name="14">14</a>ipsi vero Dominum deprecabuntur, ut dirigat requiem eorum,et sanitatem, propter conversationem illorum.</span> <span class="verse"><a name="15">15</a>Qui delinquit in conspectu ejus qui fecit eum,incidet in manus medici.]</span> <span class="verse"><a name="16">16</a>[Fili, in mortuum produc lacrimas,et quasi dira passus incipe plorare :et secundum judicium contege corpus illius,et non despicias sepulturam illius.</span> <span class="verse"><a name="17">17</a>Propter delaturam autem amare fer luctum illius uno die,et consolare propter tristitiam :</span> <span class="verse"><a name="18">18</a>et fac luctum secundum meritum ejusuno die, vel duobus, propter detractionem :</span> <span class="verse"><a name="19">19</a>a tristitia enim festinat mors, et cooperit virtutem,et tristitia cordis flectit cervicem.</span> <span class="verse"><a name="20">20</a>In abductione permanet tristitia,et substantia inopis secundum cor ejus.</span> <span class="verse"><a name="21">21</a>Ne dederis in tristitia cor tuum,sed repelle eam a te, et memento novissimorum.</span> <span class="verse"><a name="22">22</a>Noli obliviscari, neque enim est conversio :et huic nihil proderis, et teipsum pessimabis.</span> <span class="verse"><a name="23">23</a>Memor esto judicii mei : sic enim erit et tuum :mihi heri, et tibi hodie.</span> <span class="verse"><a name="24">24</a>In requie mortui requiescere fac memoriam ejus,et consolare illum in exitu spiritus sui.]</span> <span class="verse"><a name="25">25</a>[Sapientia scrib in tempore vacuitatis,et qui minoratur actu sapientiam percipiet,qua sapientia replebitur.</span> <span class="verse"><a name="26">26</a>Qui tenet aratrum,et qui gloriatur in jaculo, stimulo boves agitat,et conversatur in operibus eorum,et enarratio ejus in filiis taurorum.</span> <span class="verse"><a name="27">27</a>Cor suum dabit ad versandos sulcos,et vigilia ejus in sagina vaccarum.</span> <span class="verse"><a name="28">28</a>Sic omnis faber et architectus,qui noctem tamquam diem transigit :qui sculpit signacula sculptilia,et assiduitas ejus variat picturam :cor suum dabit in similitudinem pictur,et vigilia sua perficiet opus.</span> <span class="verse"><a name="29">29</a>Sic faber ferrarius sedens juxta incudem,et considerans opus ferri :vapor ignis uret carnes ejus,et in calore fornacis concertatur.</span> <span class="verse"><a name="30">30</a>Vox mallei innovat aurem ejus,et contra similitudinem vasis oculus ejus.</span> <span class="verse"><a name="31">31</a>Cor suum dabit in consummationem operum,et vigilia sua ornabit in perfectionem.</span> <span class="verse"><a name="32">32</a>Sic figulus sedens ad opus suum,convertens pedibus suis rotam,qui in sollicitudine positus est semper propter opus suum,et in numero est omnis operatio ejus.</span> <span class="verse"><a name="33">33</a>In brachio suo formabit lutum,et ante pedes suos curvabit virtutem suam.</span> <span class="verse"><a name="34">34</a>Cor suum dabit ut consummet linitionem,et vigilia sua mundabit fornacem.</span> <span class="verse"><a name="35">35</a>Omnes hi in manibus suis speraverunt,et unusquisque in arte sua sapiens est.</span> <span class="verse"><a name="36">36</a>Sine his omnibus non dificatur civitas,</span> <span class="verse"><a name="37">37</a>et non inhabitabunt, nec inambulabunt,et in ecclesiam non transilient.</span> <span class="verse"><a name="38">38</a>Super sellam judicis non sedebunt,et testamentum judicii non intelligent,neque palam facient disciplinam et judicium,et in parabolis non invenientur :</span> <span class="verse"><a name="39">39</a>sed creaturam vi confirmabunt :et deprecatio illorum in operatione artis,accomodantes animam suam,et conquirentes in lege Altissimi.]</span> </p></div</div></div></body></html>