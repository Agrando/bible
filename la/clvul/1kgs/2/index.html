<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/1kgs/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/1kgs">1 Kings</a> &gt <strong>Chapter 2</strong></div><p><span class="verse"><a name="1">1</a>Appropinquaverunt autem dies David ut moreretur : præcepitque Salomoni filio suo, dicens :</span> <span class="verse"><a name="2">2</a>Ego ingredior viam universæ terræ : confortare, et esto vir.</span> <span class="verse"><a name="3">3</a>Et observa custodias Domini Dei tui, ut ambules in viis ejus : ut custodias cæremonias ejus, et præcepta ejus, et judicia, et testimonia, sicut scriptum est in lege Moysi : ut intelligas universa quæ facis, et quocumque te verteris :</span> <span class="verse"><a name="4">4</a>ut confirmet Dominus sermones suos quos locutus est de me, dicens : Si custodierint filii tui vias suas, et ambulaverint coram me in veritate, in omni corde suo et in omni anima sua, non auferetur tibi vir de solio Israël.</span> <span class="verse"><a name="5">5</a>Tu quoque nosti quæ fecerit mihi Joab filius Sarviæ, quæ fecerit duobus principibus exercitus Israël, Abner filio Ner, et Amasæ filio Jether : quos occidit, et effudit sanguinem belli in pace, et posuit cruorem prælii in balteo suo qui erat circa lumbos ejus, et in calceamento suo quod erat in pedibus ejus.</span> <span class="verse"><a name="6">6</a>Facies ergo juxta sapientiam tuam, et non deduces canitiem ejus pacifice ad inferos.</span> <span class="verse"><a name="7">7</a>Sed et filiis Berzellai Galaaditis reddes gratiam, eruntque comedentes in mensa tua : occurrerunt enim mihi quando fugiebam a facie Absalom fratris tui.</span> <span class="verse"><a name="8">8</a>Habes quoque apud te Semei filium Gera filii Jemini de Bahurim, qui maledixit mihi maledictione pessima quando ibam ad castra : sed quia descendit mihi in occursum cum transirem Jordanem, et juravi ei per Dominum, dicens : Non te interficiam gladio :</span> <span class="verse"><a name="9">9</a>tu noli pati eum esse innoxium. Vir autem sapiens es, ut scias quæ facies ei : deducesque canos ejus cum sanguine ad inferos.</span> <span class="verse"><a name="10">10</a>Dormivit igitur David cum patribus suis, et sepultus est in civitate David.</span> <span class="verse"><a name="11">11</a>Dies autem quibus regnavit David super Israël, quadraginta anni sunt : in Hebron regnavit septem annis ; in Jerusalem, triginta tribus.</span> <span class="verse"><a name="12">12</a>Salomon autem sedit super thronum David patris sui, et firmatum est regnum ejus nimis.</span> <span class="verse"><a name="13">13</a>Et ingressus est Adonias filius Haggith ad Bethsabee matrem Salomonis. Quæ dixit ei : Pacificusne est ingressus tuus ? Qui respondit : Pacificus.</span> <span class="verse"><a name="14">14</a>Addiditque : Sermo mihi est ad te. Cui ait : Loquere. Et ille :</span> <span class="verse"><a name="15">15</a>Tu, inquit, nosti, quia meum erat regnum, et me præposuerat omnis Israël sibi in regem : sed translatum est regnum, et factum est fratris mei : a Domino enim constitutum est ei.</span> <span class="verse"><a name="16">16</a>Nunc ergo petitionem unam precor a te : ne confundas faciem meam. Quæ dixit ad eum : Loquere.</span> <span class="verse"><a name="17">17</a>Et ille ait : Precor ut dicas Salomoni regi (neque enim negare tibi quidquam potest) ut det mihi Abisag Sunamitidem uxorem.</span> <span class="verse"><a name="18">18</a>Et ait Bethsabee : Bene : ego loquar pro te regi.</span> <span class="verse"><a name="19">19</a>Venit ergo Bethsabee ad regem Salomonem ut loqueretur ei pro Adonia : et surrexit rex in occursum ejus, adoravitque eam, et sedit super thronum suum : positusque est thronus matri regis, quæ sedit ad dexteram ejus.</span> <span class="verse"><a name="20">20</a>Dixitque ei : Petitionem unam parvulam ego deprecor a te : ne confundas faciem meam. Et dixit ei rex : Pete, mater mea : neque enim fas est ut avertam faciem tuam.</span> <span class="verse"><a name="21">21</a>Quæ ait : Detur Abisag Sunamitis Adoniæ fratri tuo uxor.</span> <span class="verse"><a name="22">22</a>Responditque rex Salomon, et dixit matri suæ : Quare postulas Abisag Sunamitidem Adoniæ ? postula ei et regnum : ipse est enim frater meus major me, et habet Abiathar sacerdotem, et Joab filium Sarviæ.</span> <span class="verse"><a name="23">23</a>Juravit itaque rex Salomon per Dominum, dicens : Hæc faciat mihi Deus, et hæc addat, quia contra animam suam locutus est Adonias verbum hoc.</span> <span class="verse"><a name="24">24</a>Et nunc vivit Dominus, qui firmavit me, et collocavit me super solium David patris mei, et qui fecit mihi domum, sicut locutus est, quia hodie occidetur Adonias.</span> <span class="verse"><a name="25">25</a>Misitque rex Salomon per manum Banaiæ filii Jojadæ, qui interfecit eum, et mortuus est.</span> <span class="verse"><a name="26">26</a>Abiathar quoque sacerdoti dixit rex : Vade in Anathoth ad agrum tuum : equidem vir mortis es : sed hodie te non interficiam, quia portasti arcam Domini Dei coram David patre meo, et sustinuisti laborem in omnibus in quibus laboravit pater meus.</span> <span class="verse"><a name="27">27</a>Ejecit ergo Salomon Abiathar ut non esset sacerdos Domini, ut impleretur sermo Domini quem locutus est super domum Heli in Silo.</span> <span class="verse"><a name="28">28</a>Venit autem nuntius ad Joab, quod Joab declinasset post Adoniam, et post Salomonem non declinasset : fugit ergo Joab in tabernaculum Domini, et apprehendit cornu altaris.</span> <span class="verse"><a name="29">29</a>Nuntiatumque est regi Salomoni quod fugisset Joab in tabernaculum Domini, et esset juxta altare : misitque Salomon Banaiam filium Jojadæ, dicens : Vade, interfice eum.</span> <span class="verse"><a name="30">30</a>Et venit Banaias ad tabernaculum Domini, et dixit ei : Hæc dicit rex : Egredere. Qui ait : Non egrediar, sed hic moriar. Renuntiavit Banaias regi sermonem, dicens : Hæc locutus est Joab, et hæc respondit mihi.</span> <span class="verse"><a name="31">31</a>Dixitque ei rex : Fac sicut locutus est, et interfice eum, et sepeli : et amovebis sanguinem innocentem qui effusus est a Joab, a me, et a domo patris mei.</span> <span class="verse"><a name="32">32</a>Et reddet Dominus sanguinem ejus super caput ejus, quia interfecit duos viros justos, melioresque se : et occidit eos gladio, patre meo David ignorante, Abner filium Ner principem militiæ Israël, et Amasam filium Jether principem exercitus Juda :</span> <span class="verse"><a name="33">33</a>et revertetur sanguis illorum in caput Joab, et in caput seminis ejus in sempiternum. David autem et semini ejus, et domui, et throno illius, sit pax usque in æternum a Domino.</span> <span class="verse"><a name="34">34</a>Ascendit itaque Banaias filius Jojadæ, et aggressus eum interfecit : sepultusque est in domo sua in deserto.</span> <span class="verse"><a name="35">35</a>Et constituit rex Banaiam filium Jojadæ pro eo super exercitum, et Sadoc sacerdotem posuit pro Abiathar.</span> <span class="verse"><a name="36">36</a>Misit quoque rex, et vocavit Semei : dixitque ei : Ædifica tibi domum in Jerusalem, et habita ibi : et non egredieris inde huc atque illuc.</span> <span class="verse"><a name="37">37</a>Quacumque autem die egressus fueris, et transieris torrentem Cedron, scito te interficiendum : sanguis tuus erit super caput tuum.</span> <span class="verse"><a name="38">38</a>Dixitque Semei regi : Bonus sermo : sicut locutus est dominus meus rex, sic faciet servus tuus. Habitavit itaque Semei in Jerusalem diebus multis.</span> <span class="verse"><a name="39">39</a>Factum est autem post annos tres ut fugerent servi Semei ad Achis filium Maacha regem Geth : nuntiatumque est Semei quod servi ejus issent in Geth.</span> <span class="verse"><a name="40">40</a>Et surrexit Semei, et stravit asinum suum, ivitque ad Achis in Geth ad requirendum servos suos, et adduxit eos de Geth.</span> <span class="verse"><a name="41">41</a>Nuntiatum est autem Salomoni quod isset Semei in Geth de Jerusalem, et rediisset.</span> <span class="verse"><a name="42">42</a>Et mittens vocavit eum, dixitque illi : Nonne testificatus sum tibi per Dominum, et prædixi tibi : Quacumque die egressus ieris huc et illuc, scito te esse moriturum : et respondisti mihi : Bonus sermo, quem audivi ?</span> <span class="verse"><a name="43">43</a>quare ergo non custodisti jusjurandum Domini, et præceptum quod præceperam tibi ?</span> <span class="verse"><a name="44">44</a>Dixitque rex ad Semei : Tu nosti omne malum cujus tibi conscium est cor tuum, quod fecisti David patri meo : reddidit Dominus malitiam tuam in caput tuum :</span> <span class="verse"><a name="45">45</a>et rex Salomon benedictus, et thronus David erit stabilis coram Domino usque in sempiternum.</span> <span class="verse"><a name="46">46</a>Jussit itaque rex Banaiæ filio Jojadæ, qui egressus, percussit eum, et mortuus est.</span> </p></div</div></div></body></html>