<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/1kgs/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/1kgs">1 Kings</a> &gt <strong>Chapter 6</strong></div><p><span class="verse"><a name="1">1</a>Factum est ergo quadringentesimo et octogesimo anno egressionis filiorum Israël de terra Ægypti, in anno quarto, mense Zio (ipse est mensis secundus), regni Salomonis super Israël, ædificari cœpit domus Domino.</span> <span class="verse"><a name="2">2</a>Domus autem quam ædificabat rex Salomon Domino, habebat sexaginta cubitos in longitudine, et viginti cubitos in latitudine, et triginta cubitos in altitudine.</span> <span class="verse"><a name="3">3</a>Et porticus erat ante templum viginti cubitorum longitudinis, juxta mensuram latitudinis templi : et habebat decem cubitos latitudinis ante faciem templi.</span> <span class="verse"><a name="4">4</a>Fecitque in templo fenestras obliquas.</span> <span class="verse"><a name="5">5</a>Et ædificavit super parietem templi tabulata per gyrum, in parietibus domus per circuitum templi et oraculi, et fecit latera in circuitu.</span> <span class="verse"><a name="6">6</a>Tabulatum quod subter erat, quinque cubitos habebat latitudinis, et medium tabulatum sex cubitorum latitudinis, et tertium tabulatum septem habens cubitos latitudinis. Trabes autem posuit in domo per circuitum forinsecus, ut non hærerent muris templi.</span> <span class="verse"><a name="7">7</a>Domus autem cum ædificaretur, de lapidibus dolatis atque perfectis ædificata est : et malleus, et securis, et omne ferramentum non sunt audita in domo cum ædificaretur.</span> <span class="verse"><a name="8">8</a>Ostium lateris medii in parte erat domus dextræ : et per cochleam ascendebant in medium cœnaculum, et a medio in tertium.</span> <span class="verse"><a name="9">9</a>Et ædificavit domum, et consummavit eam : texit quoque domum laquearibus cedrinis.</span> <span class="verse"><a name="10">10</a>Et ædificavit tabulatum super omnem domum quinque cubitis altitudinis, et operuit domum lignis cedrinis.</span> <span class="verse"><a name="11">11</a>Et factus est sermo Domini ad Salomonem, dicens :</span> <span class="verse"><a name="12">12</a>Domus hæc, quam ædificas, si ambulaveris in præceptis meis, et judicia mea feceris, et custodieris omnia mandata mea, gradiens per ea, firmabo sermonem meum tibi, quem locutus sum ad David patrem tuum :</span> <span class="verse"><a name="13">13</a>et habitabo in medio filiorum Israël, et non derelinquam populum meum Israël.</span> <span class="verse"><a name="14">14</a>Igitur ædificavit Salomon domum, et consummavit eam.</span> <span class="verse"><a name="15">15</a>Et ædificavit parietes domus intrinsecus tabulatis cedrinis : a pavimento domus usque ad summitatem parietum, et usque ad laquearia, operuit lignis cedrinis intrinsecus : et texit pavimentum domus tabulis abiegnis.</span> <span class="verse"><a name="16">16</a>Ædificavitque viginti cubitorum ad posteriorem partem templi tabulata cedrina, a pavimento usque ad superiora : et fecit interiorem domum oraculi in Sanctum sanctorum.</span> <span class="verse"><a name="17">17</a>Porro quadraginta cubitorum erat ipsum templum pro foribus oraculi.</span> <span class="verse"><a name="18">18</a>Et cedro omnis domus intrinsecus vestiebatur, habens tornaturas et juncturas suas fabrefactas, et cælaturas eminentes : omnia cedrinis tabulis vestiebantur : nec omnino lapis apparere poterat in pariete.</span> <span class="verse"><a name="19">19</a>Oraculum autem in medio domus, in interiori parte fecerat, ut poneret ibi arcam fœderis Domini.</span> <span class="verse"><a name="20">20</a>Porro oraculum habebat viginti cubitos longitudinis, et viginti cubitos latitudinis, et viginti cubitos altitudinis : et operuit illud atque vestivit auro purissimo : sed et altare vestivit cedro.</span> <span class="verse"><a name="21">21</a>Domum quoque ante oraculum operuit auro purissimo, et affixit laminas clavis aureis.</span> <span class="verse"><a name="22">22</a>Nihilque erat in templo quod non auro tegeretur : sed et totum altare oraculi texit auro.</span> <span class="verse"><a name="23">23</a>Et fecit in oraculo duos cherubim de lignis olivarum, decem cubitorum altitudinis.</span> <span class="verse"><a name="24">24</a>Quinque cubitorum ala cherub una, et quinque cubitorum ala cherub altera : id est, decem cubitos habentes, a summitate alæ unius usque ad alæ alterius summitatem.</span> <span class="verse"><a name="25">25</a>Decem quoque cubitorum erat cherub secundus : in mensura pari, et opus unum erat in duobus cherubim,</span> <span class="verse"><a name="26">26</a>id est, altitudinem habebat unus cherub decem cubitorum, et similiter cherub secundus.</span> <span class="verse"><a name="27">27</a>Posuitque cherubim in medio templi interioris : extendebant autem alas suas cherubim, et tangebat ala una parietem, et ala cherub secundi tangebat parietem alterum : alæ autem alteræ in media parte templi se invicem contingebant.</span> <span class="verse"><a name="28">28</a>Texit quoque cherubim auro.</span> <span class="verse"><a name="29">29</a>Et omnes parietes templi per circuitum sculpsit variis cælaturis et torno : et fecit in eis cherubim, et palmas, et picturas varias, quasi prominentes de pariete, et egredientes.</span> <span class="verse"><a name="30">30</a>Sed et pavimentum domus texit auro intrinsecus et extrinsecus.</span> <span class="verse"><a name="31">31</a>Et in ingressu oraculi fecit ostiola de lignis olivarum, postesque angulorum quinque.</span> <span class="verse"><a name="32">32</a>Et duo ostia de lignis olivarum : et sculpsit in eis picturam cherubim, et palmarum species, et anaglypha valde prominentia : et texit ea auro, et operuit tam cherubim quam palmas, et cetera, auro.</span> <span class="verse"><a name="33">33</a>Fecitque in introitu templi postes de lignis olivarum quadrangulatos,</span> <span class="verse"><a name="34">34</a>et duo ostia de lignis abiegnis altrinsecus : et utrumque ostium duplex erat, et se invicem tenens aperiebatur.</span> <span class="verse"><a name="35">35</a>Et sculpsit cherubim, et palmas, et cælaturas valde eminentes : operuitque omnia laminis aureis opere quadro ad regulam.</span> <span class="verse"><a name="36">36</a>Et ædificavit atrium interius tribus ordinibus lapidum politorum, et uno ordine lignorum cedri.</span> <span class="verse"><a name="37">37</a>Anno quarto fundata est domus Domini in mense Zio :</span> <span class="verse"><a name="38">38</a>et in anno undecimo, mense Bul (ipse est mensis octavus), perfecta est domus in omni opere suo, et in universis utensilibus suis : ædificavitque eam annis septem.</span> </p></div</div></div></body></html>