<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/1kgs/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/1kgs">1 Kings</a> &gt <strong>Chapter 4</strong></div><p><span class="verse"><a name="1">1</a>Erat autem rex Salomon regnans super omnem Israël :</span> <span class="verse"><a name="2">2</a>et hi principes quos habebat : Azarias filius Sadoc sacerdotis :</span> <span class="verse"><a name="3">3</a>Elihoreph et Ahia filii Sisa scribæ : Josaphat filius Ahilud a commentariis :</span> <span class="verse"><a name="4">4</a>Banaias filius Jojadæ super exercitum : Sadoc autem et Abiathar sacerdotes :</span> <span class="verse"><a name="5">5</a>Azarias filius Nathan super eos qui assistebant regi : Zabud filius Nathan sacerdos, amicus regis :</span> <span class="verse"><a name="6">6</a>et Ahisar præpositus domus : et Adoniram filius Abda super tributa.</span> <span class="verse"><a name="7">7</a>Habebat autem Salomon duodecim præfectos super omnem Israël, qui præbebant annonam regi et domui ejus : per singulos enim menses in anno, singuli necessaria ministrabant.</span> <span class="verse"><a name="8">8</a>Et hæc nomina eorum : Benhur in monte Ephraim.</span> <span class="verse"><a name="9">9</a>Bendecar in Macces, et in Salebim, et in Bethsames, et in Elon, et in Bethanan.</span> <span class="verse"><a name="10">10</a>Benhesed in Aruboth : ipsius erat Socho, et omnis terra Epher.</span> <span class="verse"><a name="11">11</a>Benabinadab, cujus omnis Nephath Dor : Tapheth filiam Salomonis habebat uxorem.</span> <span class="verse"><a name="12">12</a>Bana filius Ahilud regebat Thanac et Mageddo, et universam Bethsan, quæ est juxta Sarthana subter Jezrahel, a Bethsan usque Abelmehula e regione Jecmaan.</span> <span class="verse"><a name="13">13</a>Bengaber in Ramoth Galaad : habebat Avothjair filii Manasse in Galaad : ipse præerat in omni regione Argob, quæ est in Basan, sexaginta civitatibus magnis atque muratis quæ habebant seras æreas.</span> <span class="verse"><a name="14">14</a>Ahinadab filius Addo præerat in Manaim.</span> <span class="verse"><a name="15">15</a>Achimaas in Nephthali : sed et ipse habebat Basemath filiam Salomonis in conjugio.</span> <span class="verse"><a name="16">16</a>Baana filius Husi in Aser, et in Baloth.</span> <span class="verse"><a name="17">17</a>Josaphat filius Pharue in Issachar.</span> <span class="verse"><a name="18">18</a>Semei filius Ela in Benjamin.</span> <span class="verse"><a name="19">19</a>Gaber filius Uri in terra Galaad, in terra Sehon regis Amorrhæi et Og regis Basan, super omnia quæ erant in illa terra.</span> <span class="verse"><a name="20">20</a>Juda et Israël innumerabiles, sicut arena maris in multitudine : comedentes, et bibentes, atque lætantes.</span> <span class="verse"><a name="21">21</a>Salomon autem erat in ditione sua, habens omnia regna a flumine terræ Philisthiim usque ad terminum Ægypti : offerentium sibi munera, et servientium ei cunctis diebus vitæ ejus.</span> <span class="verse"><a name="22">22</a>Erat autem cibus Salomonis per dies singulos triginta cori similæ, et sexaginta cori farinæ,</span> <span class="verse"><a name="23">23</a>decem boves pingues, et viginti boves pascuales, et centum arietes, excepta venatione cervorum, caprearum, atque bubalorum, et avium altilium.</span> <span class="verse"><a name="24">24</a>Ipse enim obtinebat omnem regionem quæ erat trans flumen, a Thaphsa usque ad Gazan, et cunctos reges illarum regionum : et habebat pacem ex omni parte in circuitu.</span> <span class="verse"><a name="25">25</a>Habitabatque Juda et Israël absque timore ullo, unusquisque sub vite sua et sub ficu sua, a Dan usque Bersabee, cunctis diebus Salomonis.</span> <span class="verse"><a name="26">26</a>Et habebat Salomon quadraginta millia præsepia equorum currilium, et duodecim millia equestrium.</span> <span class="verse"><a name="27">27</a>Nutriebantque eos supradicti regis præfecti : sed et necessaria mensæ regis Salomonis cum ingenti cura præbebant in tempore suo.</span> <span class="verse"><a name="28">28</a>Hordeum quoque, et paleas equorum et jumentorum, deferebant in locum ubi erat rex, juxta constitutum sibi.</span> <span class="verse"><a name="29">29</a>Dedit quoque Deus sapientiam Salomoni, et prudentiam multam nimis, et latitudinem cordis quasi arenam quæ est in littore maris.</span> <span class="verse"><a name="30">30</a>Et præcedebat sapientia Salomonis sapientiam omnium Orientalium et Ægyptiorum,</span> <span class="verse"><a name="31">31</a>et erat sapientior cunctis hominibus : sapientior Ethan Ezrahita, et Heman, et Chalcol, et Dorda filiis Mahol : et erat nominatus in universis gentibus per circuitum.</span> <span class="verse"><a name="32">32</a>Locutus est quoque Salomon tria millia parabolas : et fuerunt carmina ejus quinque et mille.</span> <span class="verse"><a name="33">33</a>Et disputavit super lignis a cedro quæ est in Libano, usque ad hyssopum quæ egreditur de pariete : et disseruit de jumentis, et volucribus, et reptilibus, et piscibus.</span> <span class="verse"><a name="34">34</a>Et veniebant de cunctis populis ad audiendam sapientiam Salomonis, et ab universis regibus terræ qui audiebant sapientiam ejus.</span> </p></div</div></div></body></html>