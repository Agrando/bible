<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/1kgs/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/1kgs">1 Kings</a> &gt <strong>Chapter 15</strong></div><p><span class="verse"><a name="1">1</a>Igitur in octavodecimo anno regni Jeroboam filii Nabat, regnavit Abiam super Judam.</span> <span class="verse"><a name="2">2</a>Tribus annis regnavit in Jerusalem : nomen matris ejus Maacha filia Abessalom.</span> <span class="verse"><a name="3">3</a>Ambulavitque in omnibus peccatis patris sui, quæ fecerat ante eum : nec erat cor ejus perfectum cum Domino Deo suo, sicut cor David patris ejus.</span> <span class="verse"><a name="4">4</a>Sed propter David dedit ei Dominus Deus suus lucernam in Jerusalem, ut suscitaret filium ejus post eum, et statueret Jerusalem :</span> <span class="verse"><a name="5">5</a>eo quod fecisset David rectum in oculis Domini, et non declinasset ab omnibus quæ præceperat ei cunctis diebus vitæ suæ, excepto sermone Uriæ Hethæi.</span> <span class="verse"><a name="6">6</a>Attamen bellum fuit inter Roboam et Jeroboam omni tempore vitæ ejus.</span> <span class="verse"><a name="7">7</a>Reliqua autem sermonum Abiam, et omnia quæ fecit, nonne hæc scripta sunt in libro verborum dierum regum Juda ? Fuitque prælium inter Abiam et inter Jeroboam.</span> <span class="verse"><a name="8">8</a>Et dormivit Abiam cum patribus suis, et sepelierunt eum in civitate David, regnavitque Asa filius ejus pro eo.</span> <span class="verse"><a name="9">9</a>In anno ergo vigesimo Jeroboam regis Israël regnavit Asa rex Juda,</span> <span class="verse"><a name="10">10</a>et quadraginta et uno anno regnavit in Jerusalem. Nomen matris ejus Maacha filia Abessalom.</span> <span class="verse"><a name="11">11</a>Et fecit Asa rectum ante conspectum Domini, sicut David pater ejus :</span> <span class="verse"><a name="12">12</a>et abstulit effeminatos de terra, purgavitque universas sordes idolorum quæ fecerant patres ejus.</span> <span class="verse"><a name="13">13</a>Insuper et Maacham matrem suam amovit, ne esset princeps in sacris Priapi, et in luco ejus quem consecraverat : subvertitque specum ejus, et confregit simulacrum turpissimum, et combussit in torrente Cedron :</span> <span class="verse"><a name="14">14</a>excelsa autem non abstulit. Verumtamen cor Asa perfectum erat cum Domino cunctis diebus suis :</span> <span class="verse"><a name="15">15</a>et intulit ea quæ sanctificaverat pater suus, et voverat, in domum Domini, argentum, et aurum, et vasa.</span> <span class="verse"><a name="16">16</a>Bellum autem erat inter Asa, et Baasa regem Israël cunctis diebus eorum.</span> <span class="verse"><a name="17">17</a>Ascendit quoque Baasa rex Israël in Judam, et ædificavit Rama, ut non posset quispiam egredi vel ingredi de parte Asa regis Juda.</span> <span class="verse"><a name="18">18</a>Tollens itaque Asa omne argentum et aurum quod remanserat in thesauris domus Domini, et in thesauris domus regiæ, et dedit illud in manus servorum suorum : et misit ad Benadad filium Tabremon filii Hezion, regem Syriæ, qui habitabat in Damasco, dicens :</span> <span class="verse"><a name="19">19</a>Fœdus est inter me et te, et inter patrem meum et patrem tuum : ideo misi tibi munera, argentum et aurum : et peto ut venias, et irritum facias fœdus quod habes cum Baasa rege Israël, et recedat a me.</span> <span class="verse"><a name="20">20</a>Acquiescens Benadad regi Asa, misit principes exercitus sui in civitates Israël, et percusserunt Ahion, et Dan, et Abeldomum Maacha, et universam Cenneroth, omnem scilicet terram Nephthali.</span> <span class="verse"><a name="21">21</a>Quod cum audisset Baasa, intermisit ædificare Rama, et reversus est in Thersa.</span> <span class="verse"><a name="22">22</a>Rex autem Asa nuntium misit in omnem Judam, dicens : Nemo sit excusatus. Et tulerunt lapides de Rama, et ligna ejus, quibus ædificaverat Baasa, et exstruxit de eis rex Asa Gabaa Benjamin, et Maspha.</span> <span class="verse"><a name="23">23</a>Reliqua autem omnium sermonum Asa, et universæ fortitudines ejus, et cuncta quæ fecit, et civitates quas exstruxit, nonne hæc scripta sunt in libro verborum dierum regum Juda ? Verumtamen in tempore senectutis suæ doluit pedes.</span> <span class="verse"><a name="24">24</a>Et dormivit cum patribus suis, et sepultus est cum eis in civitate David patris sui. Regnavitque Josaphat filius ejus pro eo.</span> <span class="verse"><a name="25">25</a>Nadab vero filius Jeroboam regnavit super Israël anno secundo Asa regis Juda : regnavitque super Israël duobus annis.</span> <span class="verse"><a name="26">26</a>Et fecit quod malum est in conspectu Domini, et ambulavit in viis patris sui, et in peccatis ejus quibus peccare fecit Israël.</span> <span class="verse"><a name="27">27</a>Insidiatus est autem ei Baasa filius Ahiæ de domo Issachar, et percussit eum in Gebbethon, quæ est urbs Philisthinorum : siquidem Nadab et omnis Israël obsidebant Gebbethon.</span> <span class="verse"><a name="28">28</a>Interfecit ergo illum Baasa in anno tertio Asa regis Juda, et regnavit pro eo.</span> <span class="verse"><a name="29">29</a>Cumque regnasset, percussit omnem domum Jeroboam : non dimisit ne unam quidem animam de semine ejus donec deleret eum, juxta verbum Domini quod locutus fuerat in manu servi sui Ahiæ Silonitis,</span> <span class="verse"><a name="30">30</a>propter peccata Jeroboam, quæ peccaverat, et quibus peccare fecerat Israël : et propter delictum quo irritaverat Dominum Deum Israël.</span> <span class="verse"><a name="31">31</a>Reliqua autem sermonum Nadab, et omnia quæ operatus est, nonne hæc scripta sunt in libro verborum dierum regum Israël ?</span> <span class="verse"><a name="32">32</a>Fuitque bellum inter Asa, et Baasa regem Israël, cunctis diebus eorum.</span> <span class="verse"><a name="33">33</a>Anno tertio Asa regis Juda, regnavit Baasa filius Ahiæ super omnem Israël in Thersa, viginti quatuor annis.</span> <span class="verse"><a name="34">34</a>Et fecit malum coram Domino, ambulavitque in via Jeroboam, et in peccatis ejus quibus peccare fecit Israël.</span> </p></div</div></div></body></html>