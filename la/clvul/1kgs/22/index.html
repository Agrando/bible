<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/1kgs/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/1kgs">1 Kings</a> &gt <strong>Chapter 22</strong></div><p><span class="verse"><a name="1">1</a>Transierunt igitur tres anni absque bello inter Syriam et Israël.</span> <span class="verse"><a name="2">2</a>In anno autem tertio, descendit Josaphat rex Juda ad regem Israël.</span> <span class="verse"><a name="3">3</a>(Dixitque rex Israël ad servos suos : Ignoratis quod nostra sit Ramoth Galaad, et negligimus tollere eam de manu regis Syriæ ?)</span> <span class="verse"><a name="4">4</a>Et ait ad Josaphat : Veniesne mecum ad præliandum in Ramoth Galaad ?</span> <span class="verse"><a name="5">5</a>Dixitque Josaphat ad regem Israël : Sicut ego sum, ita et tu : populus meus et populus tuus unum sunt : et equites mei, equites tui. Dixitque Josaphat ad regem Israël : Quære, oro te, hodie sermonem Domini.</span> <span class="verse"><a name="6">6</a>Congregavit ergo rex Israël prophetas, quadringentos circiter viros, et ait ad eos : Ire debeo in Ramoth Galaad ad bellandum, an quiescere ? Qui responderunt : Ascende, et dabit eam Dominus in manu regis.</span> <span class="verse"><a name="7">7</a>Dixit autem Josaphat : Non est hic propheta Domini quispiam, ut interrogemus per eum ?</span> <span class="verse"><a name="8">8</a>Et ait rex Israël ad Josaphat : Remansit vir unus per quem possumus interrogare Dominum : sed ego odi eum, quia non prophetat mihi bonum, sed malum : Michæas filius Jemla. Cui Josaphat ait : Ne loquaris ita, rex.</span> <span class="verse"><a name="9">9</a>Vocavit ergo rex Israël eunuchum quemdam, et dixit ei : Festina adducere Michæam filium Jemla.</span> <span class="verse"><a name="10">10</a>Rex autem Israël, et Josaphat rex Juda, sedebant unusquisque in solio suo, vestiti cultu regio, in area juxta ostium portæ Samariæ : et universi prophetæ prophetabant in conspectu eorum.</span> <span class="verse"><a name="11">11</a>Fecit quoque sibi Sedecias filius Chanaana cornua ferrea, et ait : Hæc dicit Dominus : His ventilabis Syriam, donec deleas eam.</span> <span class="verse"><a name="12">12</a>Omnesque prophetæ similiter prophetabant, dicentes : Ascende in Ramoth Galaad, et vade prospere, et tradet Dominus in manus regis.</span> <span class="verse"><a name="13">13</a>Nuntius vero qui ierat ut vocaret Michæam, locutus est ad eum, dicens : Ecce sermones prophetarum ore uno regi bona prædicant : sit ergo sermo tuus similis eorum, et loquere bona.</span> <span class="verse"><a name="14">14</a>Cui Michæas ait : Vivit Dominus, quia quodcumque dixerit mihi Dominus, hoc loquar.</span> <span class="verse"><a name="15">15</a>Venit itaque ad regem, et ait illi rex : Michæa, ire debemus in Ramoth Galaad ad præliandum, an cessare ? Cui ille respondit : Ascende, et vade prospere, et tradet eam Dominus in manus regis.</span> <span class="verse"><a name="16">16</a>Dixit autem rex ad eum : Iterum atque iterum adjuro te, ut non loquaris mihi nisi quod verum est, in nomine Domini.</span> <span class="verse"><a name="17">17</a>Et ille ait : Vidi cunctum Israël dispersum in montibus, quasi oves non habentes pastorem. Et ait Dominus : Non habent isti dominum : revertatur unusquisque in domum suam in pace.</span> <span class="verse"><a name="18">18</a>(Dixit ergo rex Israël ad Josaphat : Numquid non dixi tibi, quia non prophetat mihi bonum, sed semper malum ?)</span> <span class="verse"><a name="19">19</a>Ille vero addens, ait : Propterea audi sermonem Domini : vidi Dominum sedentem super solium suum, et omnem exercitum cæli assistentem ei a dextris et a sinistris :</span> <span class="verse"><a name="20">20</a>et ait Dominus : Quis decipiet Achab regem Israël, ut ascendat, et cadat in Ramoth Galaad ? Et dixit unus verba hujuscemodi, et alius aliter.</span> <span class="verse"><a name="21">21</a>Egressus est autem spiritus, et stetit coram Domino, et ait : Ego decipiam illum. Cui locutus est Dominus : In quo ?</span> <span class="verse"><a name="22">22</a>Et ille ait : Egrediar, et ero spiritus mendax in ore omnium prophetarum ejus. Et dixit Dominus : Decipies, et prævalebis : egredere, et fac ita.</span> <span class="verse"><a name="23">23</a>Nunc igitur ecce dedit Dominus spiritum mendacii in ore omnium prophetarum tuorum, qui hic sunt, et Dominus locutus est contra te malum.</span> <span class="verse"><a name="24">24</a>Accessit autem Sedecias filius Chanaana, et percussit Michæam in maxillam, et dixit : Mene ergo dimisit spiritus Domini, et locutus est tibi ?</span> <span class="verse"><a name="25">25</a>Et ait Michæas : Visurus es in die illa quando ingredieris cubiculum intra cubiculum ut abscondaris.</span> <span class="verse"><a name="26">26</a>Et ait rex Israël : Tollite Michæam, et maneat apud Amon principem civitatis, et apud Joas filium Amelech,</span> <span class="verse"><a name="27">27</a>et dicite eis : Hæc dicit rex : Mittite virum istum in carcerem, et sustentate eum pane tribulationis, et aqua angustiæ, donec revertar in pace.</span> <span class="verse"><a name="28">28</a>Dixitque Michæas : Si reversus fueris in pace, non est locutus in me Dominus. Et ait : Audite, populi omnes.</span> <span class="verse"><a name="29">29</a>Ascendit itaque rex Israël, et Josaphat rex Juda, in Ramoth Galaad.</span> <span class="verse"><a name="30">30</a>Dixit itaque rex Israël ad Josaphat : Sume arma, et ingredere prælium, et induere vestibus tuis. Porro rex Israël mutavit habitum suum, et ingressus est bellum.</span> <span class="verse"><a name="31">31</a>Rex autem Syriæ præceperat principibus curruum triginta duobus, dicens : Non pugnabitis contra minorem et majorem quempiam, nisi contra regem Israël solum.</span> <span class="verse"><a name="32">32</a>Cum ergo vidissent principes curruum Josaphat, suspicati sunt quod ipse esset rex Israël, et impetu facto pugnabant contra eum : et exclamavit Josaphat.</span> <span class="verse"><a name="33">33</a>Intellexeruntque principes curruum quod non esset rex Israël, et cessaverunt ab eo.</span> <span class="verse"><a name="34">34</a>Vir autem quidam tetendit arcum, in incertum sagittam dirigens, et casu percussit regem Israël inter pulmonem et stomachum. At ille dixit aurigæ suo : Verte manum tuam, et ejice me de exercitu, quia graviter vulneratus sum.</span> <span class="verse"><a name="35">35</a>Commissum est ergo prælium in die illa, et rex Israël stabat in curru suo contra Syros, et mortuus est vespere : fluebat autem sanguis plagæ in sinum currus,</span> <span class="verse"><a name="36">36</a>et præco insonuit in universo exercitu antequam sol occumberet, dicens : Unusquisque revertatur in civitatem, et in terram suam.</span> <span class="verse"><a name="37">37</a>Mortuus est autem rex, et perlatus est in Samariam : sepelieruntque regem in Samaria,</span> <span class="verse"><a name="38">38</a>et laverunt currum ejus in piscina Samariæ : et linxerunt canes sanguinem ejus, et habenas laverunt, juxta verbum Domini quod locutus fuerat.</span> <span class="verse"><a name="39">39</a>Reliqua autem sermonum Achab, et universa quæ fecit, et domus eburnea quam ædificavit, cunctarumque urbium quas exstruxit, nonne hæc scripta sunt in libro sermonum dierum regum Israël ?</span> <span class="verse"><a name="40">40</a>Dormivit ergo Achab cum patribus suis, et regnavit Ochozias filius ejus pro eo.</span> <span class="verse"><a name="41">41</a>Josaphat vero filius Asa regnare cœperat super Judam anno quarto Achab regis Israël.</span> <span class="verse"><a name="42">42</a>Triginta quinque annorum erat cum regnare cœpisset, et viginti quinque annis regnavit in Jerusalem : nomen matris ejus Azuba filia Salai.</span> <span class="verse"><a name="43">43</a>Et ambulavit in omni via Asa patris sui, et non declinavit ex ea : fecitque quod rectum erat in conspectu Domini.</span> <span class="verse"><a name="44">44</a>Verumtamen excelsa non abstulit : adhuc enim populus sacrificabat, et adolebat incensum in excelsis.</span> <span class="verse"><a name="45">45</a>Pacemque habuit Josaphat cum rege Israël.</span> <span class="verse"><a name="46">46</a>Reliqua autem verborum Josaphat, et opera ejus quæ gessit, et prælia, nonne hæc scripta sunt in libro verborum dierum regum Juda ?</span> <span class="verse"><a name="47">47</a>Sed et reliquias effeminatorum qui remanserant in diebus Asa patris ejus, abstulit de terra.</span> <span class="verse"><a name="48">48</a>Nec erat tunc rex constitutus in Edom.</span> <span class="verse"><a name="49">49</a>Rex vero Josaphat fecerat classes in mari, quæ navigarent in Ophir propter aurum : et ire non potuerunt, quia confractæ sunt in Asiongaber.</span> <span class="verse"><a name="50">50</a>Tunc ait Ochozias filius Achab ad Josaphat : Vadant servi mei cum servis tuis in navibus. Et noluit Josaphat.</span> <span class="verse"><a name="51">51</a>Dormivitque Josaphat cum patribus suis, et sepultus est cum eis in civitate David patris sui : regnavitque Joram filius ejus pro eo.</span> <span class="verse"><a name="52">52</a>Ochozias autem filius Achab regnare cœperat super Israël in Samaria, anno septimo Josaphat regis Juda : regnavitque super Israël duobus annis.</span> <span class="verse"><a name="53">53</a>Et fecit malum in conspectu Domini, et ambulavit in via patris sui et matris suæ, et in via Jeroboam filii Nabat, qui peccare fecit Israël.</span> <span class="verse"><a name="54">54</a>Servivit quoque Baal, et adoravit eum, et irritavit Dominum Deum Israël, juxta omnia quæ fecerat pater ejus.</span> </p></div</div></div></body></html>