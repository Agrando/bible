<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/1kgs/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/1kgs">1 Kings</a> &gt <strong>Chapter 12</strong></div><p><span class="verse"><a name="1">1</a>Venit autem Roboam in Sichem : illuc enim congregatus erat omnis Israël ad constituendum eum regem.</span> <span class="verse"><a name="2">2</a>At vero Jeroboam filius Nabat, cum adhuc esset in Ægypto profugus a facie regis Salomonis, audita morte ejus, reversus est de Ægypto.</span> <span class="verse"><a name="3">3</a>Miseruntque et vocaverunt eum : venit ergo Jeroboam, et omnis multitudo Israël, et locuti sunt ad Roboam, dicentes :</span> <span class="verse"><a name="4">4</a>Pater tuus durissimum jugum imposuit nobis : tu itaque nunc imminue paululum de imperio patris tui durissimo, et de jugo gravissimo quod imposuit nobis, et serviemus tibi.</span> <span class="verse"><a name="5">5</a>Qui ait eis : Ite usque ad tertium diem, et revertimini ad me. Cumque abiisset populus,</span> <span class="verse"><a name="6">6</a>iniit consilium rex Roboam cum senioribus qui assistebant coram Salomone patre ejus cum adhuc viveret, et ait : Quod datis mihi consilium, ut respondeam populo huic ?</span> <span class="verse"><a name="7">7</a>Qui dixerunt ei : Si hodie obedieris populo huic, et servieris, et petitioni eorum cesseris, locutusque fueris ad eos verba lenia, erunt tibi servi cunctis diebus.</span> <span class="verse"><a name="8">8</a>Qui dereliquit consilium senum, quod dederant ei, et adhibuit adolescentes, qui nutriti fuerant cum eo, et assistebant illi,</span> <span class="verse"><a name="9">9</a>dixitque ad eos : Quod mihi datis consilium, ut respondeam populo huic, qui dixerunt mihi : Levius fac jugum quod imposuit pater tuus super nos ?</span> <span class="verse"><a name="10">10</a>Et dixerunt ei juvenes qui nutriti fuerant cum eo : Sic loqueris populo huic, qui locuti sunt ad te, dicentes : Pater tuus aggravavit jugum nostrum : tu releva nos. Sic loqueris ad eos : Minimus digitus meus grossior est dorso patris mei.</span> <span class="verse"><a name="11">11</a>Et nunc pater meus posuit super vos jugum grave, ego autem addam super jugum vestrum : pater meus cecidit vos flagellis, ego autem cædam vos scorpionibus.</span> <span class="verse"><a name="12">12</a>Venit ergo Jeroboam et omnis populus ad Roboam die tertia, sicut locutus fuerat rex, dicens : Revertimini ad me die tertia.</span> <span class="verse"><a name="13">13</a>Responditque rex populo dura, derelicto consilio seniorum quod ei dederant,</span> <span class="verse"><a name="14">14</a>et locutus est eis secundum consilium juvenum, dicens : Pater meus aggravavit jugum vestrum, ego autem addam jugo vestro : pater meus cecidit vos flagellis, ego autem cædam vos scorpionibus.</span> <span class="verse"><a name="15">15</a>Et non acquievit rex populo : quoniam aversatus fuerat eum Dominus, ut suscitaret verbum suum quod locutus fuerat in manu Ahiæ Silonitæ, ad Jeroboam filium Nabat.</span> <span class="verse"><a name="16">16</a>Videns itaque populus quod noluisset eos audire rex, respondit ei dicens : Quæ nobis pars in David ? vel quæ hæreditas in filio Isai ? vade in tabernacula tua, Israël : nunc vide domum tuam, David. Et abiit Israël in tabernacula sua.</span> <span class="verse"><a name="17">17</a>Super filios autem Israël, quicumque habitabant in civitatibus Juda, regnavit Roboam.</span> <span class="verse"><a name="18">18</a>Misit ergo rex Roboam Aduram, qui erat super tributa : et lapidavit eum omnis Israël, et mortuus est. Porro rex Roboam festinus ascendit currum, et fugit in Jerusalem :</span> <span class="verse"><a name="19">19</a>recessitque Israël a domo David usque in præsentem diem.</span> <span class="verse"><a name="20">20</a>Factum est autem cum audisset omnis Israël quod reversus esset Jeroboam, miserunt, et vocaverunt eum congregato cœtu, et constituerunt eum regem super omnem Israël : nec secutus est quisquam domum David præter tribum Juda solam.</span> <span class="verse"><a name="21">21</a>Venit autem Roboam Jerusalem, et congregavit universam domum Juda, et tribum Benjamin, centum octoginta millia electorum virorum bellatorum, ut pugnarent contra domum Israël, et reducerent regnum Roboam filio Salomonis.</span> <span class="verse"><a name="22">22</a>Factus est autem sermo Domini ad Semeiam virum Dei, dicens :</span> <span class="verse"><a name="23">23</a>Loquere ad Roboam filium Salomonis regem Juda, et ad omnem domum Juda, et Benjamin, et reliquos de populo, dicens :</span> <span class="verse"><a name="24">24</a>Hæc dicit Dominus : Non ascendetis, neque bellabitis contra fratres vestros filios Israël : revertatur vir in domum suam : a me enim factum est verbum hoc. Audierunt sermonem Domini, et reversi sunt de itinere, sicut eis præceperat Dominus.</span> <span class="verse"><a name="25">25</a>Ædificavit autem Jeroboam Sichem in monte Ephraim, et habitavit ibi : et egressus inde ædificavit Phanuel.</span> <span class="verse"><a name="26">26</a>Dixitque Jeroboam in corde suo : Nunc revertetur regnum ad domum David,</span> <span class="verse"><a name="27">27</a>si ascenderit populus iste ut faciat sacrificia in domo Domini in Jerusalem : et convertetur cor populi hujus ad dominum suum Roboam regem Juda, interficientque me, et revertentur ad eum.</span> <span class="verse"><a name="28">28</a>Et excogitato consilio fecit duos vitulos aureos, et dixit eis : Nolite ultra ascendere in Jerusalem : ecce dii tui Israël, qui te eduxerunt de terra Ægypti.</span> <span class="verse"><a name="29">29</a>Posuitque unum in Bethel, et alterum in Dan :</span> <span class="verse"><a name="30">30</a>et factum est verbum hoc in peccatum : ibat enim populus ad adorandum vitulum usque in Dan.</span> <span class="verse"><a name="31">31</a>Et fecit fana in excelsis, et sacerdotes de extremis populi, qui non erant de filiis Levi.</span> <span class="verse"><a name="32">32</a>Constituitque diem solemnem in mense octavo, quintadecima die mensis, in similitudinem solemnitatis quæ celebrabatur in Juda. Et ascendens altare, similiter fecit in Bethel, ut immolaret vitulis quos fabricatus fuerat : constituitque in Bethel sacerdotes excelsorum quæ fecerat.</span> <span class="verse"><a name="33">33</a>Et ascendit super altare quod exstruxerat in Bethel, quintadecima die mensis octavi, quem finxerat de corde suo : et fecit solemnitatem filiis Israël, et ascendit super altare, ut adoleret incensum.</span> </p></div</div></div></body></html>