<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/1kgs/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/1kgs">1 Kings</a> &gt <strong>Chapter 7</strong></div><p><span class="verse"><a name="1">1</a>Domum autem suam ædificavit Salomon tredecim annis, et ad perfectum usque perduxit.</span> <span class="verse"><a name="2">2</a>Ædificavit quoque domum saltus Libani centum cubitorum longitudinis, et quinquaginta cubitorum latitudinis, et triginta cubitorum altitudinis : et quatuor deambulacra inter columnas cedrinas : ligna quippe cedrina exciderat in columnas.</span> <span class="verse"><a name="3">3</a>Et tabulatis cedrinis vestivit totam cameram, quæ quadraginta quinque columnis sustentabatur. Unus autem ordo habebat columnas quindecim</span> <span class="verse"><a name="4">4</a>contra se invicem positas,</span> <span class="verse"><a name="5">5</a>et e regione se respicientes, æquali spatio inter columnas, et super columnas quadrangulata ligna in cunctis æqualia.</span> <span class="verse"><a name="6">6</a>Et porticum columnarum fecit quinquaginta cubitorum longitudinis, et triginta cubitorum latitudinis : et alteram porticum in facie majoris porticus : et columnas, et epistylia super columnas.</span> <span class="verse"><a name="7">7</a>Porticum quoque solii, in qua tribunal est, fecit : et texit lignis cedrinis a pavimento usque ad summitatem.</span> <span class="verse"><a name="8">8</a>Et domuncula, in qua sedebatur ad judicandum, erat in media porticu simili opere. Domum quoque fecit filiæ Pharaonis (quam uxorem duxerat Salomon) tali opere, quali et hanc porticum.</span> <span class="verse"><a name="9">9</a>Omnia lapidibus pretiosis, qui ad normam quamdam atque mensuram tam intrinsecus quam extrinsecus serrati erant : a fundamento usque ad summitatem parietum, et extrinsecus usque ad atrium majus.</span> <span class="verse"><a name="10">10</a>Fundamenta autem de lapidibus pretiosis, lapidibus magnis, decem sive octo cubitorum.</span> <span class="verse"><a name="11">11</a>Et desuper lapides pretiosi æqualis mensuræ secti erant, similiterque de cedro.</span> <span class="verse"><a name="12">12</a>Et atrium majus rotundum trium ordinum de lapidibus sectis, et unius ordinis de dolata cedro : necnon et in atrio domus Domini interiori, et in porticu domus.</span> <span class="verse"><a name="13">13</a>Misit quoque rex Salomon, et tulit Hiram de Tyro,</span> <span class="verse"><a name="14">14</a>filium mulieris viduæ de tribu Nephthali, patre Tyrio, artificem ærarium, et plenum sapientia, et intelligentia, et doctrina, ad faciendum omne opus ex ære. Qui cum venisset ad regem Salomonem, fecit omne opus ejus.</span> <span class="verse"><a name="15">15</a>Et finxit duas columnas æreas, decem et octo cubitorum altitudinis columnam unam : et linea duodecim cubitorum ambiebat columnam utramque.</span> <span class="verse"><a name="16">16</a>Duo quoque capitella fecit, quæ ponerentur super capita columnarum, fusilia ex ære : quinque cubitorum altitudinis capitellum unum, et quinque cubitorum altitudinis capitellum alterum :</span> <span class="verse"><a name="17">17</a>et quasi in modum retis, et catenarum sibi invicem miro opere contextarum. Utrumque capitellum columnarum fusile erat : septena versuum retiacula in capitello uno, et septena retiacula in capitello altero.</span> <span class="verse"><a name="18">18</a>Et perfecit columnas, et duos ordines per circuitum retiaculorum singulorum, ut tegerent capitella quæ erant super summitatem, malogranatorum : eodem modo fecit et capitello secundo.</span> <span class="verse"><a name="19">19</a>Capitella autem quæ erant super capita columnarum, quasi opere lilii fabricata erant in porticu quatuor cubitorum.</span> <span class="verse"><a name="20">20</a>Et rursum alia capitella in summitate columnarum desuper juxta mensuram columnæ contra retiacula : malogranatorum autem ducenti ordines erant in circuitu capitelli secundi.</span> <span class="verse"><a name="21">21</a>Et statuit duas columnas in porticu templi : cumque statuisset columnam dexteram, vocavit eam nomine Jachin : similiter erexit columnam secundam, et vocavit nomen ejus Booz.</span> <span class="verse"><a name="22">22</a>Et super capita columnarum opus in modum lilii posuit : perfectumque est opus columnarum.</span> <span class="verse"><a name="23">23</a>Fecit quoque mare fusile decem cubitorum a labio usque ad labium, rotundum in circuitu : quinque cubitorum altitudo ejus, et resticula triginta cubitorum cingebat illud per circuitum.</span> <span class="verse"><a name="24">24</a>Et sculptura subter labium circuibat illud decem cubitis ambiens mare : duo ordines sculpturarum striatarum erant fusiles.</span> <span class="verse"><a name="25">25</a>Et stabat super duodecim boves, e quibus tres respiciebant ad aquilonem, et tres ad occidentem, et tres ad meridiem, et tres ad orientem : et mare super eos desuper erat : quorum posteriora universa intrinsecus latitabant.</span> <span class="verse"><a name="26">26</a>Grossitudo autem luteris, trium unciarum erat : labiumque ejus quasi labium calicis, et folium repandi lilii : duo millia batos capiebat.</span> <span class="verse"><a name="27">27</a>Et fecit decem bases æneas, quatuor cubitorum longitudinis bases singulas, et quatuor cubitorum latitudinis, et trium cubitorum altitudinis.</span> <span class="verse"><a name="28">28</a>Et ipsum opus basium, interrasile erat : et sculpturæ inter juncturas.</span> <span class="verse"><a name="29">29</a>Et inter coronulas et plectas, leones et boves et cherubim, et in juncturis similiter desuper : et subter leones et boves, quasi lora ex ære dependentia.</span> <span class="verse"><a name="30">30</a>Et quatuor rotæ per bases singulas, et axes ærei : et per quatuor partes quasi humeruli subter luterem fusiles, contra se invicem respectantes.</span> <span class="verse"><a name="31">31</a>Os quoque luteris intrinsecus erat in capitis summitate : et quod forinsecus apparebat, unius cubiti erat totum rotundum, pariterque habebat unum cubitum et dimidium : in angulis autem columnarum variæ cælaturæ erant : et media intercolumnia, quadrata non rotunda.</span> <span class="verse"><a name="32">32</a>Quatuor quoque rotæ quæ per quatuor angulos basis erant, cohærebant sibi subter basim : una rota habebat altitudinis cubitum et semis.</span> <span class="verse"><a name="33">33</a>Tales autem rotæ erant quales solent in curru fieri : et axes earum, et radii, et canthi, et modioli, omnia fusilia.</span> <span class="verse"><a name="34">34</a>Nam et humeruli illi quatuor per singulos angulos basis unius, ex ipsa basi fusiles et conjuncti erant.</span> <span class="verse"><a name="35">35</a>In summitate autem basis erat quædam rotunditas dimidii cubiti, ita fabrefacta ut luter desuper posset imponi, habens cælaturas suas, variasque sculpturas ex semetipsa.</span> <span class="verse"><a name="36">36</a>Sculpsit quoque in tabulatis illis quæ erant ex ære, et in angulis, cherubim, et leones, et palmas, quasi in similitudinem hominis stantis, ut non cælata, sed apposita per circuitum viderentur.</span> <span class="verse"><a name="37">37</a>In hunc modum fecit decem bases, fusura una, et mensura, sculpturaque consimili.</span> <span class="verse"><a name="38">38</a>Fecit quoque decem luteres æneos : quadraginta batos capiebat luter unus, eratque quatuor cubitorum : singulos quoque luteres per singulas, id est, decem bases, posuit.</span> <span class="verse"><a name="39">39</a>Et constituit decem bases, quinque ad dexteram partem templi, et quinque ad sinistram : mare autem posuit ad dexteram partem templi contra orientem ad meridiem.</span> <span class="verse"><a name="40">40</a>Fecit ergo Hiram lebetes, et scutras, et hamulas, et perfecit omne opus regis Salomonis in templo Domini.</span> <span class="verse"><a name="41">41</a>Columnas duas, et funiculos capitellorum super capitella columnarum duos : et retiacula duo, ut operirent duos funiculos qui erant super capita columnarum.</span> <span class="verse"><a name="42">42</a>Et malogranata quadringenta in duobus retiaculis : duos versus malogranatorum in retiaculis singulis, ad operiendos funiculos capitellorum qui erant super capita columnarum.</span> <span class="verse"><a name="43">43</a>Et bases decem, et luteres decem super bases.</span> <span class="verse"><a name="44">44</a>Et mare unum, et boves duodecim subter mare.</span> <span class="verse"><a name="45">45</a>Et lebetes, et scutras, et hamulas, omnia vasa quæ fecit Hiram regi Salomoni in domo Domini, de auricalco erant.</span> <span class="verse"><a name="46">46</a>In campestri regione Jordanis fudit ea rex in argillosa terra, inter Sochoth et Sarthan.</span> <span class="verse"><a name="47">47</a>Et posuit Salomon omnia vasa : propter multitudinem autem nimiam non erat pondus æris.</span> <span class="verse"><a name="48">48</a>Fecitque Salomon omnia vasa in domo Domini : altare aureum, et mensam super quam ponerentur panes propositionis, auream :</span> <span class="verse"><a name="49">49</a>et candelabra aurea, quinque ad dexteram, et quinque ad sinistram contra oraculum, ex auro puro : et quasi lilii flores, et lucernas desuper aureas : et forcipes aureos,</span> <span class="verse"><a name="50">50</a>et hydrias, et fuscinulas, et phialas, et mortariola, et thuribula, de auro purissimo : et cardines ostiorum domus interioris Sancti sanctorum, et ostiorum domus templi, ex auro erant.</span> <span class="verse"><a name="51">51</a>Et perfecit omne opus quod faciebat Salomon in domo Domini, et intulit quæ sanctificaverat David pater suus, argentum, et aurum, et vasa, reposuitque in thesauris domus Domini.</span> </p></div</div></div></body></html>