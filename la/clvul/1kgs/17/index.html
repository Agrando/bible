<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/1kgs/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/1kgs">1 Kings</a> &gt <strong>Chapter 17</strong></div><p><span class="verse"><a name="1">1</a>Et dixit Elias Thesbites de habitatoribus Galaad ad Achab : Vivit Dominus Deus Israël, in cujus conspectu sto, si erit annis his ros et pluvia, nisi juxta oris mei verba.</span> <span class="verse"><a name="2">2</a>Et factum est verbum Domini ad eum, dicens :</span> <span class="verse"><a name="3">3</a>Recede hinc, et vade contra orientem, et abscondere in torrente Carith, qui est contra Jordanem,</span> <span class="verse"><a name="4">4</a>et ibi de torrente bibes : corvisque præcepi ut pascant te ibi.</span> <span class="verse"><a name="5">5</a>Abiit ergo, et fecit juxta verbum Domini : cumque abiisset, sedit in torrente Carith, qui est contra Jordanem.</span> <span class="verse"><a name="6">6</a>Corvi quoque deferebant ei panem et carnes mane, similiter panem et carnes vesperi, et bibebat de torrente.</span> <span class="verse"><a name="7">7</a>Post dies autem siccatus est torrens : non enim pluerat super terram.</span> <span class="verse"><a name="8">8</a>Factus est ergo sermo Domini ad eum, dicens :</span> <span class="verse"><a name="9">9</a>Surge, et vade in Sarephta Sidoniorum, et manebis ibi : præcepi enim ibi mulieri viduæ ut pascat te.</span> <span class="verse"><a name="10">10</a>Surrexit, et abiit in Sarephta. Cumque venisset ad portam civitatis, apparuit ei mulier vidua colligens ligna, et vocavit eam, dixitque ei : Da mihi paululum aquæ in vase ut bibam.</span> <span class="verse"><a name="11">11</a>Cumque illa pergeret ut afferret, clamavit post tergum ejus, dicens : Affer mihi, obsecro, et buccellam panis in manu tua.</span> <span class="verse"><a name="12">12</a>Quæ respondit : Vivit Dominus Deus tuus, quia non habeo panem, nisi quantum pugillus capere potest farinæ in hydria, et paululum olei in lecytho : en colligo duo ligna ut ingrediar et faciam illum mihi et filio meo, ut comedamus, et moriamur.</span> <span class="verse"><a name="13">13</a>Ad quam Elias ait : Noli timere, sed vade, et fac sicut dixisti : verumtamen mihi primum fac de ipsa farinula subcinericium panem parvulum, et affer ad me : tibi autem et filio tuo facies postea.</span> <span class="verse"><a name="14">14</a>Hæc autem dicit Dominus Deus Israël : Hydria farinæ non deficiet, nec lecythus olei minuetur, usque ad diem in qua Dominus daturus est pluviam super faciem terræ.</span> <span class="verse"><a name="15">15</a>Quæ abiit, et fecit juxta verbum Eliæ : et comedit ipse, et illa, et domus ejus : et ex illa die</span> <span class="verse"><a name="16">16</a>hydria farinæ non defecit, et lecythus olei non est imminutus, juxta verbum Domini quod locutus fuerat in manu Eliæ.</span> <span class="verse"><a name="17">17</a>Factum est autem post hæc, ægrotavit filius mulieris matrisfamilias, et erat languor fortissimus, ita ut non remaneret in eo halitus.</span> <span class="verse"><a name="18">18</a>Dixit ergo ad Eliam : Quid mihi et tibi, vir Dei ? ingressus es ad me, ut rememorarentur iniquitates meæ, et interficeres filium meum ?</span> <span class="verse"><a name="19">19</a>Et ait ad eam Elias : Da mihi filium tuum. Tulitque eum de sinu ejus, et portavit in cœnaculum ubi ipse manebat, et posuit super lectulum suum.</span> <span class="verse"><a name="20">20</a>Et clamavit ad Dominum, et dixit : Domine Deus meus, etiam ne viduam apud quam ego utcumque sustentor, afflixisti ut interficeres filium ejus ?</span> <span class="verse"><a name="21">21</a>Et expandit se, atque mensus est super puerum tribus vicibus, et clamavit ad Dominum, et ait : Domine Deus meus, revertatur, obsecro, anima pueri hujus in viscera ejus.</span> <span class="verse"><a name="22">22</a>Et exaudivit Dominus vocem Eliæ : et reversa est anima pueri intra eum, et revixit.</span> <span class="verse"><a name="23">23</a>Tulitque Elias puerum, et deposuit eum de cœnaculo in inferiorem domum, et tradidit matri suæ, et ait illi : En vivit filius tuus.</span> <span class="verse"><a name="24">24</a>Dixitque mulier ad Eliam : Nunc in isto cognovi quoniam vir Dei es tu, et verbum Domini in ore tuo verum est.</span> </p></div</div></div></body></html>