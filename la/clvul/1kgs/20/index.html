<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/1kgs/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/1kgs">1 Kings</a> &gt <strong>Chapter 20</strong></div><p><span class="verse"><a name="1">1</a>Porro Benadad rex Syriæ congregavit omnem exercitum suum, et triginta duos reges secum, et equos, et currus : et ascendens pugnabat contra Samariam, et obsidebat eam.</span> <span class="verse"><a name="2">2</a>Mittensque nuntios ad Achab regem Israël in civitatem,</span> <span class="verse"><a name="3">3</a>ait : Hæc dicit Benadad : Argentum tuum, et aurum tuum meum est : et uxores tuæ, et filii tui optimi, mei sunt.</span> <span class="verse"><a name="4">4</a>Responditque rex Israël : Juxta verbum tuum, domine mi rex, tuus sum ego, et omnia mea.</span> <span class="verse"><a name="5">5</a>Revertentesque nuntii, dixerunt : Hæc dicit Benadad, qui misit nos ad te : Argentum tuum, et aurum tuum, et uxores tuas, et filios tuos, dabis mihi.</span> <span class="verse"><a name="6">6</a>Cras igitur hac eadem hora mittam servos meos ad te, et scrutabuntur domum tuam, et domum servorum tuorum : et omne quod eis placuerit, ponent in manibus suis, et auferent.</span> <span class="verse"><a name="7">7</a>Vocavit autem rex Israël omnes seniores terræ, et ait : Animadvertite, et videte quoniam insidietur nobis : misit enim ad me pro uxoribus meis, et filiis, et pro argento et auro : et non abnui.</span> <span class="verse"><a name="8">8</a>Dixeruntque omnes majores natu, et universus populus, ad eum : Non audias, neque acquiescas illi.</span> <span class="verse"><a name="9">9</a>Respondit itaque nuntiis Benadad : Dicite domino meo regi : Omnia propter quæ misisti ad me servum tuum in initio, faciam : hanc autem rem facere non possum.</span> <span class="verse"><a name="10">10</a>Reversique nuntii retulerunt ei. Qui remisit, et ait : Hæc faciant mihi dii, et hæc addant, si suffecerit pulvis Samariæ pugillis omnis populi qui sequitur me.</span> <span class="verse"><a name="11">11</a>Et respondens rex Israël, ait : Dicite ei : Ne glorietur, accinctus æque ut discinctus.</span> <span class="verse"><a name="12">12</a>Factum est autem cum audisset Benadad verbum istud, bibebat ipse et reges in umbraculis : et ait servis suis : Circumdate civitatem. Et circumdederunt eam.</span> <span class="verse"><a name="13">13</a>Et ecce propheta unus accedens ad Achab regem Israël, ait ei : Hæc dicit Dominus : Certe vidisti omnem multitudinem hanc nimiam ? ecce ego tradam eam in manu tua hodie, ut scias quia ego sum Dominus.</span> <span class="verse"><a name="14">14</a>Et ait Achab : Per quem ? Dixitque ei : Hæc dicit Dominus : Per pedissequos principum provinciarum. Et ait : Quis incipiet præliari ? Et ille dixit : Tu.</span> <span class="verse"><a name="15">15</a>Recensuit ergo pueros principum provinciarum, et reperit numerum ducentorum triginta duorum : et recensuit post eos populum, omnes filios Israël, septem millia.</span> <span class="verse"><a name="16">16</a>Et egressi sunt meridie. Benadad autem bibebat temulentus in umbraculo suo, et reges triginta duo cum eo, qui ad auxilium ejus venerant.</span> <span class="verse"><a name="17">17</a>Egressi sunt autem pueri principum provinciarum in prima fronte. Misit itaque Benadad : qui nuntiaverunt ei, dicentes : Viri egressi sunt de Samaria.</span> <span class="verse"><a name="18">18</a>Et ille ait : Sive pro pace veniunt, apprehendite eos vivos : sive ut prælientur, vivos eos capite.</span> <span class="verse"><a name="19">19</a>Egressi sunt ergo pueri principum provinciarum, ac reliquus exercitus sequebatur :</span> <span class="verse"><a name="20">20</a>et percussit unusquisque virum qui contra se veniebat : fugeruntque Syri, et persecutus est eos Israël. Fugit quoque Benadad rex Syriæ in equo cum equitibus suis.</span> <span class="verse"><a name="21">21</a>Necnon egressus rex Israël percussit equos et currus, et percussit Syriam plaga magna.</span> <span class="verse"><a name="22">22</a>Accedens autem propheta ad regem Israël, dixit ei : Vade, et confortare, et scito, et vide quid facias : sequenti enim anno rex Syriæ ascendet contra te.</span> <span class="verse"><a name="23">23</a>Servi vero regis Syriæ dixerunt ei : Dii montium sunt dii eorum, ideo superaverunt nos : sed melius est ut pugnemus contra eos in campestribus, et obtinebimus eos.</span> <span class="verse"><a name="24">24</a>Tu ergo verbum hoc fac : amove reges singulos ab exercitu tuo, et pone principes pro eis :</span> <span class="verse"><a name="25">25</a>et instaura numerum militum qui ceciderunt de tuis, et equos secundum equos pristinos, et currus secundum currus quos ante habuisti : et pugnabimus contra eos in campestribus, et videbis quod obtinebimus eos. Credidit consilio eorum, et fecit ita.</span> <span class="verse"><a name="26">26</a>Igitur postquam annus transierat, recensuit Benadad Syros, et ascendit in Aphec ut pugnaret contra Israël.</span> <span class="verse"><a name="27">27</a>Porro filii Israël recensiti sunt, et acceptis cibariis profecti ex adverso, castraque metati sunt contra eos, quasi duo parvi greges caprarum : Syri autem repleverunt terram.</span> <span class="verse"><a name="28">28</a>(Et accedens unus vir Dei, dixit ad regem Israël : Hæc dicit Dominus : Quia dixerunt Syri : Deus montium est Dominus, et non est Deus vallium : dabo omnem multitudinem hanc grandem in manu tua, et scietis quia ego sum Dominus.)</span> <span class="verse"><a name="29">29</a>Dirigebantque septem diebus ex adverso hi atque illi acies, septima autem die commissum est bellum : percusseruntque filii Israël de Syris centum millia peditum in die una.</span> <span class="verse"><a name="30">30</a>Fugerunt autem qui remanserant in Aphec, in civitatem : et cecidit murus super viginti septem millia hominum qui remanserant. Porro Benadad fugiens ingressus est civitatem, in cubiculum quod erat intra cubiculum.</span> <span class="verse"><a name="31">31</a>Dixeruntque ei servi sui : Ecce, audivimus quod reges domus Israël clementes sint : ponamus itaque saccos in lumbis nostris, et funiculos in capitibus nostris, et egrediamur ad regem Israël : forsitan salvabit animas nostras.</span> <span class="verse"><a name="32">32</a>Accinxerunt saccis lumbos suos, et posuerunt funiculos in capitibus suis, veneruntque ad regem Israël, et dixerunt ei : Servus tuus Benadad dicit : Vivat, oro te, anima mea. Et ille ait : Si adhuc vivit, frater meus est.</span> <span class="verse"><a name="33">33</a>Quod acceperunt viri pro omine : et festinantes rapuerunt verbum ex ore ejus, atque dixerunt : Frater tuus Benadad. Et dixit eis : Ite, et adducite eum ad me. Egressus est ergo ad eum Benadad, et levavit eum in currum suum.</span> <span class="verse"><a name="34">34</a>Qui dixit ei : Civitates quas tulit pater meus a patre tuo, reddam : et plateas fac tibi in Damasco, sicut fecit pater meus in Samaria, et ego fœderatus recedam a te. Pepigit ergo fœdus, et dimisit eum.</span> <span class="verse"><a name="35">35</a>Tunc vir quidam de filiis prophetarum dixit ad socium suum in sermone Domini : Percute me. At ille noluit percutere.</span> <span class="verse"><a name="36">36</a>Cui ait : Quia noluisti audire vocem Domini, ecce recedes a me, et percutiet te leo. Cumque paululum recessisset ab eo, invenit eum leo, atque percussit.</span> <span class="verse"><a name="37">37</a>Sed alterum inveniens virum, dixit ad eum : Percute me. Qui percussit eum, et vulneravit.</span> <span class="verse"><a name="38">38</a>Abiit ergo propheta, et occurrit regi in via, et mutavit aspersione pulveris os et oculos suos.</span> <span class="verse"><a name="39">39</a>Cumque rex transisset, clamavit ad regem, et ait : Servus tuus egressus est ad præliandum cominus : cumque fugisset vir unus, adduxit eum quidam ad me, et ait : Custodi virum istum : qui si lapsus fuerit, erit anima tua pro anima ejus, aut talentum argenti appendes.</span> <span class="verse"><a name="40">40</a>Dum autem ego turbatus huc illucque me verterem, subito non comparuit. Et ait rex Israël ad eum : Hoc est judicium tuum, quod ipse decrevisti.</span> <span class="verse"><a name="41">41</a>At ille statim abstersit pulverem de facie sua, et cognovit eum rex Israël, quod esset de prophetis.</span> <span class="verse"><a name="42">42</a>Qui ait ad eum : Hæc dicit Dominus : Quia dimisisti virum dignum morte de manu tua, erit anima tua pro anima ejus, et populus tuus pro populo ejus.</span> <span class="verse"><a name="43">43</a>Reversus est igitur rex Israël in domum suam, audire contemnens, et furibundus venit in Samariam.</span> </p></div</div></div></body></html>