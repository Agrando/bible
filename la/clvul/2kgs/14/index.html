<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/2kgs/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/2kgs">2 Kings</a> &gt <strong>Chapter 14</strong></div><p><span class="verse"><a name="1">1</a>In anno secundo Joas filii Joachaz regis Israël, regnavit Amasias filius Joas regis Juda.</span> <span class="verse"><a name="2">2</a>Viginti quinque annorum erat cum regnare cœpisset : viginti autem et novem annis regnavit in Jerusalem. Nomen matris ejus Joadan de Jerusalem.</span> <span class="verse"><a name="3">3</a>Et fecit rectum coram Domino, verumtamen non ut David pater ejus. Juxta omnia quæ fecit Joas pater suus, fecit :</span> <span class="verse"><a name="4">4</a>nisi hoc tantum, quod excelsa non abstulit : adhuc enim populus immolabat, et adolebat incensum in excelsis.</span> <span class="verse"><a name="5">5</a>Cumque obtinuisset regnum, percussit servos suos, qui interfecerant regem patrem suum :</span> <span class="verse"><a name="6">6</a>filios autem eorum qui occiderant, non occidit, juxta quod scriptum est in libro legis Moysi, sicut præcepit Dominus, dicens : Non morientur patres pro filiis, neque filii morientur pro patribus : sed unusquisque in peccato suo morietur.</span> <span class="verse"><a name="7">7</a>Ipse percussit Edom in valle Salinarum decem millia, et apprehendit petram in prælio, vocavitque nomen ejus Jectehel usque in præsentem diem.</span> <span class="verse"><a name="8">8</a>Tunc misit Amasias nuntios ad Joas filium Joachaz filii Jehu regis Israël, dicens : Veni, et videamus nos.</span> <span class="verse"><a name="9">9</a>Remisitque Joas rex Israël ad Amasiam regem Juda, dicens : Carduus Libani misit ad cedrum quæ est in Libano, dicens : Da filiam tuam filio meo uxorem. Transieruntque bestiæ saltus quæ sunt in Libano, et conculcaverunt carduum.</span> <span class="verse"><a name="10">10</a>Percutiens invaluisti super Edom, et sublevavit te cor tuum : contentus esto gloria, et sede in domo tua : quare provocas malum, ut cadas tu et Judas tecum ?</span> <span class="verse"><a name="11">11</a>Et non acquievit Amasias. Ascenditque Joas rex Israël, et viderunt se, ipse et Amasias rex Juda, in Bethsames oppido Judæ.</span> <span class="verse"><a name="12">12</a>Percussusque est Juda coram Israël, et fugerunt unusquisque in tabernacula sua.</span> <span class="verse"><a name="13">13</a>Amasiam vero regem Juda, filium Joas filii Ochoziæ, cepit Joas rex Israël in Bethsames, et adduxit eum in Jerusalem : et interrupit murum Jerusalem, a porta Ephraim usque ad portam anguli, quadringentis cubitis.</span> <span class="verse"><a name="14">14</a>Tulitque omne aurum et argentum, et universa vasa quæ inventa sunt in domo Domini et in thesauris regis, et obsides, et reversus est in Samariam.</span> <span class="verse"><a name="15">15</a>Reliqua autem verborum Joas quæ fecit, et fortitudo ejus qua pugnavit contra Amasiam regem Juda, nonne hæc scripta sunt in libro sermonum dierum regum Israël ?</span> <span class="verse"><a name="16">16</a>Dormivitque Joas cum patribus suis, et sepultus est in Samaria cum regibus Israël, et regnavit Jeroboam filius ejus pro eo.</span> <span class="verse"><a name="17">17</a>Vixit autem Amasias filius Joas rex Juda postquam mortuus est Joas filius Joachaz regis Israël, quindecim annis.</span> <span class="verse"><a name="18">18</a>Reliqua autem sermonum Amasiæ, nonne hæc scripta sunt in libro sermonum dierum regum Juda ?</span> <span class="verse"><a name="19">19</a>Factaque est contra eum conjuratio in Jerusalem : at ille fugit in Lachis. Miseruntque post eum in Lachis, et interfecerunt eum ibi :</span> <span class="verse"><a name="20">20</a>et asportaverunt in equis, sepultusque est in Jerusalem cum patribus suis in civitate David.</span> <span class="verse"><a name="21">21</a>Tulit autem universus populus Judæ Azariam annos natum sedecim, et constituerunt eum regem pro patre ejus Amasia.</span> <span class="verse"><a name="22">22</a>Ipse ædificavit Ælath, et restituit eam Judæ, postquam dormivit rex cum patribus suis.</span> <span class="verse"><a name="23">23</a>Anno quintodecimo Amasiæ filii Joas regis Juda, regnavit Jeroboam filius Joas regis Israël in Samaria, quadraginta et uno anno.</span> <span class="verse"><a name="24">24</a>Et fecit quod malum est coram Domino : non recessit ab omnibus peccatis Jeroboam filii Nabat, qui peccare fecit Israël.</span> <span class="verse"><a name="25">25</a>Ipse restituit terminos Israël ab introitu Emath usque ad mare solitudinis, juxta sermonem Domini Dei Israël quem locutus est per servum suum Jonam filium Amathi prophetam, qui erat de Geth, quæ est in Opher.</span> <span class="verse"><a name="26">26</a>Vidit enim Dominus afflictionem Israël amaram nimis, et quod consumpti essent usque ad clausos carcere et extremos, et non esset qui auxiliaretur Israëli.</span> <span class="verse"><a name="27">27</a>Nec locutus est Dominus ut deleret nomen Israël de sub cælo, sed salvavit eos in manu Jeroboam filii Joas.</span> <span class="verse"><a name="28">28</a>Reliqua autem sermonum Jeroboam, et universa quæ fecit, et fortitudo ejus qua præliatus est, et quomodo restituit Damascum et Emath Judæ in Israël, nonne hæc scripta sunt in libro sermonum dierum regum Israël ?</span> <span class="verse"><a name="29">29</a>Dormivitque Jeroboam cum patribus suis regibus Israël, et regnavit Zacharias filius ejus pro eo.</span> </p></div</div></div></body></html>