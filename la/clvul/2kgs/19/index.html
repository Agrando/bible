<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/2kgs/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/2kgs">2 Kings</a> &gt <strong>Chapter 19</strong></div><p><span class="verse"><a name="1">1</a>Quæ cum audisset Ezechias rex, scidit vestimenta sua, et opertus est sacco, ingressusque est domum Domini.</span> <span class="verse"><a name="2">2</a>Et misit Eliacim præpositum domus, et Sobnam scribam, et senes de sacerdotibus, opertos saccis, ad Isaiam prophetam filium Amos.</span> <span class="verse"><a name="3">3</a>Qui dixerunt : Hæc dicit Ezechias : Dies tribulationis, et increpationis, et blasphemiæ dies iste : venerunt filii usque ad partum, et vires non habet parturiens.</span> <span class="verse"><a name="4">4</a>Si forte audiat Dominus Deus tuus universa verba Rabsacis, quem misit rex Assyriorum dominus suus ut exprobraret Deum viventem et argueret verbis, quæ audivit Dominus Deus tuus : et fac orationem pro reliquiis quæ repertæ sunt.</span> <span class="verse"><a name="5">5</a>Venerunt ergo servi regis Ezechiæ ad Isaiam.</span> <span class="verse"><a name="6">6</a>Dixitque eis Isaias : Hæc dicetis domino vestro : Hæc dicit Dominus : Noli timere a facie sermonum quos audisti, quibus blasphemaverunt pueri regis Assyriorum me.</span> <span class="verse"><a name="7">7</a>Ecce ego immittam ei spiritum, et audiet nuntium, et revertetur in terram suam, et dejiciam eum gladio in terra sua.</span> <span class="verse"><a name="8">8</a>Reversus est ergo Rabsaces, et invenit regem Assyriorum expugnantem Lobnam : audierat enim quod recessisset de Lachis.</span> <span class="verse"><a name="9">9</a>Cumque audisset de Tharaca rege Æthiopiæ, dicentes : Ecce egressus est ut pugnet adversum te : et iret contra eum, misit nuntios ad Ezechiam, dicens :</span> <span class="verse"><a name="10">10</a>Hæc dicite Ezechiæ regi Juda : Non te seducat Deus tuus in quo habes fiduciam, neque dicas : Non tradetur Jerusalem in manus regis Assyriorum.</span> <span class="verse"><a name="11">11</a>Tu enim ipse audisti quæ fecerunt reges Assyriorum universis terris, quomodo vastaverunt eas : num ergo solus poteris liberari ?</span> <span class="verse"><a name="12">12</a>Numquid liberaverunt dii gentium singulos quos vastaverunt patres mei, Gozan videlicet, et Haran, et Reseph, et filios Eden qui erant in Thelassar ?</span> <span class="verse"><a name="13">13</a>ubi est rex Emath, et rex Arphad, et rex civitatis Sepharvaim, Ana, et Ava ?</span> <span class="verse"><a name="14">14</a>Itaque cum accepisset Ezechias litteras de manu nuntiorum, et legisset eas, ascendit in domum Domini, et expandit eas coram Domino,</span> <span class="verse"><a name="15">15</a>et oravit in conspectu ejus, dicens : Domine Deus Israël, qui sedes super cherubim, tu es Deus solus regum omnium terræ : tu fecisti cælum et terram.</span> <span class="verse"><a name="16">16</a>Inclina aurem tuam, et audi : aperi, Domine, oculos tuos, et vide : audi omnia verba Sennacherib, qui misit ut exprobraret nobis Deum viventem.</span> <span class="verse"><a name="17">17</a>Vere, Domine, dissipaverunt reges Assyriorum gentes, et terras omnium.</span> <span class="verse"><a name="18">18</a>Et miserunt deos eorum in ignem : non enim erant dii, sed opera manuum hominum, ex ligno et lapide : et perdiderunt eos.</span> <span class="verse"><a name="19">19</a>Nunc igitur Domine Deus noster, salvos nos fac de manu ejus, ut sciant omnia regna terræ quia tu es Dominus Deus solus.</span> <span class="verse"><a name="20">20</a>Misit autem Isaias filius Amos ad Ezechiam, dicens : Hæc dicit Dominus Deus Israël : Quæ deprecatus es me super Sennacherib rege Assyriorum, audivi.</span> <span class="verse"><a name="21">21</a>Iste est sermo, quem locutus est Dominus de eo : [Sprevit te, et subsannavit te, virgo filia Sion :post tergum tuum caput movit, filia Jerusalem.</span> <span class="verse"><a name="22">22</a>Cui exprobrasti, et quem blasphemasti ?contra quem exaltasti vocem tuam, et elevasti in excelsum oculos tuos ?Contra Sanctum Israël.</span> <span class="verse"><a name="23">23</a>Per manum servorum tuorum exprobrasti Domino, et dixisti :In multitudine curruum meorum ascendi excelsa montium in summitate Libani,et succidi sublimes cedros ejus, et electas abietes illius.Et ingressus sum usque ad terminos ejus,et saltum Carmeli ejus</span> <span class="verse"><a name="24">24</a>ego succidi.Et bibi aquas alienas, et siccavi vestigiis pedum meorum omnes aquas clausas.</span> <span class="verse"><a name="25">25</a>Numquid non audisti quid ab initio fecerim ?ex diebus antiquis plasmavi illud, et nunc adduxi :eruntque in ruinam collium pugnantium civitates munitæ.</span> <span class="verse"><a name="26">26</a>Et qui sedent in eis, humiles manu, contremuerunt et confusi sunt :facti sunt velut fœnum agri, et virens herba tectorum,quæ arefacta est antequam veniret ad maturitatem.</span> <span class="verse"><a name="27">27</a>Habitaculum tuum, et egressum tuum, et introitum tuum, et viam tuam ego præscivi,et furorem tuum contra me.</span> <span class="verse"><a name="28">28</a>Insanisti in me, et superbia tua ascendit in aures meas :ponam itaque circulum in naribus tuis, et camum in labiis tuis,et reducam te in viam per quam venisti.</span> <span class="verse"><a name="29">29</a>Tibi autem, Ezechia, hoc erit signum :comede hoc anno quæ repereris :in secundo autem anno, quæ sponte nascuntur :porro in tertio anno seminate et metite :plantate vineas, et comedite fructum earum.</span> <span class="verse"><a name="30">30</a>Et quodcumque reliquum fuerit de domo Juda, mittet radicem deorsum,et faciet fructum sursum.</span> <span class="verse"><a name="31">31</a>De Jerusalem quippe egredientur reliquiæ,et quod salvetur de monte Sion :zelus Domini exercituum faciet hoc.</span> <span class="verse"><a name="32">32</a>Quam ob rem hæc dicit Dominus de rege Assyriorum :Non ingredietur urbem hanc, nec mittet in eam sagittam,nec occupabit eam clypeus, nec circumdabit eam munitio.</span> <span class="verse"><a name="33">33</a>Per viam qua venit, revertetur :et civitatem hanc non ingredietur, dicit Dominus.</span> <span class="verse"><a name="34">34</a>Protegamque urbem hanc, et salvabo eam propter me,et propter David servum meum.]</span> <span class="verse"><a name="35">35</a>Factum est igitur in nocte illa, venit angelus Domini, et percussit in castris Assyriorum centum octoginta quinque millia. Cumque diluculo surrexisset, vidit omnia corpora mortuorum : et recedens abiit,</span> <span class="verse"><a name="36">36</a>et reversus est Sennacherib rex Assyriorum, et mansit in Ninive.</span> <span class="verse"><a name="37">37</a>Cumque adoraret in templo Nesroch deum suum, Adramelech et Sarasar filii ejus percusserunt eum gladio, fugeruntque in terram Armeniorum : et regnavit Asarhaddon filius ejus pro eo.</span> </p></div</div></div></body></html>