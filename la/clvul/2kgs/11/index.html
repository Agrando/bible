<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/2kgs/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/2kgs">2 Kings</a> &gt <strong>Chapter 11</strong></div><p><span class="verse"><a name="1">1</a>Athalia vero mater Ochoziæ, videns mortuum filium suum, surrexit, et interfecit omne semen regium.</span> <span class="verse"><a name="2">2</a>Tollens autem Josaba filia regis Joram, soror Ochoziæ, Joas filium Ochoziæ, furata est eum de medio filiorum regis qui interficiebantur, et nutricem ejus de triclinio : et abscondit eum a facie Athaliæ ut non interficeretur.</span> <span class="verse"><a name="3">3</a>Eratque cum ea sex annis clam in domo Domini : porro Athalia regnavit super terram.</span> <span class="verse"><a name="4">4</a>Anno autem septimo misit Jojada, et assumens centuriones et milites, introduxit ad se in templum Domini, pepigitque cum eis fœdus : et adjurans eos in domo Domini, ostendit eis filium regis :</span> <span class="verse"><a name="5">5</a>et præcepit illis, dicens : Iste est sermo, quem facere debetis :</span> <span class="verse"><a name="6">6</a>tertia pars vestrum introëat sabbato, et observet excubias domus regis. Tertia autem pars sit ad portam Sur, et tertia pars sit ad portam quæ est post habitaculum scutariorum : et custodietis excubias domus Messa.</span> <span class="verse"><a name="7">7</a>Duæ vero partes e vobis, omnes egredientes sabbato, custodiant excubias domus Domini circa regem.</span> <span class="verse"><a name="8">8</a>Et vallabitis eum, habentes arma in manibus vestris : si quis autem ingressus fuerit septum templi, interficiatur : eritisque cum rege introëunte et egrediente.</span> <span class="verse"><a name="9">9</a>Et fecerunt centuriones juxta omnia quæ præceperat eis Jojada sacerdos : et assumentes singuli viros suos qui ingrediebantur sabbato, cum his qui egrediebantur sabbato, venerunt ad Jojadam sacerdotem.</span> <span class="verse"><a name="10">10</a>Qui dedit eis hastas et arma regis David, quæ erant in domo Domini.</span> <span class="verse"><a name="11">11</a>Et steterunt singuli habentes arma in manu sua, a parte templi dextera usque ad partem sinistram altaris et ædis, circum regem.</span> <span class="verse"><a name="12">12</a>Produxitque filium regis, et posuit super eum diadema et testimonium : feceruntque eum regem, et unxerunt : et plaudentes manu, dixerunt : Vivat rex.</span> <span class="verse"><a name="13">13</a>Audivit autem Athalia vocem populi currentis : et ingressa ad turbas in templum Domini,</span> <span class="verse"><a name="14">14</a>vidit regem stantem super tribunal juxta morem, et cantores, et tubas prope eum, omnemque populum terræ lætantem, et canentem tubis : et scidit vestimenta sua, clamavitque : Conjuratio, conjuratio.</span> <span class="verse"><a name="15">15</a>Præcepit autem Jojada centurionibus qui erant super exercitum, et ait eis : Educite eam extra septa templi, et quicumque eam secutus fuerit, feriatur gladio. Dixerat enim sacerdos : Non occidatur in templo Domini.</span> <span class="verse"><a name="16">16</a>Imposueruntque ei manus, et impegerunt eam per viam introitus equorum, juxta palatium, et interfecta est ibi.</span> <span class="verse"><a name="17">17</a>Pepigit ergo Jojada fœdus inter Dominum, et inter regem, et inter populum, ut esset populus Domini : et inter regem et populum.</span> <span class="verse"><a name="18">18</a>Ingressusque est omnis populus terræ templum Baal, et destruxerunt aras ejus, et imagines contriverunt valide : Mathan quoque sacerdotem Baal occiderunt coram altari. Et posuit sacerdos custodias in domo Domini.</span> <span class="verse"><a name="19">19</a>Tulitque centuriones, et Cerethi et Phelethi legiones, et omnem populum terræ, deduxeruntque regem de domo Domini : et venerunt per viam portæ scutariorum in palatium, et sedit super thronum regum.</span> <span class="verse"><a name="20">20</a>Lætatusque est omnis populus terræ, et civitas conquievit : Athalia autem occisa est gladio in domo regis.</span> <span class="verse"><a name="21">21</a>Septemque annorum erat Joas, cum regnare cœpisset.</span> </p></div</div></div></body></html>