<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/clvul/2kgs/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/clvul">Clementine Vulgate</a> &gt; <a href="/la/clvul/2kgs">2 Kings</a> &gt <strong>Chapter 21</strong></div><p><span class="verse"><a name="1">1</a>Duodecim annorum erat Manasses cum regnare cœpisset, et quinquaginta quinque annis regnavit in Jerusalem : nomen matris ejus Haphsiba.</span> <span class="verse"><a name="2">2</a>Fecitque malum in conspectu Domini, juxta idola gentium quas delevit Dominus a facie filiorum Israël.</span> <span class="verse"><a name="3">3</a>Conversusque est, et ædificavit excelsa quæ dissipaverat Ezechias pater ejus : et erexit aras Baal, et fecit lucos sicut fecerat Achab rex Israël, et adoravit omnem militiam cæli, et coluit eam.</span> <span class="verse"><a name="4">4</a>Exstruxitque aras in domo Domini, de qua dixit Dominus : In Jerusalem ponam nomen meum.</span> <span class="verse"><a name="5">5</a>Et exstruxit altaria universæ militiæ cæli in duobus atriis templi Domini.</span> <span class="verse"><a name="6">6</a>Et traduxit filium suum per ignem : et ariolatus est, et observavit auguria, et fecit pythones, et aruspices multiplicavit, ut faceret malum coram Domino, et irritaret eum.</span> <span class="verse"><a name="7">7</a>Posuit quoque idolum luci quem fecerat, in templo Domini, super quod locutus est Dominus ad David, et ad Salomonem filium ejus : In templo hoc, et in Jerusalem quam elegi de cunctis tribubus Israël, ponam nomen meum in sempiternum.</span> <span class="verse"><a name="8">8</a>Et ultra non faciam commoveri pedem Israël de terra quam dedi patribus eorum : si tamen custodierint opere omnia quæ præcepi eis, et universam legem quam mandavit eis servus meus Moyses.</span> <span class="verse"><a name="9">9</a>Illi vero non audierunt : sed seducti sunt a Manasse, ut facerent malum super gentes quas contrivit Dominus a facie filiorum Israël.</span> <span class="verse"><a name="10">10</a>Locutusque est Dominus in manu servorum suorum prophetarum, dicens :</span> <span class="verse"><a name="11">11</a>Quia fecit Manasses rex Juda abominationes istas pessimas, super omnia quæ fecerunt Amorrhæi ante eum, et peccare fecit etiam Judam in immunditiis suis :</span> <span class="verse"><a name="12">12</a>propterea hæc dicit Dominus Deus Israël : Ecce ego inducam mala super Jerusalem et Judam, ut quicumque audierit, tinniant ambæ aures ejus.</span> <span class="verse"><a name="13">13</a>Et extendam super Jerusalem funiculum Samariæ, et pondus domus Achab : et delebo Jerusalem, sicut deleri solent tabulæ : et delens vertam, et ducam crebrius stylum super faciem ejus.</span> <span class="verse"><a name="14">14</a>Dimittam vero reliquias hæreditatis meæ, et tradam eas in manus inimicorum ejus, eruntque in vastitatem, et in rapinam cunctis adversariis suis :</span> <span class="verse"><a name="15">15</a>eo quod fecerint malum coram me, et perseveraverint irritantes me, ex die qua egressi sunt patres eorum ex Ægypto usque ad hanc diem.</span> <span class="verse"><a name="16">16</a>Insuper et sanguinem innoxium fudit Manasses multum nimis, donec impleret Jerusalem usque ad os : absque peccatis suis quibus peccare fecit Judam, ut faceret malum coram Domino.</span> <span class="verse"><a name="17">17</a>Reliqua autem sermonum Manasse, ut universa quæ fecit, et peccatum ejus quod peccavit, nonne hæc scripta sunt in libro sermonum dierum regum Juda ?</span> <span class="verse"><a name="18">18</a>Dormivitque Manasses cum patribus suis, et sepultus est in horto domus suæ, in horto Oza : et regnavit Amon filius ejus pro eo.</span> <span class="verse"><a name="19">19</a>Viginti duorum annorum erat Amon cum regnare cœpisset : duobus quoque annis regnavit in Jerusalem : nomen matris ejus Messalemeth filia Harus de Jeteba.</span> <span class="verse"><a name="20">20</a>Fecitque malum in conspectu Domini, sicut fecerat Manasses pater ejus.</span> <span class="verse"><a name="21">21</a>Et ambulavit in omni via per quam ambulaverat pater ejus, servivitque immunditiis quibus servierat pater ejus, et adoravit eas :</span> <span class="verse"><a name="22">22</a>et dereliquit Dominum Deum patrum suorum, et non ambulavit in via Domini.</span> <span class="verse"><a name="23">23</a>Tetenderuntque ei insidias servi sui, et interfecerunt regem in domo sua.</span> <span class="verse"><a name="24">24</a>Percussit autem populus terræ omnes qui conjuraverant contra regem Amon, et constituerunt sibi regem Josiam filium ejus pro eo.</span> <span class="verse"><a name="25">25</a>Reliqua autem sermonum Amon quæ fecit, nonne hæc scripta sunt in libro sermonum dierum regum Juda ?</span> <span class="verse"><a name="26">26</a>Sepelieruntque eum in sepulchro suo, in horto Oza : et regnavit Josias filius ejus pro eo.</span> </p></div</div></div></body></html>