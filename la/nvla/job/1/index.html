<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/job/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/job">Job</a> &gt <strong>Chapter 1</strong></div><p><span class="verse"><a name="1">1</a>Vir erat in terra Us nomine Iob, et erat vir ille simplex et rectus ac timens Deum et recedens a malo.</span> <span class="verse"><a name="2">2</a>Natique sunt ei septem filii et tres filiae.</span> <span class="verse"><a name="3">3</a>Et fuit possessio eius septem milia ovium et tria milia camelorum, quingenta quoque iuga boum et quingentae asinae ac familia multa nimis; eratque vir ille magnus inter omnes Orientales.</span> <span class="verse"><a name="4">4</a>Et ibant filii eius et faciebant convivium per domos unusquisque in die suo; et mittentes vocabant tres sorores suas, ut comederent et biberent cum eis.</span> <span class="verse"><a name="5">5</a>Cumque in orbem transissent dies convivii, mittebat ad eos Iob et sanctificabat illos; consurgensque diluculo offerebat holocausta pro singulis. Dicebat enim: " Ne forte peccaverint filii mei et benedixerint Deo in cordibus suis ". Sic faciebat Iob cunctis diebus.</span> <span class="verse"><a name="6">6</a>Quadam autem die, cum venissent filii Dei, ut assisterent coram Domino, affuit inter eos etiam Satan.</span> <span class="verse"><a name="7">7</a>Cui dixit Dominus: " Unde venis? ". Qui respondens ait: " Circuivi terram et perambulavi eam ".</span> <span class="verse"><a name="8">8</a>Dixitque Dominus ad eum: " Numquid considerasti servum meum Iob, quod non sit ei similis in terra, homo simplex et rectus ac timens Deum et recedens a malo? ".</span> <span class="verse"><a name="9">9</a>Cui respondens Satan ait: " Numquid Iob frustra timet Deum?</span> <span class="verse"><a name="10">10</a>Nonne tu vallasti eum ac domum eius universamque substantiam per circuitum, operibus manuum eius benedixisti, et possessio eius crevit in terra?</span> <span class="verse"><a name="11">11</a>Sed extende paululum manum tuam et tange cuncta, quae possidet, nisi in faciem benedixerit tibi ".</span> <span class="verse"><a name="12">12</a>Dixit ergo Dominus ad Satan: " Ecce, universa, quae habet, in manu tua sunt; tantum in eum ne extendas manum tuam ". Egressusque est Satan a facie Domini.</span> <span class="verse"><a name="13">13</a>Cum autem quadam die filii et filiae eius comederent et biberent vinum in domo fratris sui primogeniti,</span> <span class="verse"><a name="14">14</a>nuntius venit ad Iob, qui diceret: " Boves arabant, et asinae pascebantur iuxta eos;</span> <span class="verse"><a name="15">15</a>et irruerunt Sabaei tuleruntque eos et pueros percusserunt gladio, et evasi ego solus, ut nuntiarem tibi ".</span> <span class="verse"><a name="16">16</a>Cumque adhuc ille loqueretur, venit alter et dixit: " Ignis Dei cecidit e caelo et ussit oves puerosque consumpsit, et effugi ego solus, ut nuntiarem tibi ".</span> <span class="verse"><a name="17">17</a>Sed et illo adhuc loquente, venit alius et dixit: " Chaldaei fecerunt tres turmas et invaserunt camelos et tulerunt eos necnon et pueros percusserunt gladio, et ego fugi solus, ut nuntiarem tibi ".</span> <span class="verse"><a name="18">18</a>Adhuc loquebatur ille, et ecce alius intravit et dixit: " Filiis tuis et filiabus vescentibus et bibentibus vinum in domo fratris sui primogeniti,</span> <span class="verse"><a name="19">19</a>repente ventus vehemens irruit a regione deserti et concussit quattuor angulos domus; quae corruens oppressit liberos tuos, et mortui sunt, et effugi ego solus, ut nuntiarem tibi ".</span> <span class="verse"><a name="20">20</a>Tunc surrexit Iob et scidit vestimenta sua et, tonso capite, corruens in terram adoravit</span> <span class="verse"><a name="21">21</a>et dixit: Nudus egressus sum de utero matris meaeet nudus revertar illuc.Dominus dedit, Dominus abstulit; sicut Domino placuit, ita factum est:sit nomen Domini benedictum ".</span> <span class="verse"><a name="22">22</a>In omnibus his non peccavit Iob labiis suis neque stultum quid contra Deum locutus est.</span> </p></div</div></div></body></html>