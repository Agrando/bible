<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/job/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/job">Job</a> &gt <strong>Chapter 42</strong></div><p><span class="verse"><a name="1">1</a>Respondens autem Iob Domino dixit:</span> <span class="verse"><a name="2">2</a>" Scio quia omnia potes,et nulla te latet cogitatio.</span> <span class="verse"><a name="3">3</a>Quis est iste, qui celat consiliumabsque scientia?Ideo insipienter locutus sumet mirabilia, quae excederent scientiam meam.</span> <span class="verse"><a name="4">4</a>Audi, et ego loquar;interrogabo te, et responde mihi.</span> <span class="verse"><a name="5">5</a>Auditu auris audivi te;nunc autem oculus meus videt te.</span> <span class="verse"><a name="6">6</a>Idcirco ipse me reprehendoet ago paenitentiam in favilla et cinere ".</span> <span class="verse"><a name="7">7</a>Postquam autem locutus est Dominus verba haec ad Iob, dixit ad Eliphaz Themanitem: " Iratus est furor meus in te et in duos amicos tuos, quoniam non estis locuti coram me rectum sicut servus meus Iob.</span> <span class="verse"><a name="8">8</a>Sumite ergo vobis septem tauros et septem arietes et ite ad servum meum Iob et offerte holocaustum pro vobis; Iob autem servus meus orabit pro vobis. Faciem eius suscipiam, ut non vobis imputetur stultitia; neque enim locuti estis ad me recta sicut servus meus Iob ".</span> <span class="verse"><a name="9">9</a>Abierunt ergo Eliphaz Themanites et Baldad Suhites et Sophar Naamathites et fecerunt, sicut locutus fuerat Dominus ad eos, et suscepit Dominus faciem Iob.</span> <span class="verse"><a name="10">10</a>Dominus vertit sortem Iob, cum oraret ille pro amicis suis; et addidit Dominus omnia, quaecumque fuerant Iob, duplicia.</span> <span class="verse"><a name="11">11</a>Venerunt autem ad eum omnes fratres sui et universae sorores suae et cuncti, qui noverant eum prius; et comederunt cum eo panem in domo eius et moverunt super eum caput et consolati sunt eum super omni malo, quod intulerat Dominus super eum; et dederunt ei unusquisque argenteum unum et inaurem auream unam.</span> <span class="verse"><a name="12">12</a>Dominus autem benedixit novissimis Iob magis quam principio eius; et facta sunt ei quattuordecim milia ovium et sex milia camelorum et mille iuga boum et mille asinae.</span> <span class="verse"><a name="13">13</a>Et fuerunt ei septem filii et tres filiae;</span> <span class="verse"><a name="14">14</a>et vocavit nomen unius Columbam et nomen secundae Cassiam et nomen tertiae Cornustibii.</span> <span class="verse"><a name="15">15</a>Non sunt autem inventae mulieres speciosae sicut filiae Iob in universa terra; deditque eis pater suus hereditatem inter fratres earum.</span> <span class="verse"><a name="16">16</a>Vixit autem Iob post haec centum quadraginta annis et vidit filios suos et filios filiorum suorum usque ad quartam generationem; et mortuus est senex et plenus dierum.</span> </p></div</div></div></body></html>