<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2sam/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2sam">2 Samuel</a> &gt <strong>Chapter 8</strong></div><p><span class="verse"><a name="1">1</a>Factum est autem post haec, percussit David Philisthim et humiliavit eos; et tulit David Geth et urbes eius de manu Philisthim.</span> <span class="verse"><a name="2">2</a>Et percussit Moab et mensus est eos funiculo sternens eos in terra; mensus est autem duos funiculos ad occidendum et unum funiculum plenum ad vivificandum; factusque est Moab David serviens sub tributo.</span> <span class="verse"><a name="3">3</a>Et percussit David Adadezer filium Rohob regem Soba, quando profectus est, ut dominaretur super flumen Euphraten.</span> <span class="verse"><a name="4">4</a>Et captis David ex parte eius mille septingentis equitibus et viginti milibus peditum, subnervavit omnes iugales curruum; dereliquit autem ex eis centum currus.</span> <span class="verse"><a name="5">5</a>Venit quoque Syria Damasci, ut praesidium ferret Adadezer regi Soba, et percussit David de Syria viginti duo milia virorum;</span> <span class="verse"><a name="6">6</a>et posuit David praesidium in Syria Damasci; factaque est Syria David serviens sub tributo. Et auxiliatus est Dominus David in omnibus, ad quaecumque profectus est.</span> <span class="verse"><a name="7">7</a>Et tulit David arma aurea, quae habebant servi Adadezer, et detulit ea in Ierusalem;</span> <span class="verse"><a name="8">8</a>et de Tebah et de Berothai civitatibus Adadezer tulit rex David aes multum nimis.</span> <span class="verse"><a name="9">9</a>Audivit autem Thou rex Emath quod percussisset David omne robur Adadezer</span> <span class="verse"><a name="10">10</a>et misit Thou Adoram filium suum ad regem David, ut salutaret eum congratulans et gratias ageret eo quod pugnasset cum Adadezer et percussisset eum; hostis quippe erat Thou Adadezer. Attulit autem Adoram et vasa argentea et vasa aurea et vasa aerea,</span> <span class="verse"><a name="11">11</a>quae et ipsa sanctificavit rex David Domino cum argento et auro, quae sanctificaverat de universis gentibus, quas subegerat:</span> <span class="verse"><a name="12">12</a>de Syria et Moab et filiis Ammon et Philisthim et Amalec et de manibus Adadezer filii Rohob regis Soba.</span> <span class="verse"><a name="13">13</a>Fecit quoque sibi David nomen cum reverteretur, percussa Idumaea in valle Salis, caesis decem et octo milibus.</span> <span class="verse"><a name="14">14</a>Et posuit in Idumaea praesidia; et facta est universa Idumaea serviens David. Et auxiliatus est Dominus David in omnibus, ad quaecumque profectus est.</span> <span class="verse"><a name="15">15</a>Et regnavit David super omnem Israel; faciebat quoque David iudicium et iustitiam omni populo suo.</span> <span class="verse"><a name="16">16</a>Ioab autem filius Sarviae erat super exercitum; porro Iosaphat filius Ahilud erat a commentariis,</span> <span class="verse"><a name="17">17</a>et Sadoc filius Achitob et Abiathar filius Achimelech sacerdotes, et Saraias scriba.</span> <span class="verse"><a name="18">18</a>Banaias autem filius Ioiadae super Cherethi et Phelethi; filii autem David sacerdotes erant.</span> </p></div</div></div></body></html>