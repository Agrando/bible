<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2sam/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2sam">2 Samuel</a> &gt <strong>Chapter 1</strong></div><p><span class="verse"><a name="1">1</a>Factum est autem, postquam mortuus est Saul, ut David re verteretur a caede Amalec et maneret in Siceleg dies duos.</span> <span class="verse"><a name="2">2</a>In die autem tertia apparuit homo veniens de castris Saul veste conscissa et pulvere aspersus caput; et, ut venit ad David, cecidit super faciem suam et adoravit.</span> <span class="verse"><a name="3">3</a>Dixitque ad eum David: " Unde venis? ". Qui ait ad eum: " De castris Israel fugi ".</span> <span class="verse"><a name="4">4</a>Et dixit ad eum David: " Quid enim factum est? Indica mihi ". Qui ait: " Fugit populus ex proelio, et multi corruentes e populo mortui sunt; sed et Saul et Ionathan filius eius interierunt ".</span> <span class="verse"><a name="5">5</a>Dixitque David ad adulescentem, qui nuntiabat ei: " Unde scis quia mortuus est Saul et Ionathan filius eius? ".</span> <span class="verse"><a name="6">6</a>Et ait adulescens, qui narrabat ei: " Casu veni in montem Gelboe, et Saul incumbebat super hastam suam. Porro currus et equites appropinquabant ei,</span> <span class="verse"><a name="7">7</a>et conversus post tergum suum vidensque me vocavit. Cui cum respondissem: Adsum,</span> <span class="verse"><a name="8">8</a>dixit mihi: "Quisnam es tu?". Et dixi ad eum: Amalecites ego sum.</span> <span class="verse"><a name="9">9</a>Et locutus est mihi: "Sta super me et interfice me, quoniam tenent me angustiae, et adhuc tota anima mea in me est".</span> <span class="verse"><a name="10">10</a>Stansque super eum occidi illum; sciebam enim quod vivere non poterat post ruinam. Et tuli diadema, quod erat in capite eius, et armillam de brachio illius et attuli ad te dominum meum huc ".</span> <span class="verse"><a name="11">11</a>Apprehendens autem David vestimenta sua scidit omnesque viri, qui erant cum eo;</span> <span class="verse"><a name="12">12</a>et planxerunt et fleverunt et ieiunaverunt usque ad vesperam super Saul et super Ionathan filium eius et super populum Domini et super domum Israel, quod corruissent gladio.</span> <span class="verse"><a name="13">13</a>Dixitque David ad iuvenem, qui nuntiaverat ei: " Unde es? ". Qui respondit: " Filius hominis advenae Amalecitae ego sum ".</span> <span class="verse"><a name="14">14</a>Et ait ad eum David: " Quare non timuisti mittere manum tuam, ut occideres christum Domini? ".</span> <span class="verse"><a name="15">15</a>Vocansque David unum de pueris ait: " Accedens irrue in eum ". Qui percussit illum, et mortuus est.</span> <span class="verse"><a name="16">16</a>Et ait ad eum David: " Sanguis tuus super caput tuum; os enim tuum locutum est adversum te dicens: "Ego interfeci christum Domini" ".</span> <span class="verse"><a name="17">17</a>Planxit autem David planctum huiuscemodi super Saul et super Ionathan filium eius;</span> <span class="verse"><a name="18">18</a>et praecepit, ut docerent filios Iudae canticum Arcus, sicut scriptum est in libro Iusti, et ait:</span> <span class="verse"><a name="19">19</a>" Incliti, o Israel, super montes tuos interfecti,quomodo ceciderunt fortes!</span> <span class="verse"><a name="20">20</a>Nolite annuntiare in Gethneque annuntietis in compitis Ascalonis,ne forte laetentur filiae Philisthim,ne exsultent filiae incircumcisorum.</span> <span class="verse"><a name="21">21</a>Montes Gelboe, nec ros nec pluviae veniant super vos,neque sint agri oblationum!Quia ibi abiectus est clipeus fortium,clipeus Saul, quasi non esset unctus oleo.</span> <span class="verse"><a name="22">22</a>A sanguine interfectorum, ab adipe fortiumarcus Ionathan numquam rediit retrorsum,et gladius Saul non est reversus inanis.</span> <span class="verse"><a name="23">23</a>Saul et Ionathan amabiles et decori in vita sua,in morte quoque non sunt divisi,aquilis velociores, leonibus fortiores.</span> <span class="verse"><a name="24">24</a>Filiae Israel, super Saul flete,qui vestiebat vos coccino in deliciis, qui praebebat ornamenta aurea cultui vestro.</span> <span class="verse"><a name="25">25</a>Quomodo ceciderunt fortes in proelio!Ionathan in excelsis tuis occisus est.</span> <span class="verse"><a name="26">26</a>Doleo super te, frater mi Ionathan,suavis nimis mihi;mirabilis amor tuus mihisuper amorem mulierum.</span> <span class="verse"><a name="27">27</a>Quomodo ceciderunt fortes,et perierunt arma bellica! ".</span> </p></div</div></div></body></html>