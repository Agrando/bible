<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2sam/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2sam">2 Samuel</a> &gt <strong>Chapter 14</strong></div><p><span class="verse"><a name="1">1</a>Intellegens autem Ioab filius Sarviae quod cor regis ver sum esset ad Absalom,</span> <span class="verse"><a name="2">2</a>misit Thecuam et tulit inde mulierem sapientem dixitque ad eam: " Lugere te simula et induere veste lugubri et ne ungaris oleo, ut sis quasi mulier plurimo iam tempore lugens mortuum.</span> <span class="verse"><a name="3">3</a>Et ingredieris ad regem et loqueris ad eum sermones huiuscemodi ". Posuit autem Ioab verba in ore eius.</span> <span class="verse"><a name="4">4</a>Itaque, cum ingressa fuisset mulier Thecuites ad regem, cecidit coram eo super terram et adoravit et dixit: " Serva me, rex ".</span> <span class="verse"><a name="5">5</a>Et ait ad eam rex: " Quid causae habes? ". Quae respondit: " Heu, mulier vidua ego sum: mortuus est vir meus.</span> <span class="verse"><a name="6">6</a>Et ancillae tuae erant duo filii, qui rixati sunt adversum se in agro, nullusque erat, qui eos interveniens prohibere posset; et percussit alter alterum et interfecit eum.</span> <span class="verse"><a name="7">7</a>Et ecce consurgens universa cognatio adversum ancillam tuam dicit: Trade eum, qui percussit fratrem suum, ut occidamus eum pro anima fratris sui, quem interfecit, et deleamus heredem". Et quaerunt exstinguere scintillam meam, quae relicta est, ut non supersit viro meo nomen et reliquiae super terram ".</span> <span class="verse"><a name="8">8</a>Et ait rex ad mulierem: " Vade in domum tuam, et ego iubebo de te ".</span> <span class="verse"><a name="9">9</a>Dixitque mulier Thecuites ad regem: " In me, domine mi rex, iniquitas et in domum patris mei; rex autem et thronus eius sit innocens ".</span> <span class="verse"><a name="10">10</a>Et ait rex: " Qui contradixerit tibi, adduc eum ad me, et ultra non addet ut tangat te ".</span> <span class="verse"><a name="11">11</a>Quae ait: " Recordetur rex Domini Dei sui, ut non augeat ultor sanguinis perniciem, et nequaquam interficiant filium meum ". Qui ait: " Vivit Dominus, quia non cadet de capillis filii tui super terram ".</span> <span class="verse"><a name="12">12</a>Dixit ergo mulier: " Loquatur ancilla tua ad dominum meum regem verbum . Et ait: " Loquere ".</span> <span class="verse"><a name="13">13</a>Dixitque mulier: " Quare cogitasti istiusmodi rem contra populum Dei? Eo enim quod rex locutus est verbum istud, hoc est quasi delictum, quia rex noluit reducere eiectum suum.</span> <span class="verse"><a name="14">14</a>Omnes morimur et quasi aquae sumus, quae delabuntur in terram, quae non colliguntur; nec tamen vult perire Deus animam, sed retractat cogitans, ne penitus pereat, qui abiectus est.</span> <span class="verse"><a name="15">15</a>Nunc igitur veni, ut loquar ad regem dominum meum verbum hoc, quia populus terruit me. Et dixit ancilla tua: Loquar ad regem, si quo modo faciat rex verbum ancillae suae.</span> <span class="verse"><a name="16">16</a>Nam audiet rex, ut liberet ancillam suam de manu illius, qui vult delere me et filium meum simul de hereditate Dei.</span> <span class="verse"><a name="17">17</a>Dixit ergo ancilla tua: Fiat verbum domini mei regis mihi in quietem. Sicut enim angelus Dei, sic est dominus meus rex, ut audiat et discernat bonum et malum. Et Dominus Deus tuus sit tecum! ".</span> <span class="verse"><a name="18">18</a>Et respondens rex dixit ad mulierem: " Ne abscondas a me verbum, quod te interrogo ". Dixitque mulier: " Loquatur dominus meus rex ".</span> <span class="verse"><a name="19">19</a>Et ait rex: " Numquid manus Ioab tecum est in omnibus istis? ". Respondit mulier et ait: " Per salutem animae tuae, domine mi rex, nec ad dextram nec ad sinistram potest deviari ab omnibus his, quae locutus est dominus meus rex; servus enim tuus Ioab ipse praecepit mihi et ipse posuit in os ancillae tuae omnia verba haec;</span> <span class="verse"><a name="20">20</a>ut verterem figuram rei huius, servus tuus Ioab fecit istud. Tu autem, domine mi, sapiens es, sicut habet sapientiam angelus Dei, ut intellegas omnia, quae fiunt super terram ".</span> <span class="verse"><a name="21">21</a>Et ait rex ad Ioab: " Ecce hoc facio; vade igitur et revoca puerum Absalom ".</span> <span class="verse"><a name="22">22</a>Cadensque Ioab super faciem suam in terram adoravit et benedixit regi. Et dixit Ioab: " Hodie intellexit servus tuus quia inveni gratiam in oculis tuis, domine mi rex; fecisti enim sermonem servi tui ".</span> <span class="verse"><a name="23">23</a>Surrexit ergo Ioab et abiit in Gesur et adduxit Absalom in Ierusalem.</span> <span class="verse"><a name="24">24</a>Dixit autem rex: " Revertatur in domum suam et faciem meam non videat . Reversus est itaque Absalom in domum suam et faciem regis non vidit.</span> <span class="verse"><a name="25">25</a>Porro sicut Absalom vir non erat pulcher in omni Israel, qui valde laudaretur, a vestigio pedis usque ad verticem non erat in eo ulla macula.</span> <span class="verse"><a name="26">26</a>Et quando tondebatur capillus - semel autem in anno tondebatur, quia gravabat eum caesaries - ponderabat capillos capitis sui ducentis siclis pondere regio.</span> <span class="verse"><a name="27">27</a>Nati sunt autem Absalom filii tres et filia una, nomine Thamar, eleganti forma.</span> <span class="verse"><a name="28">28</a>Mansitque Absalom Ierusalem duobus annis et faciem regis non vidit.</span> <span class="verse"><a name="29">29</a>Misit itaque ad Ioab, ut mitteret eum ad regem; qui noluit venire ad eum. Cumque secundo misisset, et ille noluisset venire,</span> <span class="verse"><a name="30">30</a>dixit servis suis: " Videte agrum Ioab iuxta agrum meum habentem messem hordei; ite igitur et succendite eum igni ". Succenderunt ergo servi Absalom segetem igni. Et venientes servi Ioab, scissis vestibus suis, dixerunt: " Succenderunt servi Absalom agrum igni! ".</span> <span class="verse"><a name="31">31</a>Surrexitque Ioab et venit ad Absalom in domum eius et dixit: " Quare succenderunt servi tui segetem meam igni? ".</span> <span class="verse"><a name="32">32</a>Et respondit Absalom ad Ioab: " Misi ad te obsecrans, ut venires ad me, et mitterem te ad regem, ut diceres ei: "Quare veni de Gesur? Melius mihi erat adhuc ibi esse". Obsecro ergo, ut videam faciem regis; quod si est in me iniquitas, interficiat me ".</span> <span class="verse"><a name="33">33</a>Ingressus Ioab ad regem nuntiavit ei. Vocatusque Absalom intravit ad regem et adoravit super faciem in terra coram eo; osculatusque est rex Absalom.</span> </p></div</div></div></body></html>