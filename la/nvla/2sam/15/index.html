<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2sam/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2sam">2 Samuel</a> &gt <strong>Chapter 15</strong></div><p><span class="verse"><a name="1">1</a>Post haec fecit sibi Absalom currus et equos et quinqua ginta viros, qui praecederent eum.</span> <span class="verse"><a name="2">2</a>Et mane consurgens Absalom stabat iuxta viam portae; et omnem virum, qui habebat negotium, ut veniret ad regis iudicium, vocabat Absalom ad se et dicebat: " De qua civitate es tu? ". Qui respondens aiebat: " Ex una tribu Israel ego sum servus tuus ".</span> <span class="verse"><a name="3">3</a>Respondebatque ei Absalom: " Vide, sermones tui sunt boni et iusti, sed non est qui te audiat constitutus a rege ". Dicebatque Absalom:</span> <span class="verse"><a name="4">4</a>" Quis me constituat iudicem in terra, ut ad me veniant omnes, qui habent negotium iudicandum, et iustificem eos? ".</span> <span class="verse"><a name="5">5</a>Sed et cum accederet ad eum homo, ut se prostraret coram illo, extendebat manum suam et apprehendens osculabatur eum.</span> <span class="verse"><a name="6">6</a>Faciebatque hoc omni Israel, qui veniebat ad iudicium, ut audiretur a rege, et sollicitabat corda virorum Israel.</span> <span class="verse"><a name="7">7</a>Post quattuor autem annos dixit Absalom ad regem: " Vadam, quaeso, et reddam in Hebron vota mea, quae vovi Domino.</span> <span class="verse"><a name="8">8</a>Votum enim vovit servus tuus, cum esset in Gesur Syriae, dicens: Si reduxerit me Dominus in Ierusalem, sacrificabo Domino ".</span> <span class="verse"><a name="9">9</a>Dixitque ei rex. " Vade in pace ". Et surrexit et abiit in Hebron.</span> <span class="verse"><a name="10">10</a>Misit autem Absalom exploratores in universas tribus Israel dicens: " Statim ut audieritis clangorem bucinae, dicite: "Factus est rex Absalom in Hebron" ".</span> <span class="verse"><a name="11">11</a>Porro cum Absalom ierunt ducenti viri de Ierusalem vocati, euntes simplici corde et causam penitus ignorantes.</span> <span class="verse"><a name="12">12</a>Accersivit quoque Absalom, cum immolaret victimas, Achitophel Gilonitem consiliarium David de civitate sua Gilo. Et facta est coniuratio valida; populusque concurrens augebatur cum Absalom.</span> <span class="verse"><a name="13">13</a>Venit igitur nuntius ad David dicens: " Toto corde universus Israel sequitur Absalom ".</span> <span class="verse"><a name="14">14</a>Et ait David servis suis, qui erant cum eo in Ierusalem: " Surgite, fugiamus; neque enim erit nobis effugium a facie Absalom. Festinate egredi, ne festinans occupet nos et impellat super nos ruinam et percutiat civitatem in ore gladii ".</span> <span class="verse"><a name="15">15</a>Dixeruntque servi regis ad eum: " In omnibus, quaecumque elegerit dominus noster rex, ecce servi tui sumus ".</span> <span class="verse"><a name="16">16</a>Egressus est ergo rex et universa domus eius post eum et dereliquit rex decem mulieres concubinas ad custodiendam domum.</span> <span class="verse"><a name="17">17</a>Egressusque rex et omnis populus post eum steterunt ad ultimam domum.</span> <span class="verse"><a name="18">18</a>Et universi servi eius transierunt iuxta eum; et omnes Cherethi et Phelethi et omnes Getthaei, sescenti viri, qui secuti eum fuerant de Geth, transierunt coram rege.</span> <span class="verse"><a name="19">19</a>Dixit autem rex ad Ethai Getthaeum: " Cur venis etiam tu nobiscum? Revertere et habita cum rege, quia alienigena es, immo et exsul de loco tuo.</span> <span class="verse"><a name="20">20</a>Heri venisti, et hodie compellam te vagari nobiscum, cum ego vadam, quo iturus sum? Revertere et reduc tecum fratres tuos, et Dominus faciat tecum misericordiam et veritatem ".</span> <span class="verse"><a name="21">21</a>Et respondit Ethai regi dicens: " Vivit Dominus et vivit dominus meus rex, in quocumque loco fuerit dominus meus rex, sive ad mortem sive ad vitam, ibi erit servus tuus ".</span> <span class="verse"><a name="22">22</a>Et ait David Ethai: " Veni et transi ". Et transivit Ethai Getthaeus et omnes viri eius et omnes parvuli, qui cum eo erant.</span> <span class="verse"><a name="23">23</a>Omnisque terra flebat voce magna, et universus populus transibat. Rex quoque transgrediebatur torrentem Cedron, et cunctus populus incedebat contra viam deserti.</span> <span class="verse"><a name="24">24</a>Venit autem et Sadoc et universi Levitae cum eo portantes arcam foederis Dei; et deposuerunt arcam Dei. Et sacrificavit Abiathar, donec omnis populus egressus fuerat de civitate.</span> <span class="verse"><a name="25">25</a>Et dixit rex ad Sadoc: " Reporta arcam Dei in urbem. Si invenero gratiam in oculis Domini, reducet me et ostendet mihi eam et habitationem suam.</span> <span class="verse"><a name="26">26</a>Si autem dixerit: "Non places mihi", praesto sum: faciat, quod bonum est coram se ".</span> <span class="verse"><a name="27">27</a>Et dixit rex ad Sadoc sacerdotem: " Videsne? Revertere in civitatem in pace; et Achimaas filius tuus et Ionathan filius Abiathar, duo filii vestri sint vobiscum.</span> <span class="verse"><a name="28">28</a>Ecce ego morabor ad vada deserti, donec veniat sermo a vobis indicans mihi ".</span> <span class="verse"><a name="29">29</a>Reportaverunt igitur Sadoc et Abiathar arcam Dei Ierusalem et manserunt ibi.</span> <span class="verse"><a name="30">30</a>Porro David ascendebat clivum Olivarum scandens et flens, operto capite et nudis pedibus incedens; sed et omnis populus, qui erat cum eo, operto capite ascendebat plorans.</span> <span class="verse"><a name="31">31</a>Nuntiatum est autem David quod et Achitophel esset in coniuratione cum Absalom; dixitque David: " Infatua, quaeso, Domine, consilium Achitophel .</span> <span class="verse"><a name="32">32</a>Cumque ascendisset David summitatem montis, in quo adorabatur Deus, ecce occurrit ei Chusai Arachites, scissa veste et terra pleno capite.</span> <span class="verse"><a name="33">33</a>Et dixit ei David: " Si veneris mecum, eris mihi oneri;</span> <span class="verse"><a name="34">34</a>Si autem in civitatem revertaris et dixeris Absalom: "Servus tuus ego, rex, ero; servus patris tui ego fui prius, nunc autem ego sum servus tuus", dissipabis mihi consilium Achitophel.</span> <span class="verse"><a name="35">35</a>Habes autem tecum Sadoc et Abiathar sacerdotes; et omne verbum, quodcumque audieris de domo regis, indicabis Sadoc et Abiathar sacerdotibus.</span> <span class="verse"><a name="36">36</a>Sunt autem cum eis duo filii eorum: Achimaas Sadoc et Ionathan Abiathar; et mittetis per eos ad me omne verbum, quod audieritis ".</span> <span class="verse"><a name="37">37</a>Veniente ergo Chusai amico David in civitatem, Absalom quoque ingressus est Ierusalem.</span> </p></div</div></div></body></html>