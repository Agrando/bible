<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rom/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rom">Romans</a> &gt <strong>Chapter 12</strong></div><p><span class="verse"><a name="1">1</a>Obsecro itaque vos, fratres, per misericordiam Dei, ut exhibeatis corpora vestra hostiam viventem, sanctam, Deo placentem, rationabile obsequium vestrum;</span> <span class="verse"><a name="2">2</a>et nolite conformari huic saeculo, sed transformamini renovatione mentis, ut probetis quid sit voluntas Dei, quid bonum et bene placens et perfectum.</span> <span class="verse"><a name="3">3</a>Dico enim per gratiam, quae data est mihi, omnibus, qui sunt inter vos, non altius sapere quam oportet sapere, sed sapere ad sobrietatem, unicuique sicut Deus divisit mensuram fidei.</span> <span class="verse"><a name="4">4</a>Sicut enim in uno corpore multa membra habemus, omnia autem membra non eundem actum habent,</span> <span class="verse"><a name="5">5</a>ita multi unum corpus sumus in Christo, singuli autem alter alterius membra.</span> <span class="verse"><a name="6">6</a>Habentes autem donationes secundum gratiam, quae data est nobis, differentes: sive prophetiam, secundum rationem fidei;</span> <span class="verse"><a name="7">7</a>sive ministerium, in ministrando; sive qui docet, in doctrina;</span> <span class="verse"><a name="8">8</a>sive qui exhortatur, in exhortando; qui tribuit, in simplicitate; qui praeest, in sollicitudine; qui miseretur, in hilaritate.</span> <span class="verse"><a name="9">9</a>Dilectio sine simulatione. Odientes malum, adhaerentes bono;</span> <span class="verse"><a name="10">10</a>caritate fraternitatis invicem diligentes, honore invicem praevenientes,</span> <span class="verse"><a name="11">11</a>sollicitudine non pigri, spiritu ferventes, Domino servientes,</span> <span class="verse"><a name="12">12</a>spe gaudentes, in tribulatione patientes, orationi instantes,</span> <span class="verse"><a name="13">13</a>necessitatibus sanctorum communicantes, hospitalitatem sectantes.</span> <span class="verse"><a name="14">14</a>Benedicite persequentibus; benedicite et nolite maledicere!</span> <span class="verse"><a name="15">15</a>Gaudere cum gaudentibus, flere cum flentibus.</span> <span class="verse"><a name="16">16</a>Idipsum invicem sentientes, non alta sapientes, sed humilibus consentientes. Nolite esse prudentes apud vosmetipsos.</span> <span class="verse"><a name="17">17</a>Nulli malum pro malo reddentes; providentes bona coram omnibus hominibus;</span> <span class="verse"><a name="18">18</a>si fieri potest, quod ex vobis est, cum omnibus hominibus pacem habentes;</span> <span class="verse"><a name="19">19</a>non vosmetipsos vindicantes, carissimi, sed date locum irae, scriptum est enim: " Mihi vindicta, ego retribuam ", dicit Dominus.</span> <span class="verse"><a name="20">20</a>Sed si esurierit inimicus tuus, ciba illum; si sitit, potum da illi. Hoc enim faciens, carbones ignis congeres super caput eius.</span> <span class="verse"><a name="21">21</a>Noli vinci a malo, sed vince in bono malum.</span> </p></div</div></div></body></html>