<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rom/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rom">Romans</a> &gt <strong>Chapter 9</strong></div><p><span class="verse"><a name="1">1</a>Veritatem dico in Christo, non mentior, testimonium mihi per hibente conscientia mea in Spiritu Sancto,</span> <span class="verse"><a name="2">2</a>quoniam tristitia est mihi magna, et continuus dolor cordi meo.</span> <span class="verse"><a name="3">3</a>Optarem enim ipse ego anathema esse a Christo pro fratribus meis, cognatis meis secundum carnem,</span> <span class="verse"><a name="4">4</a>qui sunt Israelitae, quorum adoptio est filiorum et gloria et testamenta et legislatio et cultus et promissiones,</span> <span class="verse"><a name="5">5</a>quorum sunt patres, et ex quibus Christus secundum carnem: qui est super omnia Deus benedictus in saecula. Amen.</span> <span class="verse"><a name="6">6</a>Non autem quod exciderit verbum Dei. Non enim omnes, qui ex Israel, hi sunt Israel;</span> <span class="verse"><a name="7">7</a>neque quia semen sunt Abrahae, omnes filii, sed: " In Isaac vocabitur tibi semen ".</span> <span class="verse"><a name="8">8</a>Id est, non qui filii carnis, hi filii Dei, sed qui filii sunt promissionis, aestimantur semen;</span> <span class="verse"><a name="9">9</a>promissionis enim verbum hoc est: " Secundum hoc tempus veniam, et erit Sarae filius ".</span> <span class="verse"><a name="10">10</a>Non solum autem, sed et Rebecca ex uno concubitum habens, Isaac patre nostro;</span> <span class="verse"><a name="11">11</a>cum enim nondum nati fuissent aut aliquid egissent bonum aut malum, ut secundum electionem propositum Dei maneret,</span> <span class="verse"><a name="12">12</a>non ex operibus sed ex vocante dictum est ei: " Maior serviet minori ";</span> <span class="verse"><a name="13">13</a>sicut scriptum est: " Iacob dilexi, Esau autem odio habui ".</span> <span class="verse"><a name="14">14</a>Quid ergo dicemus? Numquid iniustitia apud Deum? Absit!</span> <span class="verse"><a name="15">15</a>Moysi enim dicit: " Miserebor, cuius misereor, et misericordiam praestabo, cui misericordiam praesto ".</span> <span class="verse"><a name="16">16</a>Igitur non volentis neque currentis sed miserentis Dei.</span> <span class="verse"><a name="17">17</a>Dicit enim Scriptura pharaoni: " In hoc ipsum excitavi te, ut ostendam in te virtutem meam, et ut annuntietur nomen meum in universa terra ".</span> <span class="verse"><a name="18">18</a>Ergo, cuius vult, miseretur et, quem vult, indurat.</span> <span class="verse"><a name="19">19</a>Dices itaque mihi: " Quid ergo adhuc queritur? Voluntati enim eius quis restitit? ".</span> <span class="verse"><a name="20">20</a>O homo, sed tu quis es, qui respondeas Deo? Numquid dicet figmentum ei, qui se finxit: " Quid me fecisti sic? ".</span> <span class="verse"><a name="21">21</a>An non habet potestatem figulus luti ex eadem massa facere aliud quidem vas in honorem, aliud vero in ignominiam?</span> <span class="verse"><a name="22">22</a>Quod si volens Deus ostendere iram et notam facere potentiam suam, sustinuit in multa patientia vasa irae aptata in interitum;</span> <span class="verse"><a name="23">23</a>et ut ostenderet divitias gloriae suae in vasa misericordiae, quae praeparavit in gloriam,</span> <span class="verse"><a name="24">24</a>quos et vocavit nos non solum ex Iudaeis sed etiam ex gentibus?</span> <span class="verse"><a name="25">25</a>Sicut et in Osee dicit: Vocabo Non plebem meam Plebem meamet Non dilectam Dilectam.</span> <span class="verse"><a name="26">26</a>Et erit: in loco, ubi dictum est eis:Non plebs mea vos",ibi vocabuntur Filii Dei vivi ".</span> <span class="verse"><a name="27">27</a>Isaias autem clamat pro Israel: " Si fuerit numerus filiorum Israel tamquam arena maris, reliquiae salvae fient.</span> <span class="verse"><a name="28">28</a>Verbum enim consummans et brevians faciet Dominus super terram ".</span> <span class="verse"><a name="29">29</a>Et sicut praedixit Isaias: Nisi Dominus Sabaoth reliquisset nobis semen,sicut Sodoma facti essemuset sicut Gomorra similes fuissemus ".</span> <span class="verse"><a name="30">30</a>Quid ergo dicemus? Quod gentes, quae non sectabantur iustitiam, apprehenderunt iustitiam, iustitiam autem, quae ex fide est;</span> <span class="verse"><a name="31">31</a>Israel vero sectans legem iustitiae in legem non pervenit.</span> <span class="verse"><a name="32">32</a>Quare? Quia non ex fide sed quasi ex operibus; offenderunt in lapidem offensionis,</span> <span class="verse"><a name="33">33</a>sicut scriptum est: Ecce pono in Sion lapidem offensionis et petram scandali;et, qui credit in eo, non confundetur ".</span> </p></div</div></div></body></html>