<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rom/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rom">Romans</a> &gt <strong>Chapter 8</strong></div><p><span class="verse"><a name="1">1</a>Nihil ergo nunc damnationis est his, qui sunt in Christo Iesu;</span> <span class="verse"><a name="2">2</a>lex enim Spiritus vitae in Christo Iesu liberavit te a lege peccati et mortis.</span> <span class="verse"><a name="3">3</a>Nam, quod impossibile erat legi, in quo infirmabatur per carnem, Deus Filium suum mittens in similitudine carnis peccati et pro peccato, damnavit peccatum in carne,</span> <span class="verse"><a name="4">4</a>ut iustitia legis impleretur in nobis, qui non secundum carnem ambulamus sed secundum Spiritum.</span> <span class="verse"><a name="5">5</a>Qui enim secundum carnem sunt, quae carnis sunt, sapiunt; qui vero secundum Spiritum, quae sunt Spiritus.</span> <span class="verse"><a name="6">6</a>Nam sapientia carnis mors, sapientia autem Spiritus vita et pax;</span> <span class="verse"><a name="7">7</a>quoniam sapientia carnis inimicitia est in Deum, legi enim Dei non subicitur nec enim potest.</span> <span class="verse"><a name="8">8</a>Qui autem in carne sunt, Deo placere non possunt.</span> <span class="verse"><a name="9">9</a>Vos autem in carne non estis sed in Spiritu, si tamen Spiritus Dei habitat in vobis. Si quis autem Spiritum Christi non habet, hic non est eius.</span> <span class="verse"><a name="10">10</a>Si autem Christus in vobis est, corpus quidem mortuum est propter peccatum, Spiritus vero vita propter iustitiam.</span> <span class="verse"><a name="11">11</a>Quod si Spiritus eius, qui suscitavit Iesum a mortuis, habitat in vobis, qui suscitavit Christum a mortuis vivificabit et mortalia corpora vestra per inhabitantem Spiritum suum in vobis.</span> <span class="verse"><a name="12">12</a>Ergo, fratres, debitores sumus non carni, ut secundum carnem vivamus.</span> <span class="verse"><a name="13">13</a>Si enim secundum carnem vixeritis, moriemini; si autem Spiritu opera corporis mortificatis, vivetis.</span> <span class="verse"><a name="14">14</a>Quicumque enim Spiritu Dei aguntur, hi filii Dei sunt.</span> <span class="verse"><a name="15">15</a>Non enim accepistis spiritum servitutis iterum in timorem, sed accepistis Spiritum adoptionis filiorum, in quo clamamus: " Abba, Pater! .</span> <span class="verse"><a name="16">16</a>Ipse Spiritus testimonium reddit una cum spiritu nostro, quod sumus filii Dei.</span> <span class="verse"><a name="17">17</a>Si autem filii, et heredes: heredes quidem Dei, coheredes autem Christi, si tamen compatimur, ut et conglorificemur.</span> <span class="verse"><a name="18">18</a>Existimo enim quod non sunt condignae passiones huius temporis ad futuram gloriam, quae revelanda est in nobis.</span> <span class="verse"><a name="19">19</a>Nam exspectatio creaturae revelationem filiorum Dei exspectat;</span> <span class="verse"><a name="20">20</a>vanitati enim creatura subiecta est, non volens sed propter eum, qui subiecit, in spem,</span> <span class="verse"><a name="21">21</a>quia et ipsa creatura liberabitur a servitute corruptionis in libertatem gloriae filiorum Dei.</span> <span class="verse"><a name="22">22</a>Scimus enim quod omnis creatura congemiscit et comparturit usque adhuc;</span> <span class="verse"><a name="23">23</a>non solum autem, sed et nos ipsi primitias Spiritus habentes, et ipsi intra nos gemimus adoptionem filiorum exspectantes, redemptionem corporis nostri.</span> <span class="verse"><a name="24">24</a>Spe enim salvi facti sumus; spes autem, quae videtur, non est spes; nam, quod videt, quis sperat?</span> <span class="verse"><a name="25">25</a>Si autem, quod non videmus, speramus, per patientiam exspectamus.</span> <span class="verse"><a name="26">26</a>Similiter autem et Spiritus adiuvat infirmitatem nostram; nam quid oremus, sicut oportet, nescimus, sed ipse Spiritus interpellat gemitibus inenarrabilibus;</span> <span class="verse"><a name="27">27</a>qui autem scrutatur corda, scit quid desideret Spiritus, quia secundum Deum postulat pro sanctis.</span> <span class="verse"><a name="28">28</a>Scimus autem quoniam diligentibus Deum omnia cooperantur in bonum, his, qui secundum propositum vocati sunt.</span> <span class="verse"><a name="29">29</a>Nam, quos praescivit, et praedestinavit conformes fieri imaginis Filii eius, ut sit ipse primogenitus in multis fratribus;</span> <span class="verse"><a name="30">30</a>quos autem praedestinavit, hos et vocavit; et quos vocavit, hos et iustificavit; quos autem iustificavit, illos et glorificavit.</span> <span class="verse"><a name="31">31</a>Quid ergo dicemus ad haec? Si Deus pro nobis, quis contra nos?</span> <span class="verse"><a name="32">32</a>Qui Filio suo non pepercit, sed pro nobis omnibus tradidit illum, quomodo non etiam cum illo omnia nobis donabit?</span> <span class="verse"><a name="33">33</a>Quis accusabit adversus electos Dei? Deus, qui iustificat?</span> <span class="verse"><a name="34">34</a>Quis est qui condemnet? Christus Iesus, qui mortuus est, immo qui suscitatus est, qui et est ad dexteram Dei, qui etiam interpellat pro nobis?</span> <span class="verse"><a name="35">35</a>Quis nos separabit a caritate Christi? Tribulatio an angustia an persecutio an fames an nuditas an periculum an gladius?</span> <span class="verse"><a name="36">36</a>Sicut scriptum est: Propter te mortificamur tota die,aestimati sumus ut oves occisionis ".</span> <span class="verse"><a name="37">37</a>Sed in his omnibus supervincimus per eum, qui dilexit nos.</span> <span class="verse"><a name="38">38</a>Certus sum enim quia neque mors neque vita neque angeli neque principatus neque instantia neque futura neque virtutes</span> <span class="verse"><a name="39">39</a>neque altitudo neque profundum neque alia quaelibet creatura poterit nos separare a caritate Dei, quae est in Christo Iesu Domino nostro.</span> </p></div</div></div></body></html>