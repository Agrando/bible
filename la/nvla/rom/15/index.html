<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rom/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rom">Romans</a> &gt <strong>Chapter 15</strong></div><p><span class="verse"><a name="1">1</a>Debemus autem nos fir miores imbecillitates infir morum sustinere et non nobis placere.</span> <span class="verse"><a name="2">2</a>Unusquisque nostrum proximo placeat in bonum ad aedificationem;</span> <span class="verse"><a name="3">3</a>etenim Christus non sibi placuit, sed sicut scriptum est: " Improperia improperantium tibi ceciderunt super me ".</span> <span class="verse"><a name="4">4</a>Quaecumque enim antea scripta sunt, ad nostram doctrinam scripta sunt, ut per patientiam et consolationem Scripturarum spem habeamus.</span> <span class="verse"><a name="5">5</a>Deus autem patientiae et solacii det vobis idipsum sapere in alterutrum secundum Christum Iesum,</span> <span class="verse"><a name="6">6</a>ut unanimes uno ore glorificetis Deum et Patrem Domini nostri Iesu Christi.</span> <span class="verse"><a name="7">7</a>Propter quod suscipite invicem, sicut et Christus suscepit vos, in gloriam Dei.</span> <span class="verse"><a name="8">8</a>Dico enim Christum ministrum fuisse circumcisionis propter veritatem Dei ad confirmandas promissiones patrum;</span> <span class="verse"><a name="9">9</a>gentes autem propter misericordiam glorificare Deum, sicut scriptum est: Propter hoc confitebor tibi in gentibus et nomini tuo cantabo ".</span> <span class="verse"><a name="10">10</a>Et iterum dicit: " Laetamini, gentes, cum plebe eius ".</span> <span class="verse"><a name="11">11</a>Et iterum: Laudate, omnes gentes, Dominum,et magnificent eum omnes populi ".</span> <span class="verse"><a name="12">12</a>Et rursus Isaias ait: Erit radix Iesse,et qui exsurget regere gentes:in eo gentes sperabunt ".</span> <span class="verse"><a name="13">13</a>Deus autem spei repleat vos omni gaudio et pace in credendo, ut abundetis in spe in virtute Spiritus Sancti.</span> <span class="verse"><a name="14">14</a>Certus sum autem, fratres mei, et ego ipse de vobis, quoniam et ipsi pleni estis bonitate, repleti omni scientia, ita ut possitis et alterutrum monere.</span> <span class="verse"><a name="15">15</a>Audacius autem scripsi vobis ex parte, tamquam in memoriam vos reducens propter gratiam, quae data est mihi a Deo,</span> <span class="verse"><a name="16">16</a>ut sim minister Christi Iesu ad gentes, consecrans evangelium Dei, ut fiat oblatio gentium accepta, sanctificata in Spiritu Sancto.</span> <span class="verse"><a name="17">17</a>Habeo igitur gloriationem in Christo Iesu ad Deum;</span> <span class="verse"><a name="18">18</a>non enim audebo aliquid loqui eorum, quae per me non effecit Christus in oboedientiam gentium, verbo et factis,</span> <span class="verse"><a name="19">19</a>in virtute signorum et prodigiorum, in virtute Spiritus, ita ut ab Ierusalem et per circuitum usque in Illyricum repleverim evangelium Christi,</span> <span class="verse"><a name="20">20</a>sic autem contendens praedicare evangelium, non ubi nominatus est Christus, ne super alienum fundamentum aedificarem,</span> <span class="verse"><a name="21">21</a>sed sicut scriptum est: Quibus non est annuntiatum de eo, videbunt;et, qui non audierunt, intellegent ".</span> <span class="verse"><a name="22">22</a>Propter quod et impediebar plurimum venire ad vos;</span> <span class="verse"><a name="23">23</a>nunc vero ulterius locum non habens in his regionibus, cupiditatem autem habens veniendi ad vos ex multis iam annis,</span> <span class="verse"><a name="24">24</a>cum in Hispaniam proficisci coepero, spero enim quod praeteriens videam vos et a vobis deducar illuc, si vobis primum ex parte fruitus fuero.</span> <span class="verse"><a name="25">25</a>Nunc autem proficiscor in Ierusalem ministrare sanctis;</span> <span class="verse"><a name="26">26</a>probaverunt enim Macedonia et Achaia communicationem aliquam facere in pauperes sanctorum, qui sunt in Ierusalem.</span> <span class="verse"><a name="27">27</a>Placuit enim eis, et debitores sunt eorum; nam si spiritalibus eorum communicaverunt gentes, debent et in carnalibus ministrare eis.</span> <span class="verse"><a name="28">28</a>Hoc igitur cum consummavero et assignavero eis fructum hunc, proficiscar per vos in Hispaniam;</span> <span class="verse"><a name="29">29</a>scio autem quoniam veniens ad vos, in abundantia benedictionis Christi veniam.</span> <span class="verse"><a name="30">30</a>Obsecro autem vos, fratres, per Dominum nostrum Iesum Christum et per caritatem Spiritus, ut concertemini mecum in orationibus pro me ad Deum,</span> <span class="verse"><a name="31">31</a>ut liberer ab infidelibus, qui sunt in Iudaea, et ministerium meum pro Ierusalem acceptum sit sanctis,</span> <span class="verse"><a name="32">32</a>ut veniens ad vos in gaudio per voluntatem Dei refrigerer vobiscum.</span> <span class="verse"><a name="33">33</a>Deus autem pacis sit cum omnibus vobis. Amen.</span> </p></div</div></div></body></html>