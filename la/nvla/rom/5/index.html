<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rom/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rom">Romans</a> &gt <strong>Chapter 5</strong></div><p><span class="verse"><a name="1">1</a>Iustificati igitur ex fide, pacem habemus ad Deum per Domi num nostrum Iesum Christum,</span> <span class="verse"><a name="2">2</a>per quem et accessum habemus fide in gratiam istam, in qua stamus et gloriamur in spe gloriae Dei.</span> <span class="verse"><a name="3">3</a>Non solum autem, sed et gloriamur in tribulationibus, scientes quod tribulatio patientiam operatur,</span> <span class="verse"><a name="4">4</a>patientia autem probationem, probatio vero spem;</span> <span class="verse"><a name="5">5</a>spes autem non confundit, quia caritas Dei diffusa est in cordibus nostris per Spiritum Sanctum, qui datus est nobis.</span> <span class="verse"><a name="6">6</a>Adhuc enim Christus, cum adhuc infirmi essemus, secundum tempus pro impiis mortuus est.</span> <span class="verse"><a name="7">7</a>Vix enim pro iusto quis moritur; nam pro bono forsitan quis et audeat mori.</span> <span class="verse"><a name="8">8</a>Commendat autem suam caritatem Deus in nos, quoniam, cum adhuc peccatores essemus, Christus pro nobis mortuus est.</span> <span class="verse"><a name="9">9</a>Multo igitur magis iustificati nunc in sanguine ipsius, salvi erimus ab ira per ipsum!</span> <span class="verse"><a name="10">10</a>Si enim, cum inimici essemus, reconciliati sumus Deo per mortem Filii eius, multo magis reconciliati salvi erimus in vita ipsius;</span> <span class="verse"><a name="11">11</a>non solum autem, sed et gloriamur in Deo per Dominum nostrum Iesum Christum, per quem nunc reconciliationem accepimus.</span> <span class="verse"><a name="12">12</a>Propterea, sicut per unum hominem peccatum in hunc mundum intravit, et per peccatum mors, et ita in omnes homines mors pertransiit, eo quod omnes peccaverunt.</span> <span class="verse"><a name="13">13</a>Usque ad legem enim peccatum erat in mundo; peccatum autem non imputatur, cum lex non est,</span> <span class="verse"><a name="14">14</a>sed regnavit mors ab Adam usque ad Moysen etiam in eos, qui non peccaverunt in similitudine praevaricationis Adae, qui est figura futuri.</span> <span class="verse"><a name="15">15</a>Sed non sicut delictum, ita et donum; si enim unius delicto multi mortui sunt, multo magis gratia Dei et donum in gratia unius hominis Iesu Christi in multos abundavit.</span> <span class="verse"><a name="16">16</a>Et non sicut per unum, qui peccavit, ita et donum; nam iudicium ex uno in condemnationem, gratia autem ex multis delictis in iustificationem.</span> <span class="verse"><a name="17">17</a>Si enim unius delicto mors regnavit per unum, multo magis, qui abundantiam gratiae et donationis iustitiae accipiunt, in vita regnabunt per unum Iesum Christum.</span> <span class="verse"><a name="18">18</a>Igitur sicut per unius delictum in omnes homines in condemnationem, sic et per unius iustitiam in omnes homines in iustificationem vitae;</span> <span class="verse"><a name="19">19</a>sicut enim per inoboedientiam unius hominis peccatores constituti sunt multi, ita et per unius oboeditionem iusti constituentur multi.</span> <span class="verse"><a name="20">20</a>Lex autem subintravit, ut abundaret delictum; ubi autem abundavit peccatum, superabundavit gratia,</span> <span class="verse"><a name="21">21</a>ut sicut regnavit peccatum in morte, ita et gratia regnet per iustitiam in vitam aeternam per Iesum Christum Dominum nostrum.</span> </p></div</div></div></body></html>