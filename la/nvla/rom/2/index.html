<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rom/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rom">Romans</a> &gt <strong>Chapter 2</strong></div><p><span class="verse"><a name="1">1</a>Propter quod inexcusabilis es, o homo omnis, qui iudicas. In quo enim iudicas alterum, teipsum condemnas; eadem enim agis, qui iudicas.</span> <span class="verse"><a name="2">2</a>Scimus enim quoniam iudicium Dei est secundum veritatem in eos, qui talia agunt.</span> <span class="verse"><a name="3">3</a>Existimas autem hoc, o homo, qui iudicas eos, qui talia agunt, et facis ea, quia tu effugies iudicium Dei?</span> <span class="verse"><a name="4">4</a>An divitias benignitatis eius et patientiae et longanimitatis contemnis, ignorans quoniam benignitas Dei ad paenitentiam te adducit?</span> <span class="verse"><a name="5">5</a>Secundum duritiam autem tuam et impaenitens cor thesaurizas tibi iram in die irae et revelationis iusti iudicii Dei,</span> <span class="verse"><a name="6">6</a>qui reddet unicuique secundum opera eius:</span> <span class="verse"><a name="7">7</a>his quidem, qui secundum patientiam boni operis gloriam et honorem et incorruptionem quaerunt, vitam aeternam;</span> <span class="verse"><a name="8">8</a>his autem, qui ex contentione et non oboediunt veritati, oboediunt autem iniquitati, ira et indignatio.</span> <span class="verse"><a name="9">9</a>Tribulatio et angustia in omnem animam hominis operantis malum, Iudaei primum et Graeci;</span> <span class="verse"><a name="10">10</a>gloria autem et honor et pax omni operanti bonum, Iudaeo primum et Graeco.</span> <span class="verse"><a name="11">11</a>Non est enim personarum acceptio apud Deum!</span> <span class="verse"><a name="12">12</a>Quicumque enim sine lege peccaverunt, sine lege et peribunt; et, quicumque in lege peccaverunt, per legem iudicabuntur.</span> <span class="verse"><a name="13">13</a>Non enim auditores legis iusti sunt apud Deum, sed factores legis iustificabuntur.</span> <span class="verse"><a name="14">14</a>Cum enim gentes, quae legem non habent, naturaliter, quae legis sunt, faciunt, eiusmodi legem non habentes ipsi sibi sunt lex;</span> <span class="verse"><a name="15">15</a>qui ostendunt opus legis scriptum in cordibus suis, testimonium simul reddente illis conscientia ipsorum, et inter se invicem cogitationibus accusantibus aut etiam defendentibus,</span> <span class="verse"><a name="16">16</a>in die, cum iudicabit Deus occulta hominum secundum evangelium meum per Christum Iesum.</span> <span class="verse"><a name="17">17</a>Si autem tu Iudaeus cognominaris et requiescis in lege et gloriaris in Deo,</span> <span class="verse"><a name="18">18</a>et nosti Voluntatem et discernis potiora instructus per legem,</span> <span class="verse"><a name="19">19</a>et confidis teipsum ducem esse caecorum, lumen eorum, qui in tenebris sunt,</span> <span class="verse"><a name="20">20</a>eruditorem insipientium, magistrum infantium, habentem formam scientiae et veritatis in lege.</span> <span class="verse"><a name="21">21</a>Qui ergo alium doces, teipsum non doces? Qui praedicas non furandum, furaris?</span> <span class="verse"><a name="22">22</a>Qui dicis non moechandum, moecharis? Qui abominaris idola, templa spolias?</span> <span class="verse"><a name="23">23</a>Qui in lege gloriaris, per praevaricationem legis Deum inhonoras?</span> <span class="verse"><a name="24">24</a>" Nomen enim Dei propter vos blasphematur inter gentes ", sicut scriptum est.</span> <span class="verse"><a name="25">25</a>Circumcisio quidem prodest, si legem observes; si autem praevaricator legis sis, circumcisio tua praeputium facta est.</span> <span class="verse"><a name="26">26</a>Si igitur praeputium iustitias legis custodiat, nonne praeputium illius in circumcisionem reputabitur?</span> <span class="verse"><a name="27">27</a>Et iudicabit, quod ex natura est praeputium legem consummans, te, qui per litteram et circumcisionem praevaricator legis es.</span> <span class="verse"><a name="28">28</a>Non enim qui manifesto Iudaeus est, neque quae manifesto in carne circumcisio,</span> <span class="verse"><a name="29">29</a>sed qui in abscondito Iudaeus est, et circumcisio cordis in spiritu non littera, cuius laus non ex hominibus sed ex Deo est.</span> </p></div</div></div></body></html>