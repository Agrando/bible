<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rom/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rom">Romans</a> &gt <strong>Chapter 4</strong></div><p><span class="verse"><a name="1">1</a>Quid ergo dicemus invenisse Abraham progenitorem no strum secundum carnem?</span> <span class="verse"><a name="2">2</a>Si enim Abraham ex operibus iustificatus est, habet gloriam sed non apud Deum.</span> <span class="verse"><a name="3">3</a>Quid enim Scriptura dicit? " Credidit autem Abraham Deo, et reputatum est illi ad iustitiam ".</span> <span class="verse"><a name="4">4</a>Ei autem, qui operatur, merces non reputatur secundum gratiam sed secundum debitum;</span> <span class="verse"><a name="5">5</a>ei vero, qui non operatur, sed credit in eum, qui iustificat impium, reputatur fides eius ad iustitiam,</span> <span class="verse"><a name="6">6</a>sicut et David dicit beatitudinem hominis, cui Deus reputat iustitiam sine operibus:</span> <span class="verse"><a name="7">7</a>" Beati, quorum remissae sunt iniquitates,et quorum tecta sunt peccata.</span> <span class="verse"><a name="8">8</a>Beatus vir, cui non imputabit Dominus peccatum ".</span> <span class="verse"><a name="9">9</a>Beatitudo ergo haec in circumcisione an etiam in praeputio? Dicimus enim: " Reputata est Abrahae fides ad iustitiam ".</span> <span class="verse"><a name="10">10</a>Quomodo ergo reputata est? In circumcisione an in praeputio? Non in circumcisione sed in praeputio:</span> <span class="verse"><a name="11">11</a>et signum accepit circumcisionis, signaculum iustitiae fidei, quae fuit in praeputio, ut esset pater omnium credentium per praeputium, ut reputetur illis iustitia,</span> <span class="verse"><a name="12">12</a>et pater circumcisionis his non tantum, qui ex circumcisione sunt, sed et qui sectantur vestigia eius, quae fuit in praeputio, fidei patris nostri Abrahae.</span> <span class="verse"><a name="13">13</a>Non enim per legem promissio Abrahae aut semini eius, ut heres esset mundi, sed per iustitiam fidei;</span> <span class="verse"><a name="14">14</a>si enim qui ex lege heredes sunt, exinanita est fides, et abolita est promissio.</span> <span class="verse"><a name="15">15</a>Lex enim iram operatur; ubi autem non est lex, nec praevaricatio.</span> <span class="verse"><a name="16">16</a>Ideo ex fide, ut secundum gratiam, ut firma sit promissio omni semini, non ei, qui ex lege est solum, sed et ei, qui ex fide est Abrahae - qui est pater omnium nostrum,</span> <span class="verse"><a name="17">17</a>sicut scriptum est: " Patrem multarum gentium posui te " C, ante Deum, cui credidit, qui vivificat mortuos et vocat ea, quae non sunt, quasi sint;</span> <span class="verse"><a name="18">18</a>qui contra spem in spe credidit, ut fieret pater multarum gentium, secundum quod dictum est: " Sic erit semen tuum ".</span> <span class="verse"><a name="19">19</a>Et non infirmatus fide consideravit corpus suum iam emortuum, cum fere centum annorum esset, et emortuam vulvam Sarae;</span> <span class="verse"><a name="20">20</a>in repromissione autem Dei non haesitavit diffidentia, sed confortatus est fide, dans gloriam Deo,</span> <span class="verse"><a name="21">21</a>et plenissime sciens quia, quod promisit, potens est et facere.</span> <span class="verse"><a name="22">22</a>Ideo et reputatum est illi ad iustitiam.</span> <span class="verse"><a name="23">23</a>Non est autem scriptum tantum propter ipsum: reputatum est illi,</span> <span class="verse"><a name="24">24</a>sed et propter nos, quibus reputabitur, credentibus in eum, qui suscitavit Iesum Dominum nostrum a mortuis,</span> <span class="verse"><a name="25">25</a>qui traditus est propter delicta nostra et suscitatus est propter iustificationem nostram.</span> </p></div</div></div></body></html>