<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rom/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rom">Romans</a> &gt <strong>Chapter 13</strong></div><p><span class="verse"><a name="1">1</a>Omnis anima potestatibus sublimioribus subdita sit. Non est enim potestas nisi a Deo; quae autem sunt, a Deo ordinatae sunt.</span> <span class="verse"><a name="2">2</a>Itaque, qui resistit potestati, Dei ordinationi resistit; qui autem resistunt ipsi, sibi damnationem acquirent.</span> <span class="verse"><a name="3">3</a>Nam principes non sunt timori bono operi sed malo. Vis autem non timere potestatem? Bonum fac, et habebis laudem ex illa;</span> <span class="verse"><a name="4">4</a>Dei enim ministra est tibi in bonum. Si autem malum feceris, time; non enim sine causa gladium portat; Dei enim ministra est, vindex in iram ei, qui malum agit.</span> <span class="verse"><a name="5">5</a>Ideo necesse est subditos esse, non solum propter iram sed et propter conscientiam.</span> <span class="verse"><a name="6">6</a>Ideo enim et tributa praestatis; ministri enim Dei sunt in hoc ipsum instantes.</span> <span class="verse"><a name="7">7</a>Reddite omnibus debita: cui tributum tributum, cui vectigal vectigal, cui timorem timorem, cui honorem honorem.</span> <span class="verse"><a name="8">8</a>Nemini quidquam debeatis, nisi ut invicem diligatis: qui enim diligit proximum, legem implevit.</span> <span class="verse"><a name="9">9</a>Nam: Non adulterabis, Non occides, Non furaberis, Non concupisces, et si quod est aliud mandatum, in hoc verbo recapitulatur: Diliges proximum tuum tamquam teipsum.</span> <span class="verse"><a name="10">10</a>Dilectio proximo malum non operatur; plenitudo ergo legis est dilectio.</span> <span class="verse"><a name="11">11</a>Et hoc scientes tempus, quia hora est iam vos de somno surgere; nunc enim propior est nobis salus quam cum credidimus.</span> <span class="verse"><a name="12">12</a>Nox processit, dies autem appropiavit. Abiciamus ergo opera tenebrarum et induamur arma lucis.</span> <span class="verse"><a name="13">13</a>Sicut in die honeste ambulemus: non in comissationibus et ebrietatibus, non in cubilibus et impudicitiis, non in contentione et aemulatione;</span> <span class="verse"><a name="14">14</a>sed induite Dominum Iesum Christum et carnis curam ne feceritis in concupiscentiis.</span> </p></div</div></div></body></html>