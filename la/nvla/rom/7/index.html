<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rom/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rom">Romans</a> &gt <strong>Chapter 7</strong></div><p><span class="verse"><a name="1">1</a>An ignoratis, fratres - scienti bus enim legem loquor - quia lex in homine dominatur, quanto tempore vivit?</span> <span class="verse"><a name="2">2</a>Nam quae sub viro est mulier, viventi viro alligata est lege; si autem mortuus fuerit vir, soluta est a lege viri.</span> <span class="verse"><a name="3">3</a>Igitur, vivente viro, vocabitur adultera, si fuerit alterius viri; si autem mortuus fuerit vir, libera est a lege, ut non sit adultera, si fuerit alterius viri.</span> <span class="verse"><a name="4">4</a>Itaque, fratres mei, et vos mortificati estis legi per corpus Christi, ut sitis alterius, eius qui ex mortuis suscitatus est, ut fructificaremus Deo.</span> <span class="verse"><a name="5">5</a>Cum enim essemus in carne, passiones peccatorum, quae per legem sunt, operabantur in membris nostris, ut fructificarent morti;</span> <span class="verse"><a name="6">6</a>nunc autem soluti sumus a lege, mortui ei, in qua detinebamur, ita ut serviamus in novitate Spiritus et non in vetustate litterae.</span> <span class="verse"><a name="7">7</a>Quid ergo dicemus? Lex peccatum est? Absit! Sed peccatum non cognovi, nisi per legem; nam concupiscentiam nescirem, nisi lex diceret: " Non concupisces ".</span> <span class="verse"><a name="8">8</a>Occasione autem accepta, peccatum per mandatum operatum est in me omnem concupiscentiam; sine lege enim peccatum mortuum erat.</span> <span class="verse"><a name="9">9</a>Ego autem vivebam sine lege aliquando; sed, cum venisset mandatum, peccatum revixit,</span> <span class="verse"><a name="10">10</a>ego autem mortuus sum; et inventum est mihi mandatum, quod erat ad vitam, hoc esse ad mortem;</span> <span class="verse"><a name="11">11</a>nam peccatum, occasione accepta, per mandatum seduxit me et per illud occidit.</span> <span class="verse"><a name="12">12</a>Itaque lex quidem sancta, et mandatum sanctum et iustum et bonum.</span> <span class="verse"><a name="13">13</a>Quod ergo bonum est, mihi factum est mors? Absit! Sed peccatum, ut appareat peccatum, per bonum mihi operatum est mortem; ut fiat supra modum peccans peccatum per mandatum.</span> <span class="verse"><a name="14">14</a>Scimus enim quod lex spiritalis est; ego autem carnalis sum, venumdatus sub peccato.</span> <span class="verse"><a name="15">15</a>Quod enim operor, non intellego; non enim, quod volo, hoc ago, sed quod odi, illud facio.</span> <span class="verse"><a name="16">16</a>Si autem, quod nolo, illud facio, consentio legi quoniam bona.</span> <span class="verse"><a name="17">17</a>Nunc autem iam non ego operor illud, sed, quod habitat in me, peccatum.</span> <span class="verse"><a name="18">18</a>Scio enim quia non habitat in me, hoc est in carne mea, bonum; nam velle adiacet mihi, operari autem bonum, non!</span> <span class="verse"><a name="19">19</a>Non enim, quod volo bonum, facio, sed, quod nolo malum, hoc ago.</span> <span class="verse"><a name="20">20</a>Si autem, quod nolo, illud facio, iam non ego operor illud, sed, quod habitat in me, peccatum.</span> <span class="verse"><a name="21">21</a>Invenio igitur hanc legem volenti mihi facere bonum, quoniam mihi malum adiacet.</span> <span class="verse"><a name="22">22</a>Condelector enim legi Dei secundum interiorem hominem;</span> <span class="verse"><a name="23">23</a>video autem aliam legem in membris meis repugnantem legi mentis meae et captivantem me in lege peccati, quae est in membris meis.</span> <span class="verse"><a name="24">24</a>Infelix ego homo! Quis me liberabit de corpore mortis huius?</span> <span class="verse"><a name="25">25</a>Gratias autem Deo per Iesum Christum Dominum nostrum! Igitur ego ipse mente servio legi Dei, carne autem legi peccati.</span> </p></div</div></div></body></html>