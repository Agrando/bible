<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1cor/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1cor">1 Corinthians</a> &gt <strong>Chapter 15</strong></div><p><span class="verse"><a name="1">1</a>Notum autem vobis facio, fratres, evangelium, quod evangelizavi vobis, quod et accepistis, in quo et statis,</span> <span class="verse"><a name="2">2</a>per quod et salvamini, qua ratione evangelizaverim vobis, si tenetis, nisi si frustra credidistis!</span> <span class="verse"><a name="3">3</a>Tradidi enim vobis in primis, quod et accepi, quoniam Christus mortuus est pro peccatis nostris secundum Scripturas</span> <span class="verse"><a name="4">4</a>et quia sepultus est et quia suscitatus est tertia die secundum Scripturas</span> <span class="verse"><a name="5">5</a>et quia visus est Cephae et post haec Duodecim;</span> <span class="verse"><a name="6">6</a>deinde visus est plus quam quingentis fratribus simul, ex quibus plures manent usque adhuc, quidam autem dormierunt;</span> <span class="verse"><a name="7">7</a>deinde visus est Iacobo, deinde apostolis omnibus;</span> <span class="verse"><a name="8">8</a>novissime autem omnium, tamquam abortivo, visus est et mihi.</span> <span class="verse"><a name="9">9</a>Ego enim sum minimus apostolorum, qui non sum dignus vocari apostolus, quoniam persecutus sum ecclesiam Dei;</span> <span class="verse"><a name="10">10</a>gratia autem Dei sum id, quod sum, et gratia eius in me vacua non fuit, sed abundantius illis omnibus laboravi; non ego autem, sed gratia Dei mecum.</span> <span class="verse"><a name="11">11</a>Igitur sive ego sive illi, sic praedicamus, et sic credidistis.</span> <span class="verse"><a name="12">12</a>Si autem Christus praedicatur quod suscitatus est a mortuis, quomodo quidam dicunt in vobis quoniam resurrectio mortuorum non est?</span> <span class="verse"><a name="13">13</a>Si autem resurrectio mortuorum non est, neque Christus suscitatus est!</span> <span class="verse"><a name="14">14</a>Si autem Christus non suscitatus est, inanis est ergo praedicatio nostra, inanis est et fides vestra;</span> <span class="verse"><a name="15">15</a>invenimur autem et falsi testes Dei, quoniam testimonium diximus adversus Deum quod suscitaverit Christum, quem non suscitavit, si revera mortui non resurgunt.</span> <span class="verse"><a name="16">16</a>Nam si mortui non resurgunt, neque Christus resurrexit;</span> <span class="verse"><a name="17">17</a>quod si Christus non resurrexit, stulta est fides vestra; adhuc estis in peccatis vestris.</span> <span class="verse"><a name="18">18</a>Ergo et, qui dormierunt in Christo, perierunt.</span> <span class="verse"><a name="19">19</a>Si in hac vita tantum in Christo sperantes sumus, miserabiliores sumus omnibus hominibus.</span> <span class="verse"><a name="20">20</a>Nunc autem Christus resurrexit a mortuis, primitiae dormientium.</span> <span class="verse"><a name="21">21</a>Quoniam enim per hominem mors, et per hominem resurrectio mortuorum:</span> <span class="verse"><a name="22">22</a>sicut enim in Adam omnes moriuntur, ita et in Christo omnes vivificabuntur.</span> <span class="verse"><a name="23">23</a>Unusquisque autem in suo ordine: primitiae Christus; deinde hi, qui sunt Christi, in adventu eius;</span> <span class="verse"><a name="24">24</a>deinde finis, cum tradiderit regnum Deo et Patri, cum evacuaverit omnem principatum et omnem potestatem et virtutem.</span> <span class="verse"><a name="25">25</a>Oportet autem illum regnare, donec ponat omnes inimicos sub pedibus eius.</span> <span class="verse"><a name="26">26</a>Novissima autem inimica destruetur mors;</span> <span class="verse"><a name="27">27</a>omnia enim subiecit sub pedibus eius. Cum autem dicat: "Omnia subiecta sunt", sine dubio praeter eum, qui subiecit ei omnia.</span> <span class="verse"><a name="28">28</a>Cum autem subiecta fuerint illi omnia, tunc ipse Filius subiectus erit illi, qui sibi subiecit omnia, ut sit Deus omnia in omnibus.</span> <span class="verse"><a name="29">29</a>Alioquin quid facient, qui baptizantur pro mortuis? Si omnino mortui non resurgunt, ut quid et baptizantur pro illis?</span> <span class="verse"><a name="30">30</a>Ut quid et nos periclitamur omni hora?</span> <span class="verse"><a name="31">31</a>Cotidie morior, utique per vestram gloriationem, fratres, quam habeo in Christo Iesu Domino nostro!</span> <span class="verse"><a name="32">32</a>Si secundum hominem ad bestias pugnavi Ephesi, quid mihi prodest? Si mortui non resurgunt, manducemus et bibamus, cras enim moriemur.</span> <span class="verse"><a name="33">33</a>Noli te seduci: " Corrumpunt mores bonos colloquia mala ".</span> <span class="verse"><a name="34">34</a>Evigilate iuste et nolite peccare! Ignorantiam enim Dei quidam ha bent; ad reverentiam vobis loquor.</span> <span class="verse"><a name="35">35</a>Sed dicet aliquis: " Quomodo resurgunt mortui? Quali autem corpore veniunt? ".</span> <span class="verse"><a name="36">36</a>Insipiens! Tu, quod seminas, non vivificatur, nisi prius moriatur;</span> <span class="verse"><a name="37">37</a>et, quod seminas, non corpus, quod futurum est, seminas sed nudum granum, ut puta tritici aut alicuius ceterorum.</span> <span class="verse"><a name="38">38</a>Deus autem dat illi corpus sicut voluit, et unicuique seminum proprium corpus.</span> <span class="verse"><a name="39">39</a>Non omnis caro eadem caro, sed alia hominum, alia caro pecorum, alia caro volucrum, alia autem piscium.</span> <span class="verse"><a name="40">40</a>Et corpora caelestia et corpora terrestria, sed alia quidem caelestium gloria, alia autem terrestrium.</span> <span class="verse"><a name="41">41</a>Alia claritas solis, alia claritas lunae et alia claritas stellarum; stella enim a stella differt in claritate.</span> <span class="verse"><a name="42">42</a>Sic et resurrectio mortuorum: seminatur in corruptione, resurgit in incorruptione;</span> <span class="verse"><a name="43">43</a>seminatur in ignobilitate, resurgit in gloria; seminatur in infirmitate, resurgit in virtute;</span> <span class="verse"><a name="44">44</a>seminatur corpus animale, resurgit corpus spiritale.Si est corpus animale, est et spiritale.</span> <span class="verse"><a name="45">45</a>Sic et scriptum est: " Factus est primus homo Adam in animam viventem ; novissimus Adam in Spiritum vivificantem.</span> <span class="verse"><a name="46">46</a>Sed non prius, quod spiritale est, sed quod animale est; deinde quod spiritale.</span> <span class="verse"><a name="47">47</a>Primus homo de terra terrenus, secundus homo de caelo.</span> <span class="verse"><a name="48">48</a>Qualis terrenus, tales et terreni, et qualis caelestis, tales et caelestes;</span> <span class="verse"><a name="49">49</a>et sicut portavimus imaginem terreni, portabimus et imaginem caelestis.</span> <span class="verse"><a name="50">50</a>Hoc autem dico, fratres, quoniam caro et sanguis regnum Dei possidere non possunt, neque corruptio incorruptelam possidebit.</span> <span class="verse"><a name="51">51</a>Ecce mysterium vobis dico: Non omnes quidem dormiemus, sed omnes immutabimur,</span> <span class="verse"><a name="52">52</a>in momento, in ictu oculi, in novissima tuba; canet enim, et mortui suscitabuntur incorrupti, et nos immutabimur.</span> <span class="verse"><a name="53">53</a>Oportet enim corruptibile hoc induere incorruptelam, et mortale induere immortalitatem.</span> <span class="verse"><a name="54">54</a>Cum autem corruptibile hoc induerit incorruptelam, et mortale hoc induerit immortalitatem, tunc fiet sermo, qui scriptus est: " Absorpta est mors in victoria.</span> <span class="verse"><a name="55">55</a>Ubi est, mors, victoria tua?Ubi est, mors, stimulus tuus? ".</span> <span class="verse"><a name="56">56</a>Stimulus autem mortis peccatum est, virtus vero peccati lex.</span> <span class="verse"><a name="57">57</a>Deo autem gratias, qui dedit nobis victoriam per Dominum nostrum Iesum Christum.</span> <span class="verse"><a name="58">58</a>Itaque, fratres mei dilecti, stabiles estote, immobiles, abundantes in opere Domini semper, scientes quod labor vester non est inanis in Domino.</span> </p></div</div></div></body></html>