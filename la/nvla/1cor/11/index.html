<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1cor">1 Corinthians</a> &gt <strong>Chapter 11</strong></div><p><span class="verse"><a name="1">1</a>Imitatores mei estote, sicut et ego Christi.</span> <span class="verse"><a name="2">2</a>Laudo autem vos quod omnia mei memores estis et, sicut tradidi vobis, traditiones meas tenetis.</span> <span class="verse"><a name="3">3</a>Volo autem vos scire quod omnis viri caput Christus est, caput autem mulieris vir, caput vero Christi Deus.</span> <span class="verse"><a name="4">4</a>Omnis vir orans aut prophetans velato capite deturpat caput suum;</span> <span class="verse"><a name="5">5</a>omnis autem mulier orans aut prophetans non velato capite deturpat caput suum; unum est enim atque si decalvetur.</span> <span class="verse"><a name="6">6</a>Nam si non velatur mulier, et tondeatur! Si vero turpe est mulieri tonderi aut decalvari, veletur.</span> <span class="verse"><a name="7">7</a>Vir quidem non debet velare caput, quoniam imago et gloria est Dei; mulier autem gloria viri est.</span> <span class="verse"><a name="8">8</a>Non enim vir ex muliere est, sed mulier ex viro;</span> <span class="verse"><a name="9">9</a>etenim non est creatus vir propter mulierem, sed mulier propter virum.</span> <span class="verse"><a name="10">10</a>Ideo debet mulier potestatem habere supra caput propter angelos.</span> <span class="verse"><a name="11">11</a>Verumtamen neque mulier sine viro, neque vir sine muliere in Domino;</span> <span class="verse"><a name="12">12</a>nam sicut mulier de viro, ita et vir per mulierem, omnia autem ex Deo.</span> <span class="verse"><a name="13">13</a>In vobis ipsi iudicate: Decet mulierem non velatam orare Deum?</span> <span class="verse"><a name="14">14</a>Nec ipsa natura docet vos quod vir quidem, si comam nutriat, ignominia est illi;</span> <span class="verse"><a name="15">15</a>mulier vero, si comam nutriat, gloria est illi? Quoniam coma pro velamine ei data est.</span> <span class="verse"><a name="16">16</a>Si quis autem videtur contentiosus esse, nos talem consuetudinem non habemus, neque ecclesiae Dei.</span> <span class="verse"><a name="17">17</a>Hoc autem praecipio, non laudans quod non in melius sed in deterius convenitis.</span> <span class="verse"><a name="18">18</a>Primum quidem convenientibus vobis in ecclesia, audio scissuras inter vos esse et ex parte credo.</span> <span class="verse"><a name="19">19</a>Nam oportet et haereses inter vos esse, ut et, qui probati sunt, manifesti fiant in vobis.</span> <span class="verse"><a name="20">20</a>Convenientibus ergo vobis in unum, non est dominicam cenam manducare;</span> <span class="verse"><a name="21">21</a>unusquisque enim suam cenam praesumit in manducando, et alius quidem esurit, alius autem ebrius est.</span> <span class="verse"><a name="22">22</a>Numquid domos non habetis ad manducandum et bibendum? Aut ecclesiam Dei contemnitis et confunditis eos, qui non habent? Quid dicam vobis? Laudabo vos? In hoc non laudo!</span> <span class="verse"><a name="23">23</a>Ego enim accepi a Domino, quod et tradidi vobis, quoniam Dominus Iesus, in qua nocte tradebatur, accepit panem</span> <span class="verse"><a name="24">24</a>et gratias agens fregit et dixit: " Hoc est corpus meum, quod pro vobis est; hoc facite in meam commemorationem ";</span> <span class="verse"><a name="25">25</a>similiter et calicem, postquam cenatum est, dicens: " Hic calix novum testamentum est in meo sanguine; hoc facite, quotiescumque bibetis, in meam commemorationem ".</span> <span class="verse"><a name="26">26</a>Quotiescumque enim manducabitis panem hunc et calicem bibetis, mortem Domini annuntiatis, donec veniat.</span> <span class="verse"><a name="27">27</a>Itaque, quicumque manducaverit panem vel biberit calicem Domini indigne, reus erit corporis et sanguinis Domini.</span> <span class="verse"><a name="28">28</a>Probet autem seipsum homo, et sic de pane illo edat et de calice bibat;</span> <span class="verse"><a name="29">29</a>qui enim manducat et bibit, iudicium sibi manducat et bibit non diiudicans corpus.</span> <span class="verse"><a name="30">30</a>Ideo inter vos multi infirmi et imbecilles et dormiunt multi.</span> <span class="verse"><a name="31">31</a>Quod si nosmetipsos diiudicaremus, non utique iudicaremur;</span> <span class="verse"><a name="32">32</a>dum iudicamur autem, a Domino corripimur, ut non cum hoc mundo damnemur</span> <span class="verse"><a name="33">33</a>Itaque, fratres mei, cum convenitis ad manducandum, invicem exspectate.</span> <span class="verse"><a name="34">34</a>Si quis esurit, domi manducet, ut non in iudicium conveniatis. Cetera autem, cum venero, disponam.</span> </p></div</div></div></body></html>