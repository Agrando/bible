<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1cor/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1cor">1 Corinthians</a> &gt <strong>Chapter 9</strong></div><p><span class="verse"><a name="1">1</a>Non sum liber? Non sum apo stolus? Nonne Iesum Dominum nostrum vidi? Non opus meum vos estis in Domino?</span> <span class="verse"><a name="2">2</a>Si aliis non sum apostolus, sed tamen vobis sum; nam signaculum apostolatus mei vos estis in Domino.</span> <span class="verse"><a name="3">3</a>Mea defensio apud eos, qui me interrogant, haec est.</span> <span class="verse"><a name="4">4</a>Numquid non habemus potestatem manducandi et bibendi?</span> <span class="verse"><a name="5">5</a>Numquid non habemus potestatem sororem mulierem circumducendi, sicut et ceteri apostoli et fratres Domini et Cephas?</span> <span class="verse"><a name="6">6</a>Aut solus ego et Barnabas non habemus potestatem non operandi?</span> <span class="verse"><a name="7">7</a>Quis militat suis stipendiis umquam? Quis plantat vineam et fructum eius non edit? Aut quis pascit gregem et de lacte gregis non manducat?</span> <span class="verse"><a name="8">8</a>Numquid secundum hominem haec dico? An et lex haec non dicit?</span> <span class="verse"><a name="9">9</a>Scriptum est enim in Lege Moysis: " Non alligabis os bovi trituranti ". Numquid de bobus cura est Deo?</span> <span class="verse"><a name="10">10</a>An propter nos utique dicit? Nam propter nos scripta sunt, quoniam debet in spe, qui arat, arare; et, qui triturat, in spe fructus percipiendi.</span> <span class="verse"><a name="11">11</a>Si nos vobis spiritalia seminavimus, magnum est, si nos carnalia vestra metamus?</span> <span class="verse"><a name="12">12</a>Si alii potestatis vestrae participes sunt, non potius nos? Sed non usi sumus hac potestate, sed omnia sustinemus, ne quod offendiculum demus evangelio Christi.</span> <span class="verse"><a name="13">13</a>Nescitis quoniam, qui sacra operantur, quae de sacrario sunt, edunt; qui altari deserviunt, cum altari participantur?</span> <span class="verse"><a name="14">14</a>Ita et Dominus ordinavit his, qui evangelium annuntiant, de evangelio vivere.</span> <span class="verse"><a name="15">15</a>Ego autem nullo horum usus sum. Non scripsi autem haec, ut ita fiant in me; bonum est enim mihi magis mori quam ut gloriam meam quis evacuet.</span> <span class="verse"><a name="16">16</a>Nam si evangelizavero, non est mihi gloria; necessitas enim mihi incumbit. Vae enim mihi est, si non evangelizavero!</span> <span class="verse"><a name="17">17</a>Si enim volens hoc ago, mercedem habeo; si autem invitus, dispensatio mihi credita est.</span> <span class="verse"><a name="18">18</a>Quae est ergo merces mea? Ut evangelium praedicans sine sumptu ponam evangelium, ut non abutar potestate mea in evangelio.</span> <span class="verse"><a name="19">19</a>Nam cum liber essem ex omnibus, omnium me servum feci, ut plures lucri facerem.</span> <span class="verse"><a name="20">20</a>Et factus sum Iudaeis tamquam Iudaeus, ut Iudaeos lucrarer; his, qui sub lege sunt, quasi sub lege essem, cum ipse non essem sub lege, ut eos, qui sub lege erant, lucri facerem;</span> <span class="verse"><a name="21">21</a>his, qui sine lege erant, tamquam sine lege essem, cum sine lege Dei non essem, sed in lege essem Christi, ut lucri facerem eos, qui sine lege erant;</span> <span class="verse"><a name="22">22</a>factus sum infirmis infirmus, ut infirmos lucri facerem; omnibus omnia factus sum, ut aliquos utique facerem salvos.</span> <span class="verse"><a name="23">23</a>Omnia autem facio propter evangelium, ut comparticeps eius efficiar.</span> <span class="verse"><a name="24">24</a>Nescitis quod hi, qui in stadio currunt, omnes quidem currunt, sed unus accipit bravium? Sic currite, ut comprehendatis.</span> <span class="verse"><a name="25">25</a>Omnis autem, qui in agone contendit, ab omnibus se abstinet; et illi quidem, ut corruptibilem coronam accipiant, nos autem incorruptam.</span> <span class="verse"><a name="26">26</a>Ego igitur sic curro non quasi in incertum, sic pugno non quasi aerem verberans;</span> <span class="verse"><a name="27">27</a>sed castigo corpus meum et in servitutem redigo, ne forte, cum aliis praedicaverim, ipse reprobus efficiar.</span> </p></div</div></div></body></html>