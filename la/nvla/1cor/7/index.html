<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1cor/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1cor">1 Corinthians</a> &gt <strong>Chapter 7</strong></div><p><span class="verse"><a name="1">1</a>De quibus autem scripsistis, bo num est homini mulierem non non tangere;</span> <span class="verse"><a name="2">2</a>propter fornicationes autem unusquisque suam uxorem habeat, et unaquaeque suum virum habeat.</span> <span class="verse"><a name="3">3</a>Uxori vir debitum reddat; similiter autem et uxor viro.</span> <span class="verse"><a name="4">4</a>Mulier sui corporis potestatem non habet sed vir; similiter autem et vir sui corporis potestatem non habet sed mulier.</span> <span class="verse"><a name="5">5</a>Nolite fraudare invicem, nisi forte ex consensu ad tempus, ut vacetis orationi et iterum sitis in idipsum, ne tentet vos Satanas propter incontinentiam vestram.</span> <span class="verse"><a name="6">6</a>Hoc autem dico secundum indulgentiam, non secundum imperium.</span> <span class="verse"><a name="7">7</a>Volo autem omnes homines esse sicut meipsum; sed unusquisque proprium habet donum ex Deo: alius quidem sic, alius vero sic.</span> <span class="verse"><a name="8">8</a>Dico autem innuptis et viduis: Bonum est illis si sic maneant, sicut et ego;</span> <span class="verse"><a name="9">9</a>quod si non se continent, nubant. Melius est enim nubere quam uri.</span> <span class="verse"><a name="10">10</a>His autem, qui matrimonio iuncti sunt, praecipio, non ego sed Dominus, uxorem a viro non discedere</span> <span class="verse"><a name="11">11</a>- quod si discesserit, maneat innupta aut viro suo reconcilietur - et virum uxorem non dimittere.</span> <span class="verse"><a name="12">12</a>Ceteris autem ego dico, non Dominus: Si quis frater uxorem habet infidelem, et haec consentit habitare cum illo, non dimittat illam;</span> <span class="verse"><a name="13">13</a>et si qua mulier habet virum infidelem, et hic consentit habitare cum illa, non dimittat virum.</span> <span class="verse"><a name="14">14</a>Sanctificatus est enim vir infidelis in muliere, et sanctificata est mulier infidelis in fratre. Alioquin filii vestri immundi essent; nunc autem sancti sunt.</span> <span class="verse"><a name="15">15</a>Quod si infidelis discedit, discedat. Non est enim servituti subiectus frater aut soror in eiusmodi; in pace autem vocavit nos Deus.</span> <span class="verse"><a name="16">16</a>Quid enim scis, mulier, si virum salvum facies? Aut quid scis, vir, si mulierem salvam facies?</span> <span class="verse"><a name="17">17</a>Nisi unicuique, sicut divisit Dominus, unumquemque, sicut vocavit Deus, ita ambulet; et sic in omnibus ecclesiis doceo.</span> <span class="verse"><a name="18">18</a>Circumcisus aliquis vocatus est? Non adducat praeputium! In praeputio aliquis vocatus est? Non circumcidatur!</span> <span class="verse"><a name="19">19</a>Circumcisio nihil est, et praeputium nihil est, sed observatio mandatorum Dei.</span> <span class="verse"><a name="20">20</a>Unusquisque, in qua vocatione vocatus est, in ea permaneat.</span> <span class="verse"><a name="21">21</a>Servus vocatus es? Non sit tibi curae; sed et si potes liber fieri, magis utere!</span> <span class="verse"><a name="22">22</a>Qui enim in Domino vocatus est servus, libertus est Domini; similiter, qui liber vocatus est, servus est Christi!</span> <span class="verse"><a name="23">23</a>Pretio empti estis! Nolite fieri servi hominum.</span> <span class="verse"><a name="24">24</a>Unusquisque, in quo vocatus est, fratres, in hoc maneat apud Deum.</span> <span class="verse"><a name="25">25</a>De virginibus autem praeceptum Domini non habeo; consilium autem do, tamquam misericordiam consecutus a Domino, ut sim fidelis.</span> <span class="verse"><a name="26">26</a>Existimo ergo hoc bonum esse propter instantem necessitatem, quoniam bonum est homini sic esse.</span> <span class="verse"><a name="27">27</a>Alligatus es uxori? Noli quaerere solutionem. Solutus es ab uxore? Noli quaerere uxorem.</span> <span class="verse"><a name="28">28</a>Si autem acceperis uxorem, non peccasti; et si nupserit virgo, non peccavit. Tribulationem tamen carnis habebunt huiusmodi, ego autem vobis parco.</span> <span class="verse"><a name="29">29</a>Hoc itaque dico, fratres, tempus breviatum est; reliquum est, ut et qui habent uxores, tamquam non habentes sint,</span> <span class="verse"><a name="30">30</a>et qui flent, tamquam non flentes, et qui gaudent, tamquam non gaudentes, et qui emunt, tamquam non possidentes,</span> <span class="verse"><a name="31">31</a>et qui utuntur hoc mundo, tamquam non abutentes; praeterit enim figura huius mundi.</span> <span class="verse"><a name="32">32</a>Volo autem vos sine sollicitudine esse. Qui sine uxore est, sollicitus est, quae Domini sunt, quomodo placeat Domino;</span> <span class="verse"><a name="33">33</a>qui autem cum uxore est, sollicitus est, quae sunt mundi, quomodo placeat uxori,</span> <span class="verse"><a name="34">34</a>et divisus est. Et mulier innupta et virgo cogitat, quae Domini sunt, ut sit sancta et corpore et spiritu; quae autem nupta est, cogitat, quae sunt mundi, quomodo placeat viro.</span> <span class="verse"><a name="35">35</a>Porro hoc ad utilitatem vestram dico, non ut laqueum vobis iniciam, sed ad id quod honestum est, et ut assidue cum Domino sitis sine distractione.</span> <span class="verse"><a name="36">36</a>Si quis autem turpem se videri existimat super virgine sua, quod sit superadulta, et ita oportet fieri, quod vult, faciat; non peccat: nubant.</span> <span class="verse"><a name="37">37</a>Qui autem statuit in corde suo firmus, non habens necessitatem, potestatem autem habet suae voluntatis, et hoc iudicavit in corde suo servare virginem suam, bene faciet;</span> <span class="verse"><a name="38">38</a>igitur et, qui matrimonio iungit virginem suam, bene facit; et, qui non iungit, melius faciet.</span> <span class="verse"><a name="39">39</a>Mulier alligata est, quanto tempore vir eius vivit; quod si dormierit vir eius, libera est, cui vult nubere, tantum in Domino.</span> <span class="verse"><a name="40">40</a>Beatior autem erit, si sic permanserit secundum meum consilium; puto autem quod et ego Spiritum Dei habeo.</span> </p></div</div></div></body></html>