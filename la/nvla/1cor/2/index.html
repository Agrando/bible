<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1cor/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1cor">1 Corinthians</a> &gt <strong>Chapter 2</strong></div><p><span class="verse"><a name="1">1</a>Et ego, cum venissem ad vos, fratres, veni non per sublimita tem sermonis aut sapientiae annuntians vobis mysterium Dei.</span> <span class="verse"><a name="2">2</a>Non enim iudicavi scire me aliquid inter vos nisi Iesum Christum et hunc crucifixum.</span> <span class="verse"><a name="3">3</a>Et ego in infirmitate et timore et tremore multo fui apud vos,</span> <span class="verse"><a name="4">4</a>et sermo meus et praedicatio mea non in persuasibilibus sapientiae verbis sed in ostensione Spiritus et virtutis,</span> <span class="verse"><a name="5">5</a>ut fides vestra non sit in sapientia hominum sed in virtute Dei.</span> <span class="verse"><a name="6">6</a>Sapientiam autem loquimur inter perfectos, sapientiam vero non huius saeculi neque principum huius saeculi, qui destruuntur,</span> <span class="verse"><a name="7">7</a>sed loquimur Dei sapientiam in mysterio, quae abscondita est, quam praedestinavit Deus ante saecula in gloriam nostram,</span> <span class="verse"><a name="8">8</a>quam nemo principum huius saeculi cognovit; si enim cognovissent, numquam Dominum gloriae crucifixissent.</span> <span class="verse"><a name="9">9</a>Sed sicut scriptum est: " Quod oculus non vidit, nec auris audivit, nec in cor hominis ascendit, quae praeparavit Deus his, qui diligunt illum ".</span> <span class="verse"><a name="10">10</a>Nobis autem revelavit Deus per Spiritum; Spiritus enim omnia scrutatur, etiam profunda Dei.</span> <span class="verse"><a name="11">11</a>Quis enim scit hominum, quae sint hominis, nisi spiritus hominis, qui in ipso est? Ita et, quae Dei sunt, nemo cognovit nisi Spiritus Dei.</span> <span class="verse"><a name="12">12</a>Nos autem non spiritum mundi accepimus, sed Spiritum, qui ex Deo est, ut sciamus, quae a Deo donata sunt nobis;</span> <span class="verse"><a name="13">13</a>quae et loquimur non in doctis humanae sapientiae sed in doctis Spiritus verbis, spiritalibus spiritalia comparantes.</span> <span class="verse"><a name="14">14</a>Animalis autem homo non percipit, quae sunt Spiritus Dei, stultitia enim sunt illi, et non potest intellegere, quia spiritaliter examinantur;</span> <span class="verse"><a name="15">15</a>spiritalis autem iudicat omnia, et ipse a nemine iudicatur.</span> <span class="verse"><a name="16">16</a>Quis enim cognovit sensum Domini,qui instruat eum?Nos autem sensum Christi habemus.</span> </p></div</div></div></body></html>