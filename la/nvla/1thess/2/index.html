<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1thess/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1thess">1 Thessalonians</a> &gt <strong>Chapter 2</strong></div><p><span class="verse"><a name="1">1</a>Nam ipsi scitis, fratres, introi tum nostrum ad vos, quia non inanis fuit;</span> <span class="verse"><a name="2">2</a>sed ante passi et contumeliis affecti, sicut scitis, in Philippis, fiduciam habuimus in Deo nostro loqui ad vos evangelium Dei in multa sollicitudine.</span> <span class="verse"><a name="3">3</a>Exhortatio enim nostra non ex errore neque ex immunditia neque in dolo,</span> <span class="verse"><a name="4">4</a>sed sicut probati sumus a Deo, ut crederetur nobis evangelium, ita loquimur non quasi hominibus placentes, sed Deo, qui probat corda nostra.</span> <span class="verse"><a name="5">5</a>Neque enim aliquando fuimus in sermone adulationis, sicut scitis, neque sub praetextu avaritiae, Deus testis,</span> <span class="verse"><a name="6">6</a>nec quaerentes ab hominibus gloriam, neque a vobis neque ab aliis;</span> <span class="verse"><a name="7">7</a>cum possemus oneri esse ut Christi apostoli, sed facti sumus parvuli in medio vestrum, tamquam si nutrix foveat filios suos;</span> <span class="verse"><a name="8">8</a>ita desiderantes vos, cupide volebamus tradere vobis non solum evangelium Dei sed etiam animas nostras, quoniam carissimi nobis facti estis.</span> <span class="verse"><a name="9">9</a>Memores enim estis, fratres, laboris nostri et fatigationis; nocte et die operantes, ne quem vestrum gravaremus, praedicavimus in vobis evangelium Dei.</span> <span class="verse"><a name="10">10</a>Vos testes estis et Deus, quam sancte et iuste et sine querela vobis, qui credidistis, fuimus;</span> <span class="verse"><a name="11">11</a>sicut scitis qualiter unumquemque vestrum, tamquam pater filios suos,</span> <span class="verse"><a name="12">12</a>deprecantes vos et consolantes testificati sumus, ut ambularetis digne Deo, qui vocat vos in suum regnum et gloriam.</span> <span class="verse"><a name="13">13</a>Ideo et nos gratias agimus Deo sine intermissione, quoniam cum accepissetis a nobis verbum auditus Dei, accepistis non ut verbum hominum sed, sicut est vere, verbum Dei, quod et operatur in vobis, qui creditis.</span> <span class="verse"><a name="14">14</a>Vos enim imitatores facti estis, fratres, ecclesiarum Dei, quae sunt in Iudaea in Christo Iesu; quia eadem passi estis et vos a contribulibus vestris, sicut et ipsi a Iudaeis,</span> <span class="verse"><a name="15">15</a>qui et Dominum occiderunt Iesum et prophetas et nos persecuti sunt et Deo non placent et omnibus hominibus adversantur,</span> <span class="verse"><a name="16">16</a>prohibentes nos gentibus loqui, ut salvae fiant, ut impleant peccata sua semper. Pervenit autem ira Dei super illos usque in finem.</span> <span class="verse"><a name="17">17</a>Nos autem, fratres, desolati a vobis ad tempus horae, facie non corde, abundantius festinavimus faciem vestram videre cum multo desiderio.</span> <span class="verse"><a name="18">18</a>Propter quod voluimus venire ad vos, ego quidem Paulus et semel et iterum; et impedivit nos Satanas.</span> <span class="verse"><a name="19">19</a>Quae est enim nostra spes aut gaudium aut corona gloriae - nonne et vos  ante Dominum nostrum Iesum in adventu eius?</span> <span class="verse"><a name="20">20</a>Vos enim estis gloria nostra et gaudium.</span> </p></div</div></div></body></html>