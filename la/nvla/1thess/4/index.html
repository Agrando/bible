<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1thess/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1thess">1 Thessalonians</a> &gt <strong>Chapter 4</strong></div><p><span class="verse"><a name="1">1</a>De cetero ergo, fratres, rogamus vos et obsecramus in Domino Iesu, ut - quemadmodum accepistis a nobis quomodo vos oporteat ambulare et placere Deo, sicut et ambulatis - ut abundetis magis.</span> <span class="verse"><a name="2">2</a>Scitis enim, quae praecepta dederimus vobis per Dominum Iesum.</span> <span class="verse"><a name="3">3</a>Haec est enim voluntas Dei, sanctificatio vestra,</span> <span class="verse"><a name="4">4</a>ut abstineatis a fornicatione; ut sciat unusquisque vestrum suum vas possidere in sanctificatione et honore,</span> <span class="verse"><a name="5">5</a>non in passione desiderii, sicut et gentes, quae ignorant Deum;</span> <span class="verse"><a name="6">6</a>ut ne quis supergrediatur neque circumveniat in negotio fratrem suum, quoniam vindex est Dominus de his omnibus, sicut et praediximus vobis et testificati sumus.</span> <span class="verse"><a name="7">7</a>Non enim vocavit nos Deus in immunditiam sed in sanctificationem.</span> <span class="verse"><a name="8">8</a>Itaque, qui spernit, non hominem spernit sed Deum, qui etiam dat Spiritum suum Sanctum in vos.</span> <span class="verse"><a name="9">9</a>De caritate autem fraternitatis non necesse habetis, ut vobis scribam; ipsi enim vos a Deo edocti estis, ut diligatis invicem;</span> <span class="verse"><a name="10">10</a>etenim facitis illud in omnes fratres in universa Macedonia. Rogamus autem vos, fratres, ut abundetis magis;</span> <span class="verse"><a name="11">11</a>et operam detis, ut quieti sitis et ut vestrum negotium agatis et operemini manibus vestris, sicut praecipimus vobis;</span> <span class="verse"><a name="12">12</a>ut honeste ambuletis ad eos, qui foris sunt, et nullius aliquid desideretis.</span> <span class="verse"><a name="13">13</a>Nolumus autem vos ignorare, fratres, de dormientibus, ut non contristemini sicut et ceteri, qui spem non habent.</span> <span class="verse"><a name="14">14</a>Si enim credimus quod Iesus mortuus est et resurrexit, ita et Deus eos, qui dormierunt, per Iesum adducet cum eo.</span> <span class="verse"><a name="15">15</a>Hoc enim vobis dicimus in verbo Domini, quia nos, qui vivimus, qui relinquimur in adventum Domini, non praeveniemus eos, qui dormierunt;</span> <span class="verse"><a name="16">16</a>quoniam ipse Dominus in iussu, in voce archangeli et in tuba Dei descendet de caelo, et mortui, qui in Christo sunt, resurgent primi;</span> <span class="verse"><a name="17">17</a>deinde nos, qui vivimus, qui relinquimur, simul rapiemur cum illis in nubibus obviam Domino in aera, et sic semper cum Domino erimus.</span> <span class="verse"><a name="18">18</a>Itaque consolamini invicem in verbis istis.</span> </p></div</div></div></body></html>