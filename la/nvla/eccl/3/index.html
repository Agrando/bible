<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/eccl/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/eccl">Ecclesiastes</a> &gt <strong>Chapter 3</strong></div><p><span class="verse"><a name="1">1</a>Omnia tempus habent,et momentum suum cuique negotio sub caelo:</span> <span class="verse"><a name="2">2</a>tempus nascendi et tempus moriendi,tempus plantandi et tempus evellendi quod plantatum est,</span> <span class="verse"><a name="3">3</a>tempus occidendi et tempus sanandi,tempus destruendi et tempus aedificandi,</span> <span class="verse"><a name="4">4</a>tempus flendi et tempus ridendi,tempus plangendi et tempus saltandi,</span> <span class="verse"><a name="5">5</a>tempus spargendi lapides et tempus eos colligendi,tempus amplexandi et tempus longe fieri ab amplexibus,</span> <span class="verse"><a name="6">6</a>tempus quaerendi et tempus perdendi,tempus custodiendi et tempus abiciendi,</span> <span class="verse"><a name="7">7</a>tempus scindendi et tempus consuendi,tempus tacendi et tempus loquendi,</span> <span class="verse"><a name="8">8</a>tempus dilectionis et tempus odii,tempus belli et tempus pacis.</span> <span class="verse"><a name="9">9</a>Quid lucri habet, qui operatur, de labore suo?</span> <span class="verse"><a name="10">10</a>Vidi occupationem, quam dedit Deus filiis hominum, ut occuparentur in ea.</span> <span class="verse"><a name="11">11</a>Cuncta fecit bona in tempore suo; et mundum tradidit cordi eorum, et non inveniet homo opus, quod operatus est Deus ab initio usque ad finem.</span> <span class="verse"><a name="12">12</a>Cognovi quod nihil boni esset in eis nisi laetari et facere bene in vita sua.</span> <span class="verse"><a name="13">13</a>Omnis enim homo, qui comedit et bibit et videt bonum de labore suo, hoc donum Dei est.</span> <span class="verse"><a name="14">14</a>Didici quod omnia opera, quae fecit Deus, perseverent in perpetuum; non possumus eis quidquam addere nec auferre, quae fecit Deus, ut timeatur.</span> <span class="verse"><a name="15">15</a>Quod iam fuit, ipsum est; et, quod futurum est, iam fuit; et Deus requirit, quod abiit.</span> <span class="verse"><a name="16">16</a>Et adhuc vidi sub sole: in loco iudicii ibi impietas, et in loco iustitiae ibi iniquitas;</span> <span class="verse"><a name="17">17</a>et dixi in corde meo: " Iustum et impium iudicabit Deus, quia tempus omni rei et omnibus occasio ".</span> <span class="verse"><a name="18">18</a>Dixi in corde meo de filiis hominum, ut probaret eos Deus et ostenderet eos in semetipsis similes esse bestiis.</span> <span class="verse"><a name="19">19</a>Quoniam sors filiorum hominis et iumentorum una est atque eadem: sicut moritur homo, sic et illa moriuntur; et idem spiritus omnibus: nihil habet homo iumento amplius, quia omnia vanitas.</span> <span class="verse"><a name="20">20</a>Et omnia pergunt ad unum locum:de terra facta sunt omnia,et in terram omnia pariter revertuntur.</span> <span class="verse"><a name="21">21</a>Quis novit, si spiritus filiorum hominis ascendat sursum, et si spiritus iumentorum descendat deorsum in terram?</span> <span class="verse"><a name="22">22</a>Et deprehendi nihil esse melius quam laetari hominem in opere suo; nam haec est pars illius. Quis enim eum adducet, ut post se futura cognoscat?</span> </p></div</div></div></body></html>