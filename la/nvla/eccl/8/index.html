<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/eccl/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/eccl">Ecclesiastes</a> &gt <strong>Chapter 8</strong></div><p><span class="verse"><a name="1">1</a>Quis talis, ut sapiens est?Et quis cognovit solutionem re rum?Sapientia hominis illuminat vultum eius,et durities faciei illius commutatur.</span> <span class="verse"><a name="2">2</a>Os regis observa et propter iuramenta Dei</span> <span class="verse"><a name="3">3</a>ne festines recedere a facie eius neque permaneas in re mala, quia omne, quod voluerit, faciet.</span> <span class="verse"><a name="4">4</a>Quia sermo illius potestate plenus est, nec dicere ei quisquam potest: " Quare ita facis? ".</span> <span class="verse"><a name="5">5</a>Qui custodit praeceptum, non experietur quidquam mali; tempus et iudicium cor sapientis intellegit.</span> <span class="verse"><a name="6">6</a>Omni enim negotio tempus est et iudicium, et multa hominis afflictio;</span> <span class="verse"><a name="7">7</a>ignorat enim quid futurum sit, nam quomodo sit futurum, quis nuntiabit ei?</span> <span class="verse"><a name="8">8</a>Non est in hominis potestate dominari super spiritum nec cohibere spiritum, nec habet potestatem supra diem mortis, nec ulla remissio est ingruente bello, neque salvabit impietas impium.</span> <span class="verse"><a name="9">9</a>Omnia haec consideravi et dedi cor meum cunctis operibus, quae fiunt sub sole, quo tempore dominatur homo homini in malum suum.</span> <span class="verse"><a name="10">10</a>Et ita vidi impios sepultos, discedentes de loco sancto; in oblivionem cadere in civitate, quod ita egerunt: sed et hoc vanitas est.</span> <span class="verse"><a name="11">11</a>Etenim, quia non profertur cito sententia contra opera mala, ideo cor filiorum hominum repletur, ut perpetrent mala.</span> <span class="verse"><a name="12">12</a>Nam peccator centies facit malum et prolongat sibi dies; verumtamen novi quod erit bonum timentibus Deum, qui verentur faciem eius.</span> <span class="verse"><a name="13">13</a>Non sit bonum impio, nec prolongabit dies suos quasi umbram, qui non timet faciem Domini.</span> <span class="verse"><a name="14">14</a>Est vanitas, quae fit super terram: sunt iusti, quibus mala proveniunt, quasi opera egerint impiorum, et sunt impii, quibus bona proveniunt, quasi iustorum facta habeant; sed et hoc vanissimum iudico.</span> <span class="verse"><a name="15">15</a>Laudavi igitur laetitiam quod non esset homini bonum sub sole, nisi quod comederet et biberet atque gauderet et hoc solum secum auferret de labore suo in diebus vitae suae, quos dedit ei Deus sub sole.</span> <span class="verse"><a name="16">16</a>Cum apposui cor meum, ut scirem sapientiam et intellegerem occupationem, quae versatur in terra, quod diebus et noctibus somnum non capit oculis,</span> <span class="verse"><a name="17">17</a>ecce intellexi quod omnium operum Dei nullam possit homo invenire rationem eorum, quae fiunt sub sole; et quanto plus laboraverit homo ad quaerendum, tanto minus inveniet; etiamsi dixerit sapiens se nosse, non poterit reperire.</span> </p></div</div></div></body></html>