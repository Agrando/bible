<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 3</strong></div><p><span class="verse"><a name="1">1</a>Et dixit ad me: " Fili hominis, quodcumque inveneris, comede; comede volumen istud et vadens loquere ad filios Israel ".</span> <span class="verse"><a name="2">2</a>Et aperui os meum, et cibavit me volumine illo</span> <span class="verse"><a name="3">3</a>et dixit ad me: " Fili hominis, venter tuus comedet, et viscera tua complebuntur volumine isto, quod ego do tibi ". Et comedi illud, et factum est in ore meo sicut mel dulce.</span> <span class="verse"><a name="4">4</a>Et dixit ad me: " Fili hominis, vade ad domum Israel et loqueris verba mea ad eos.</span> <span class="verse"><a name="5">5</a>Non enim ad populum profundi sermonis et ignotae linguae tu mitteris, ad domum Israel;</span> <span class="verse"><a name="6">6</a>neque ad populos multos profundi sermonis et ignotae linguae, quorum non possis audire sermones; et si ad illos mittereris, ipsi audirent te.</span> <span class="verse"><a name="7">7</a>Domus autem Israel nolunt audire te, quia nolunt audire me; omnis quippe domus Israel dura fronte est et obstinato corde.</span> <span class="verse"><a name="8">8</a>Ecce dedi faciem tuam valentiorem faciebus eorum et frontem tuam duriorem frontibus eorum;</span> <span class="verse"><a name="9">9</a>ut adamantem et duriorem silice dedi faciem tuam: ne timeas eos neque metuas a facie eorum, quia domus exasperans est ".</span> <span class="verse"><a name="10">10</a>Et dixit ad me: " Fili hominis, omnes sermones meos, quos loquor ad te, assume in corde tuo et auribus tuis audi.</span> <span class="verse"><a name="11">11</a>Et vade, ingredere ad transmigrationem, ad filios populi tui, et loqueris ad eos et dices eis: Haec dicit Dominus Deus; sive audiant, sive contemnant ".</span> <span class="verse"><a name="12">12</a>Et assumpsit me spiritus, et audivi post me vocem commotionis magnae, cum elevaretur gloria Domini de loco suo;</span> <span class="verse"><a name="13">13</a>et vocem alarum animalium percutientium alteram ad alteram et vocem rotarum sequentium animalia et vocem commotionis magnae.</span> <span class="verse"><a name="14">14</a>Spiritus quoque levavit me et assumpsit me; et abii amarus in indignatione spiritus mei: manus enim Domini erat super me gravis.</span> <span class="verse"><a name="15">15</a>Et veni ad transmigrationem, ad Telabib, ad eos, qui habitabant iuxta flumen Chobar; et sedi, ubi illi sedebant, et mansi ibi septem diebus obstupefactus in medio eorum.</span> <span class="verse"><a name="16">16</a>Cum autem pertransissent septem dies, factum est verbum Domini ad me dicens:</span> <span class="verse"><a name="17">17</a>" Fili hominis, speculatorem dedi te domui Israel; et audies de ore meo verbum et commonebis eos ex me.</span> <span class="verse"><a name="18">18</a>Si, dicente me ad impium: Morte morieris, non commonueris eum neque locutus fueris ei, ut avertatur a via sua impia et vivat, ipse impius in iniquitate sua morietur, sanguinem autem eius de manu tua requiram.</span> <span class="verse"><a name="19">19</a>Si autem tu commonueris impium, et ille non fuerit conversus ab impietate sua et a via sua impia, ipse quidem in iniquitate sua morietur, tu autem animam tuam liberasti.</span> <span class="verse"><a name="20">20</a>Sed et si conversus iustus a iustitia sua, fecerit iniquitatem, ponam offendiculum coram eo; ipse morietur, quia non commonuisti eum: in peccato suo morietur, et non erunt in memoria iustitiae eius, quas fecit; sanguinem vero eius de manu tua requiram.</span> <span class="verse"><a name="21">21</a>Si autem tu commonueris iustum, ut non peccet iustus, et ille non peccaverit, vivens vivet, quia commonuisti eum et tu animam tuam liberasti .</span> <span class="verse"><a name="22">22</a>Et facta est super me manus Domini, et dixit ad me: " Surgens egredere in campum, et ibi loquar tecum ".</span> <span class="verse"><a name="23">23</a>Et surgens egressus sum in campum, et ecce ibi gloria Domini stabat quasi gloria, quam vidi iuxta fluvium Chobar, et cecidi in faciem meam.</span> <span class="verse"><a name="24">24</a>Et ingressus est in me spiritus et statuit me super pedes meos et locutus est mihi et dixit ad me: " Ingredere et includere in medio domus tuae.</span> <span class="verse"><a name="25">25</a>Et tu, fili hominis, ecce data sunt super te vincula, et ligabunt te in eis, et non egredieris in medio eorum;</span> <span class="verse"><a name="26">26</a>et linguam tuam adhaerere faciam palato tuo, et eris mutus nec quasi vir obiurgans, quia domus exasperans est.</span> <span class="verse"><a name="27">27</a>Cum autem locutus fuero tibi, aperiam os tuum, et dices ad eos: Haec dicit Dominus Deus. Qui audit, audiat; et, qui contemnit, contemnat, quia domus exasperans est ".</span> </p></div</div></div></body></html>