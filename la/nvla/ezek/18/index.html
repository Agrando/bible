<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 18</strong></div><p><span class="verse"><a name="1">1</a>Et factus est sermo Domini ad me dicens:</span> <span class="verse"><a name="2">2</a>"Quid est vo bis quod vulgo dicitis proverbium istud in terra Israel dicentes:Patres comederunt uvam acerbam,et dentes filiorum obstupescunt"?</span> <span class="verse"><a name="3">3</a>Vivo ego, dicit Dominus Deus, non dicetis ultra hoc proverbium in Israel.</span> <span class="verse"><a name="4">4</a>Ecce omnes animae meae sunt: ut anima patris, ita et anima filii mea est; anima, quae peccaverit, ipsa morietur.</span> <span class="verse"><a name="5">5</a>Et vir, si fuerit iustus et fecerit iudicium et iustitiam,</span> <span class="verse"><a name="6">6</a>in montibus non comederit et oculos suos non levaverit ad idola domus Israel et uxorem proximi sui non violaverit et ad mulierem menstruatam non accesserit</span> <span class="verse"><a name="7">7</a>et hominem non afflixerit, pignus debitori reddiderit, per vim nihil rapuerit, panem suum esurienti dederit et nudum operuerit vestimento,</span> <span class="verse"><a name="8">8</a>ad usuram non commodaverit et fenus non acceperit, ab iniquitate averterit manum suam, iudicium verum fecerit inter virum et virum,</span> <span class="verse"><a name="9">9</a>in praeceptis meis ambulaverit et iudicia mea custodierit, ut faciat veritatem, hic iustus est, vita vivet, ait Dominus Deus.</span> <span class="verse"><a name="10">10</a>Quod si genuerit filium latronem, effundentem sanguinem et facientem unum de istis,</span> <span class="verse"><a name="11">11</a>cum ipse haec omnia non fecerit, et etiam in montibus comedentem et uxorem proximi sui polluentem,</span> <span class="verse"><a name="12">12</a>egenum et pauperem affligentem, rapientem rapinas, pignus non reddentem et ad idola levantem oculos suos, abominationem facientem,</span> <span class="verse"><a name="13">13</a>ad usuram dantem et fenus accipientem, numquid vivet? Non vivet. Cum universa detestanda haec fecerit, morte morietur; sanguis eius in ipso erit.</span> <span class="verse"><a name="14">14</a>Quod si genuerit filium, qui videns omnia peccata patris sui, quae fecit, timuerit et non fecerit simile eis:</span> <span class="verse"><a name="15">15</a>super montes non comederit et oculos suos non levaverit ad idola domus Israel et uxorem proximi sui non violaverit</span> <span class="verse"><a name="16">16</a>et virum non afflixerit, pignus non retinuerit et rapinam non rapuerit, panem suum esurienti dederit et nudum operuerit vestimento,</span> <span class="verse"><a name="17">17</a>ab iniuria averterit manum suam, usuram et fenus non acceperit, iudicia mea fecerit, in praeceptis meis ambulaverit, hic non morietur in iniquitate patris sui, sed vita vivet.</span> <span class="verse"><a name="18">18</a>Pater eius, quia calumniatus est et fecit rapinas nec bonum operatus est in medio populi sui, ecce mortuus est in iniquitate sua.</span> <span class="verse"><a name="19">19</a>Et dicitis: "Quare non portavit filius iniquitatem patris?". Videlicet, quia filius iudicium et iustitiam operatus est, omnia praecepta mea custodivit et fecit illa, vivet vita.</span> <span class="verse"><a name="20">20</a>Anima, quae peccaverit, ipsa morietur; filius non portabit iniquitatem patris, et pater non portabit iniquitatem filii. Iustitia iusti super eum erit, et impietas impii erit super eum.</span> <span class="verse"><a name="21">21</a>Si autem impius egerit paenitentiam ab omnibus peccatis suis, quae operatus est, et custodierit universa praecepta mea et fecerit iudicium et iustitiam, vita vivet, non morietur.</span> <span class="verse"><a name="22">22</a>Omnes iniquitates eius, quas operatus est, non memorabuntur ei; in iustitia sua, quam operatus est, vivet.</span> <span class="verse"><a name="23">23</a>Numquid voluntatis meae est mors impii, dicit Dominus Deus, et non ut convertatur a viis suis et vivat?</span> <span class="verse"><a name="24">24</a>Si autem averterit se iustus a iustitia sua et fecerit iniquitatem secundum omnes abominationes, quas operari solet impius, numquid vivet? Omnes iustitiae eius, quas fecerat, non recordabuntur; in praevaricatione, qua praevaricatus est, et in peccato suo, quod peccavit, in ipsis morietur.</span> <span class="verse"><a name="25">25</a>Et dixistis: "Non est aequa via Domini". Audite ergo, domus Israel: Numquid via mea non est aequa, et non magis viae vestrae pravae sunt?</span> <span class="verse"><a name="26">26</a>Cum enim averterit se iustus a iustitia sua et fecerit iniquitatem, morietur; in iniustitia, quam operatus est, morietur.</span> <span class="verse"><a name="27">27</a>Et cum averterit se impius ab impietate sua, quam operatus est, et fecerit iudicium et iustitiam, ipse animam suam vivificabit;</span> <span class="verse"><a name="28">28</a>considerans enim et avertens se ab omnibus iniquitatibus suis, quas operatus est, vita vivet, non morietur.</span> <span class="verse"><a name="29">29</a>Et dicunt domus Israel: "Non est aequa via Domini". Numquid viae meae non sunt aequae, domus Israel, et non magis viae vestrae pravae?</span> <span class="verse"><a name="30">30</a>Idcirco unumquemque iuxta vias suas iudicabo, domus Israel, ait Dominus Deus. Convertimini et agite paenitentiam ab omnibus iniquitatibus vestris, et non erit vobis in scandalum iniquitatis.</span> <span class="verse"><a name="31">31</a>Proicite a vobis omnes praevaricationes vestras, in quibus praevaricati estis, et facite vobis cor novum et spiritum novum. Et quare moriemini, domus Israel?</span> <span class="verse"><a name="32">32</a>Quia nolo mortem morientis, dicit Dominus Deus. Revertimini et vivite.</span> </p></div</div></div></body></html>