<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 11</strong></div><p><span class="verse"><a name="1">1</a>Et elevavit me spiritus et duxit me ad portam domus Domini orientalem, quae respicit solis ortum; et ecce in introitu portae viginti quinque viri, et vidi in medio eorum Iezoniam filium Azur et Pheltiam filium Banaiae, principes populi.</span> <span class="verse"><a name="2">2</a>Dixitque ad me: " Fili hominis, hi sunt viri, qui cogitant iniquitatem et tractant consilium pessimum in urbe ista</span> <span class="verse"><a name="3">3</a>dicentes: "Nonne dudum aedificatae sunt domus? Haec est lebes, nos autem carnes".</span> <span class="verse"><a name="4">4</a>Idcirco vaticinare de eis; vaticinare, fili hominis ".</span> <span class="verse"><a name="5">5</a>Et irruit in me spiritus Domini et dixit ad me: " Loquere. Haec dicit Dominus: Sic locuti estis, domus Israel, et cogitationes cordis vestri ego novi.</span> <span class="verse"><a name="6">6</a>Plurimos occidistis in urbe hac et implestis vias eius interfectis.</span> <span class="verse"><a name="7">7</a>Propterea haec dicit Dominus Deus: Interfecti vestri, quos posuistis in medio eius, hi sunt carnes, et haec est lebes, et educam vos de medio eius.</span> <span class="verse"><a name="8">8</a>Gladium metuitis, et gladium inducam super vos, ait Dominus Deus.</span> <span class="verse"><a name="9">9</a>Et eiciam vos de medio eius daboque vos in manu hostium et faciam in vobis iudicia.</span> <span class="verse"><a name="10">10</a>Gladio cadetis, in finibus Israel iudicabo vos, et scietis quia ego Dominus.</span> <span class="verse"><a name="11">11</a>Haec non erit vobis in lebetem, et vos non eritis in medio eius in carnes: in finibus Israel iudicabo vos;</span> <span class="verse"><a name="12">12</a>et scietis quia ego Dominus, qui in praeceptis meis non ambulastis et iudicia mea non fecistis, sed iuxta iudicia gentium, quae in circuitu vestro sunt, estis operati ".</span> <span class="verse"><a name="13">13</a>Et factum est cum prophetarem, Pheltias filius Banaiae mortuus est; et cecidi in faciem meam, clamans voce magna, et dixi: " Heu, Domine Deus, consummationem tu facis reliquiarum Israel! ".</span> <span class="verse"><a name="14">14</a>Et factum est verbum Domini ad me dicens:</span> <span class="verse"><a name="15">15</a>" Fili hominis, fratres tui, fratres tui, viri propinqui tui et omnis domus Israel, universi, quibus dixerunt habitatores Ierusalem: "Longe sunt a Domino; nobis data est terra in possessionem".</span> <span class="verse"><a name="16">16</a>Propterea haec dicit Dominus Deus: Quia longe feci eos in gentibus et quia dispersi eos in terris, ero eis in sanctificationem modicam in terris, ad quas venerunt.</span> <span class="verse"><a name="17">17</a>Propterea loquere: Haec dicit Dominus Deus: Congregabo vos de populis et adunabo de terris, in quibus dispersi estis, daboque vobis humum Israel.</span> <span class="verse"><a name="18">18</a>Et ingredientur illuc et auferent omnes offensiones cunctasque abominationes eius de illa.</span> <span class="verse"><a name="19">19</a>Et dabo eis cor aliud et spiritum novum tribuam in visceribus eorum; et auferam cor lapideum de carne eorum et dabo eis cor carneum,</span> <span class="verse"><a name="20">20</a>ut in praeceptis meis ambulent et iudicia mea custodiant faciantque ea et sint mihi in populum, et ego sim eis in Deum.</span> <span class="verse"><a name="21">21</a>Quorum cor post offendicula et abominationes suas ambulat, horum viam in capite suo ponam ", dicit Dominus Deus.</span> <span class="verse"><a name="22">22</a>Et elevaverunt cherubim alas suas, et rotae cum eis, et gloria Dei Israel erat super eos;</span> <span class="verse"><a name="23">23</a>et ascendit gloria Domini de medio civitatis stetitque super montem, qui est ad orientem urbis.</span> <span class="verse"><a name="24">24</a>Et spiritus levavit me adduxitque in Chaldaeam ad transmigrationem in visione in spiritu Dei; et sublata est a me visio, quam videram.</span> <span class="verse"><a name="25">25</a>Et locutus sum ad transmigrationem omnia verba Domini, quae ostenderat mihi.</span> </p></div</div></div></body></html>