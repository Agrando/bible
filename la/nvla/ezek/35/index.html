<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 35</strong></div><p><span class="verse"><a name="1">1</a>Et factus est sermo Domini ad me dicens:</span> <span class="verse"><a name="2">2</a>" Fili hominis, pone faciem tuam adversum montem Seir et propheta de eo et dices illi:</span> <span class="verse"><a name="3">3</a>Haec dicit Dominus Deus:Ecce ego ad te, mons Seir;et extendam manum meam super teet dabo te desolatum atque desertum.</span> <span class="verse"><a name="4">4</a>Urbes tuas demoliar,et tu desertus eriset scies quia ego Dominus.</span> <span class="verse"><a name="5">5</a>Eo quod fueris inimicus sempiternus et concluseris filios Israel in manus gladii in tempore afflictionis eorum, in tempore poenae extremae;</span> <span class="verse"><a name="6">6</a>propterea, vivo ego, dicit Dominus Deus, sanguini tradam te, et sanguis te persequetur et, cum sanguinem non oderis, sanguis persequetur te.</span> <span class="verse"><a name="7">7</a>Et dabo montem Seir desolatum atque desertum et auferam de eo euntem et redeuntem</span> <span class="verse"><a name="8">8</a>et implebo montes eius occisorum suorum, in collibus tuis et in vallibus tuis, atque in omnibus torrentibus tuis interfecti gladio cadent.</span> <span class="verse"><a name="9">9</a>In solitudines sempiternas tradam te, et civitates tuae non habitabuntur, et scietis quoniam ego Dominus.</span> <span class="verse"><a name="10">10</a>Eo quod dixeris: "Duae gentes et duae terrae meae erunt, et hereditate possidebo eas!", cum Dominus esset ibi;</span> <span class="verse"><a name="11">11</a>propterea, vivo ego, dicit Dominus Deus, faciam iuxta iram tuam et secundum zelum tuum, quem fecisti odio habens eos, et notus efficiar in eis, cum te iudicavero.</span> <span class="verse"><a name="12">12</a>Et scies quia ego Dominus audivi universa opprobria tua, quae locutus es de montibus Israel dicens: "Deserti nobis ad devorandum dati sunt!".</span> <span class="verse"><a name="13">13</a>Et insurrexistis super me ore vestro et vociferati estis vobis adversum me verba vestra; ego audivi.</span> <span class="verse"><a name="14">14</a>Haec dicit Dominus Deus: Laetante universa terra, in solitudinem te redigam;</span> <span class="verse"><a name="15">15</a>sicuti gavisus es super hereditatem domus Israel, eo quod fuerit dissipata, sic faciam tibi: dissipatus eris, mons Seir, et Idumaea omnis, et scient quia ego Dominus.</span> </p></div</div></div></body></html>