<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 1</strong></div><p><span class="verse"><a name="1">1</a>Et factum est in tricesimo anno, in quarto mense, in quinta men sis, cum essem in medio captivorum iuxta fluvium Chobar, aperti sunt caeli, et vidi visiones Dei.</span> <span class="verse"><a name="2">2</a>In quinta mensis, ipse est annus quintus transmigrationis regis Ioachin,</span> <span class="verse"><a name="3">3</a>factum est verbum Domini ad Ezechielem filium Buzi, sacerdotem, in terra Chaldaeorum secus flumen Chobar, et facta est super eum ibi manus Domini.</span> <span class="verse"><a name="4">4</a>Et vidi: et ecce ventus turbinis veniebat ab aquilone et nubes magna et ignis conglobatus, et splendor in circuitu eius, et de medio eius quasi species electri, id est de medio ignis;</span> <span class="verse"><a name="5">5</a>et ex medio eius similitudo quattuor animalium, et hic aspectus eorum: similitudo hominis erat eis.</span> <span class="verse"><a name="6">6</a>Quattuor facies uni et quattuor pennae uni;</span> <span class="verse"><a name="7">7</a>pedes eorum pedes recti, et planta pedis eorum quasi planta pedis vituli, et scintillabant quasi aspectus aeris candentis.</span> <span class="verse"><a name="8">8</a>Et manus hominis erant sub pennis eorum in quattuor partibus. Facies autem et pennae illorum quattuor:</span> <span class="verse"><a name="9">9</a>iunctae erant pennae eorum altera ad alteram; non revertebantur, cum incederent, sed unumquodque ante faciem suam gradiebatur.</span> <span class="verse"><a name="10">10</a>Similitudo autem vultus eorum: facies hominis et facies leonis a dextris ipsorum quattuor, facies autem bovis a sinistris ipsorum quattuor et facies aquilae ipsorum quattuor.</span> <span class="verse"><a name="11">11</a>Et pennae eorum extentae desuper; duae pennae singulorum iungebantur, et duae tegebant corpora eorum.</span> <span class="verse"><a name="12">12</a>Et unumquodque coram facie sua ambulabat: ubi erat impetus spiritus, illuc gradiebantur nec revertebantur, cum ambularent.</span> <span class="verse"><a name="13">13</a>Et in medio animalium, aspectus quasi carbonum ignis ardentium, quasi aspectus lampadarum discurrentium in medio animalium; et splendor erat ignis, et de igne fulgur egrediens.</span> <span class="verse"><a name="14">14</a>Et animalia ibant et revertebantur in similitudinem fulguris coruscantis.</span> <span class="verse"><a name="15">15</a>Cumque aspicerem animalia, apparuit rota una super terram iuxta singula animalia.</span> <span class="verse"><a name="16">16</a>Et aspectus rotarum et opus earum quasi species chrysolithi, et una similitudo ipsarum quattuor; et aspectus earum et opera, quasi sit rota in medio rotae.</span> <span class="verse"><a name="17">17</a>Per quattuor partes earum euntes ibant et non revertebantur, cum ambularent.</span> <span class="verse"><a name="18">18</a>Canthis autem earum erat altitudo et horribilis aspectus; et canthi earum erant oculis pleni in circuitu ipsarum quattuor.</span> <span class="verse"><a name="19">19</a>Cumque ambularent animalia, ambulabant pariter et rotae iuxta ea; et cum elevarentur animalia de terra, elevabantur simul et rotae.</span> <span class="verse"><a name="20">20</a>Quocumque impellebat spiritus ut irent, ibant, et rotae pariter levabantur sequentes eum; spiritus enim animalium erat in rotis.</span> <span class="verse"><a name="21">21</a>Cum euntibus ibant et cum stantibus stabant; et cum elevatis a terra pariter elevabantur, et rotae sequentes ea, quia spiritus animalium erat in rotis.</span> <span class="verse"><a name="22">22</a>Et similitudo super capita animalium firmamenti quasi aspectus crystalli horribilis et extenti super capita eorum desuper.</span> <span class="verse"><a name="23">23</a>Sub firmamento autem pennae eorum rectae altera ad alteram; unumquodque duabus alis velabat corpus suum.</span> <span class="verse"><a name="24">24</a>Et audiebam sonum alarum quasi sonum aquarum multarum, quasi sonum Omnipotentis: cum ambularent, erat strepitus vehemens ut sonus castrorum; cumque starent, demittebantur pennae eorum.</span> <span class="verse"><a name="25">25</a>Nam cum fieret vox supra firmamentum, quod erat super caput eorum, stabant et submittebant alas suas.</span> <span class="verse"><a name="26">26</a>Et super firmamentum, quod erat imminens capiti eorum, quasi aspectus lapidis sapphiri similitudo throni; et super similitudinem throni similitudo quasi aspectus hominis desuper.</span> <span class="verse"><a name="27">27</a>Et vidi quasi speciem electri, velut aspectum ignis per circuitum ab aspectu lumborum eius et desuper; et ab aspectu lumborum eius usque deorsum vidi quasi speciem ignis splendentis in circuitu.</span> <span class="verse"><a name="28">28</a>Velut aspectus arcus, cum fuerit in nube in die pluviae: sic erat aspectus splendoris per gyrum. Haec visio similitudinis gloriae Domini. Et vidi et cecidi in faciem meam et audivi vocem loquentis.</span> </p></div</div></div></body></html>