<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 39</strong></div><p><span class="verse"><a name="1">1</a>Tu autem, fili hominis, va ticinare adversum Gog et dices: Haec dicit Dominus Deus: Ecce ego super te, Gog, principem summum Mosoch e Thubal;</span> <span class="verse"><a name="2">2</a>et circumagam te et seducam te et ascendere faciam de extremo aquilone et adducam te super montes Israel.</span> <span class="verse"><a name="3">3</a>Et percutiam arcum tuum in manu sinistra tua et sagittas tuas de manu dextera tua deiciam.</span> <span class="verse"><a name="4">4</a>Super montes Israel cades, tu et omnia agmina tua et populi, qui sunt tecum; feris avibus, omni volatili et bestiis terrae dedi te devorandum:</span> <span class="verse"><a name="5">5</a>super faciem agri cades, quia ego locutus sum, ait Dominus Deus.</span> <span class="verse"><a name="6">6</a>Et emittam ignem in Magog et in his, qui habitant in insulis confidenter, et scient quia ego Dominus.</span> <span class="verse"><a name="7">7</a>Et nomen sanctum meum notum faciam in medio populi mei Israel et non polluam nomen sanctum meum amplius, et scient gentes quia ego Dominus, sanctus in Israel.</span> <span class="verse"><a name="8">8</a>Ecce venit et fit, ait Dominus Deus; haec est dies, de qua locutus sum.</span> <span class="verse"><a name="9">9</a>Et egredientur habitatores de civitatibus Israel et succendent et comburent arma, clipeum et scutum, arcum et sagittas et baculos, manus et contos, et succendent ea igne septem annis.</span> <span class="verse"><a name="10">10</a>Et non portabunt ligna de campis neque succident de saltibus, quoniam arma succendent igne et depraedabuntur eos, quibus praedae fuerant, et diripient vastatores suos, ait Dominus Deus.</span> <span class="verse"><a name="11">11</a>Et erit, in die illa dabo Gog locum nominatum sepulcrum in Israel, vallem viatorum ad orientem maris, quae oppilat viam praetereuntibus; et sepelient ibi Gog et omnem multitudinem eius, et vocabitur vallis Multitudinis Gog.</span> <span class="verse"><a name="12">12</a>Et sepelient eos domus Israel, ut mundent terram septem mensibus;</span> <span class="verse"><a name="13">13</a>sepeliet autem eum omnis populus terrae, et erit eis nominata dies, in qua glorificatus sum, ait Dominus Deus.</span> <span class="verse"><a name="14">14</a>Et viros iugiter constituent lustrantes terram, qui sepeliant eos, qui remanserant super faciem terrae, ut emundent eam; post menses autem septem quaerere incipient</span> <span class="verse"><a name="15">15</a>et circuibunt peragrantes terram; cumque viderint os hominis, statuent iuxta illud titulum, donec sepeliant illud pollinctores in valle Multitudinis Gog.</span> <span class="verse"><a name="16">16</a>Nomen quoque civitatis Amona, et mundabunt terram.</span> <span class="verse"><a name="17">17</a>Tu ergo, fili hominis, haec dicit Dominus Deus, dic volucri, universis avibus cunctisque bestiis agri: Convenite, properate, concurrite undique ad victimam meam, quam ego immolo vobis, victimam grandem super montes Israel, ut comedatis carnes et bibatis sanguinem.</span> <span class="verse"><a name="18">18</a>Carnes fortium comedetis et sanguinem principum terrae bibetis: arietes, agni et hirci taurique saginati de Basan sunt omnes;</span> <span class="verse"><a name="19">19</a>et comedetis adipem in saturitatem et bibetis sanguinem in ebrietatem de victima, quam ego immolabo vobis.</span> <span class="verse"><a name="20">20</a>Et saturabimini super mensam meam de equo et de iugali currus, de forti et de universis viris bellatoribus, ait Dominus Deus.</span> <span class="verse"><a name="21">21</a>Et ponam gloriam meam in gentibus, et videbunt omnes gentes iudicium meum, quod fecerim, et manum meam, quam posuerim super eos;</span> <span class="verse"><a name="22">22</a>et scient domus Israel quia ego Dominus Deus eorum a die illa et deinceps,</span> <span class="verse"><a name="23">23</a>et scient gentes quoniam in iniquitate sua capta sit domus Israel, eo quod reliquerint me, et absconderim faciem meam ab eis et tradiderim eos in manus hostium suorum, et ceciderint in gladio universi.</span> <span class="verse"><a name="24">24</a>Iuxta immunditiam eorum et scelera eorum feci eis et abscondi faciem meam ab illis.</span> <span class="verse"><a name="25">25</a>Propterea haec dicit Dominus Deus: Nunc restituam Iacob et miserebor omnis domus Israel et assumam zelum pro nomine sancto meo.</span> <span class="verse"><a name="26">26</a>Et portabunt confusionem suam et omnem praevaricationem, quam praevaricati sunt in me, cum habitaverint in terra sua confidenter; et nemo erit qui exterreat.</span> <span class="verse"><a name="27">27</a>Et reduxero eos de populis et congregavero de terris inimicorum suorum et sanctificatus fuero in eis in oculis gentium plurimarum,</span> <span class="verse"><a name="28">28</a>et scient quia ego Dominus Deus eorum, eo quod transtulerim eos in nationes et congregaverim eos super terram suam et non dereliquerim quemquam ex eis ibi.</span> <span class="verse"><a name="29">29</a>Et non abscondam ultra faciem meam ab eis, eo quod effuderim spiritum meum super domum Israel ", ait Dominus Deus.</span> </p></div</div></div></body></html>