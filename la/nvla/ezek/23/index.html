<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 23</strong></div><p><span class="verse"><a name="1">1</a>Et factus est sermo Domini ad me dicens:</span> <span class="verse"><a name="2">2</a>" Fili hominis, duae mulieres filiae matris unius fuerunt</span> <span class="verse"><a name="3">3</a>et fornicatae sunt in Aegypto, in adulescentia sua fornicatae sunt; ibi subacta sunt ubera earum, et tactae sunt mammae virginitatis earum.</span> <span class="verse"><a name="4">4</a>Nomina autem earum Oolla maior et Ooliba soror eius; et habui eas, et pepererunt filios et filias: porro earum nomina Samaria Oolla et Ierusalem Ooliba.</span> <span class="verse"><a name="5">5</a>Fornicata est igitur Oolla discedens a me; et insanivit in amatores suos, in Assyrios: bellatores</span> <span class="verse"><a name="6">6</a>vestitos hyacintho, principes et magistratus, iuvenes desiderabiles universi, equites ascensores equorum.</span> <span class="verse"><a name="7">7</a>Et dedit fornicationes suas ad eos electos filiorum Assyriae universos; et apud omnes, in quos insanivit, in omnibus idolis eorum polluta est.</span> <span class="verse"><a name="8">8</a>Insuper et fornicationes suas, quas habuerat in Aegypto, non reliquit; nam et illi dormierunt cum ea in adulescentia eius, et illi tetigerant ubera virginitatis eius et effuderant fornicationem suam super eam.</span> <span class="verse"><a name="9">9</a>Propterea tradidi eam in manus amatorum suorum, in manus filiorum Assyriae, in quos insanivit;</span> <span class="verse"><a name="10">10</a>ipsi discooperuerunt ignominiam eius, filios et filias illius tulerunt et ipsam occiderunt gladio; et facta est famosa mulieribus, et iudicia perpetrarunt in ea.</span> <span class="verse"><a name="11">11</a>Quod cum vidisset soror eius Ooliba, plus quam illa insanivit libidine et fornicatione sua super fornicationem sororis suae.</span> <span class="verse"><a name="12">12</a>In filios Assyriorum amore exarsit: duces et magistratus, bellatores indutos veste pretiosa, equites, qui vectabantur equis, adulescentes cuncti desiderabiles.</span> <span class="verse"><a name="13">13</a>Et vidi quod polluta esset: via una ambarum;</span> <span class="verse"><a name="14">14</a>et auxit fornicationes suas. Cumque vidisset viros depictos in pariete, imagines Chaldaeorum expressas sinopide,</span> <span class="verse"><a name="15">15</a>et accinctos balteis renes, et tiaras defluentes in capitibus eorum; aspectus essedariorum omnibus, similitudo filiorum Babylonis, quorum patria Chaldaea.</span> <span class="verse"><a name="16">16</a>Et insanivit super eos concupiscentia oculorum suorum et misit nuntios ad eos in Chaldaeam.</span> <span class="verse"><a name="17">17</a>Cumque venissent ad eam filii Babylonis ad cubile amoris, polluerunt eam stupris suis; et, cum polluta esset ab eis, recessit anima eius ab illis.</span> <span class="verse"><a name="18">18</a>Cum manifestasset fornicationes suas et discooperuisset ignominiam suam, recessit anima mea ab ea, sicut recesserat anima mea a sorore eius.</span> <span class="verse"><a name="19">19</a>Multiplicavit autem fornicationes suas, recordans dies adulescentiae suae, quibus fornicata est in terra Aegypti;</span> <span class="verse"><a name="20">20</a>et insanivit libidine in amatores suos, quorum membra sunt ut membra asinorum, et sicut fluxus equorum fluxus eorum.</span> <span class="verse"><a name="21">21</a>Et desiderasti scelus adulescentiae tuae, quando subacta sunt in Aegypto ubera tua, et tactae mammae pubertatis tuae.</span> <span class="verse"><a name="22">22</a>Propterea, Ooliba, haec dicit Dominus Deus: Ecce ego suscitabo amatores tuos contra te, de quibus recessit anima tua; et congregabo eos adversum te in circuitu,</span> <span class="verse"><a name="23">23</a>filios Babylonis et universos Chaldaeos, Phacud et Sue et Cue, omnes filios Assyriorum cum eis, iuvenes desiderabiles, duces et magistratus universos, essedarios et nominatos, ascensores equorum omnes.</span> <span class="verse"><a name="24">24</a>Et venient super te instructi curru et rota, cum multitudine populorum; scuto et clipeo et galea armabuntur contra te undique, et dabo coram eis iudicium, et iudicabunt te iudiciis suis.</span> <span class="verse"><a name="25">25</a>Et ponam zelum meum in te, quem exercent tecum in furore: nasum tuum et aures tuas praecident et, quae remanserint de te, gladio concident; ipsi filios tuos et filias tuas capient, et novissimum tuum devorabitur igni.</span> <span class="verse"><a name="26">26</a>Et denudabunt te vestimentis tuis et tollent vasa gloriae tuae;</span> <span class="verse"><a name="27">27</a>et cessare faciam scelus tuum de te et fornicationem tuam de terra Aegypti, nec levabis oculos tuos ad eos et Aegypti non recordaberis amplius.</span> <span class="verse"><a name="28">28</a>Quia haec dicit Dominus Deus: Ecce ego tradam te in manu eorum, quos odisti, in manu, de quibus recessit anima tua;</span> <span class="verse"><a name="29">29</a>et agent tecum in odio et tollent omnes labores tuos et dimittent te nudam et ignominia plenam, et revelabitur ignominia fornicationum tuarum, scelus tuum et fornicationes tuae.</span> <span class="verse"><a name="30">30</a>Fecerunt haec tibi, quia fornicata es post gentes, inter quas polluta es in idolis earum.</span> <span class="verse"><a name="31">31</a>In via sororis tuae ambulasti, et dabo calicem eius in manu tua.</span> <span class="verse"><a name="32">32</a>Haec dicit Dominus Deus:Calicem sororis tuae bibesprofundum et latumC eris in derisum et in subsannationem C:est capacissimus.</span> <span class="verse"><a name="33">33</a>Ebrietate et dolore repleberis,calice stuporis et horroris,calice sororis tuae Samariae,</span> <span class="verse"><a name="34">34</a>et bibes illum et epotabis usque ad faeces;et fragmenta eius rodeset ubera tua lacerabis,quia ego locutus sum ",ait Dominus Deus.</span> <span class="verse"><a name="35">35</a>Propterea haec dicit Dominus Deus: " Quia oblita es mei et proiecisti me post tergum tuum, tu quoque porta scelus tuum et fornicationes tuas ".</span> <span class="verse"><a name="36">36</a>Et ait Dominus ad me: " Fili hominis, numquid iudicas Oollam et Oolibam? Annuntia ergo eis scelera earum.</span> <span class="verse"><a name="37">37</a>Quia adulteratae sunt, et sanguis in manibus earum, et cum idolis suis fornicatae sunt; insuper et filios suos, quos genuerunt mihi, obtulerunt eis ad devorandum.</span> <span class="verse"><a name="38">38</a>Sed et hoc fecerunt mihi: polluerunt sanctuarium meum in die illa et sabbata mea profanaverunt.</span> <span class="verse"><a name="39">39</a>Cumque immolarent filios suos idolis suis et ingrederentur sanctuarium meum in die illa, ut polluerent illud, ecce haec fecerunt in medio domus meae.</span> <span class="verse"><a name="40">40</a>Quin et miserunt ad viros venientes de longe, ad quos nuntius missus erat; itaque ecce venerunt. Quibus te lavisti et circumlevisti stibio oculos tuos et ornata es mundo muliebri;</span> <span class="verse"><a name="41">41</a>sedisti in lecto pulcherrimo, et mensa ornata est ante te, thymiama meum et unguentum meum posuisti super eam.</span> <span class="verse"><a name="42">42</a>Et vox multitudinis exsultantis erat apud eam et apud viros multitudo hominum, qui adducebantur de deserto; et posuerunt armillas in manibus earum et coronas speciosas in capitibus earum.</span> <span class="verse"><a name="43">43</a>Et dixi de ea, quae attrita est in adulteriis: Nunc fornicabitur in fornicatione sua etiam haec.</span> <span class="verse"><a name="44">44</a>Et ingressi sunt ad eam quasi ad mulierem meretricem; sic ingrediebantur ad Oollam et ad Oolibam, mulieres nefarias.</span> <span class="verse"><a name="45">45</a>Viri ergo iusti sunt; hi iudicabunt eas iudicio adulterarum et iudicio effundentium sanguinem, quia adulterae sunt, et sanguis in manibus earum .</span> <span class="verse"><a name="46">46</a>Haec enim dicit Dominus Deus: " Adduc ad eas congregationem et trade eas in terrorem et in rapinam;</span> <span class="verse"><a name="47">47</a>et lapidentur lapidibus congregationis et confodiantur gladiis eorum; filios et filias earum interficiant et domos earum igne succendant.</span> <span class="verse"><a name="48">48</a>Et auferam scelus de terra, et discent omnes mulieres, ne faciant secundum scelus vestrum;</span> <span class="verse"><a name="49">49</a>et dabunt scelus vestrum super vos, et peccata idolorum vestrorum portabitis et scietis quia ego Dominus Deus ".</span> </p></div</div></div></body></html>