<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 10</strong></div><p><span class="verse"><a name="1">1</a>Et vidi: et ecce super fir mamentum, quod erat super caput cherubim, quasi lapis sapphirus, quasi species similitudinis solii apparuit super ea.</span> <span class="verse"><a name="2">2</a>Et dixit ad virum, qui indutus erat lineis, et ait: " Ingredere in medio rotarum, quae sunt subtus cherub, et imple manus tuas prunis ignis, quae sunt inter cherubim, et effunde super civitatem ". Ingressusque est in conspectu meo.</span> <span class="verse"><a name="3">3</a>Cherubim autem stabant a dextris domus, cum ingrederetur vir, et nubes implevit atrium interius.</span> <span class="verse"><a name="4">4</a>Et elevata est gloria Domini desuper cherub ad limen domus, et repleta est domus nube, et atrium repletum est splendore gloriae Domini.</span> <span class="verse"><a name="5">5</a>Et sonitus alarum cherubim audiebatur usque ad atrium exterius, quasi vox Dei omnipotentis loquentis.</span> <span class="verse"><a name="6">6</a>Cumque praecepisset viro, qui indutus erat lineis, dicens: " Sume ignem de medio rotarum, de medio cherubim ", ingressus ille stetit iuxta rotam;</span> <span class="verse"><a name="7">7</a>et extendit cherub manum de medio cherubim ad ignem, qui erat inter cherubim, et sumpsit et dedit in manus eius, qui indutus erat lineis; qui accipiens egressus est.</span> <span class="verse"><a name="8">8</a>Et apparuit in cherubim similitudo manus hominis subtus pennas eorum,</span> <span class="verse"><a name="9">9</a>et vidi: et ecce quattuor rotae iuxta cherubim; rota una iuxta cherub unum, et rota alia iuxta cherub unum, species autem rotarum erat quasi species lapidis chrysolithi,</span> <span class="verse"><a name="10">10</a>et aspectus earum similitudo una illis quattuor, quasi sit rota in medio rotae.</span> <span class="verse"><a name="11">11</a>Cumque ambularent in quattuor partes, gradiebantur et non convertebantur ambulantes, sed ad locum, ad quem ire declinabat quae prima erat, sequebantur et ceterae nec convertebantur, cum ambularent.</span> <span class="verse"><a name="12">12</a>Et omne corpus eorum et terga et manus et pennae et rotae plena erant oculis in circuitu illis quattuor;</span> <span class="verse"><a name="13">13</a>et rotae istae vocatae sunt Volubiles, audiente me.</span> <span class="verse"><a name="14">14</a>Quattuor autem facies habebat unumquodque: facies prima facies cherub, et facies secunda facies hominis, et tertia facies leonis, et quarta facies aquilae.</span> <span class="verse"><a name="15">15</a>Et elevati sunt cherubim: ipsum est animal, quod videram iuxta fluvium Chobar.</span> <span class="verse"><a name="16">16</a>Cumque ambularent, cherubim ibant pariter, et rotae iuxta ea; et cum elevarent cherubim alas suas, ut exaltarentur de terra, non convertebantur rotae, sed et ipsae iuxta erant.</span> <span class="verse"><a name="17">17</a>Stantibus illis, stabant et cum elevatis elevabantur; spiritus enim animalium erat in eis.</span> <span class="verse"><a name="18">18</a>Et egressa est gloria Domini a limine templi et stetit super cherubim;</span> <span class="verse"><a name="19">19</a>et elevantes cherubim alas suas exaltata sunt a terra coram me, et, illis egredientibus, rotae quoque subsecutae sunt; et stetit in introitu portae domus Domini orientalis, et gloria Dei Israel erat super eos.</span> <span class="verse"><a name="20">20</a>Ipsum est animal, quod vidi subter Deum Israel iuxta fluvium Chobar, et intellexi quia cherubim essent.</span> <span class="verse"><a name="21">21</a>Quattuor per quattuor vultus unicuique, et quattuor alae unicuique, et similitudo manus hominis sub alis eorum;</span> <span class="verse"><a name="22">22</a>et similitudo vultuum eorum, ipsi vultus quorum aspectum videram iuxta fluvium Chobar. Et singuli ante faciem suam gradiebantur.</span> </p></div</div></div></body></html>