<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 22</strong></div><p><span class="verse"><a name="1">1</a>Et factum est verbum Do mini ad me dicens:</span> <span class="verse"><a name="2">2</a>" Et tu, fili hominis, num iudicas, num iudicas civitatem sanguinum?</span> <span class="verse"><a name="3">3</a>Et ostendes ei omnes abominationes suas et dices: Haec dicit Dominus Deus: Civitas effundens sanguinem in medio sui, ut veniat tempus eius et, quae fecit idola contra semetipsam, ut pollueretur.</span> <span class="verse"><a name="4">4</a>In sanguine tuo, qui a te effusus est, deliquisti; et in idolis tuis, quae fecisti, polluta es; et appropinquare fecisti dies tuos et adduxisti tempus annorum tuorum. Propterea dedi te opprobrium gentibus et irrisionem universis terris.</span> <span class="verse"><a name="5">5</a>Quae iuxta sunt et quae procul a te, triumphabunt de te, sordibus famosa, grandis tumultu.</span> <span class="verse"><a name="6">6</a>Ecce principes Israel singuli pro brachio suo fuerunt in te ad effundendum sanguinem.</span> <span class="verse"><a name="7">7</a>Pater et mater contempti sunt in te, advena oppressus est in medio tui, pupillum et viduam afflixerunt apud te.</span> <span class="verse"><a name="8">8</a>Sanctuaria mea sprevisti et sabbata mea profanasti.</span> <span class="verse"><a name="9">9</a>Viri detractores fuerunt in te ad effundendum sanguinem et super montes comederunt in te; scelus operati sunt in medio tui.</span> <span class="verse"><a name="10">10</a>Verecundiora patris discooperuerunt in te, immunditiam menstruatae humiliaverunt in te;</span> <span class="verse"><a name="11">11</a>et unus in uxorem proximi sui operatus est abominationem, et alter nurum suam polluit nefarie; frater sororem suam, filiam patris sui, oppressit in te.</span> <span class="verse"><a name="12">12</a>Munera acceperunt apud te ad effundendum sanguinem, usuram et fenus accepisti et avare proximos tuos calumniabaris meique oblita es, ait Dominus Deus.</span> <span class="verse"><a name="13">13</a>Ecce complosi manus meas super lucrum tuum, quod fecisti, et super sanguinem, qui effusus est in medio tui.</span> <span class="verse"><a name="14">14</a>Numquid sustinebit cor tuum, aut praevalebunt manus tuae in diebus, quos ego faciam tibi? Ego Dominus locutus sum et faciam;</span> <span class="verse"><a name="15">15</a>et dispergam te in nationes et ventilabo te in terras et deficere faciam immunditiam tuam a te:</span> <span class="verse"><a name="16">16</a>et profanabo me in te in conspectu gentium, et scies quia ego Dominus .</span> <span class="verse"><a name="17">17</a>Et factum est verbum Domini ad me dicens:</span> <span class="verse"><a name="18">18</a>" Fili hominis, versa est mihi domus Israel in scoriam; omnes isti argentum et aes et stannum et ferrum et plumbum in medio fornacis, scoria facti sunt.</span> <span class="verse"><a name="19">19</a>Propterea haec dicit Dominus Deus: Eo quod versi estis omnes in scoriam, propterea ecce ego congregabo vos in medio Ierusalem</span> <span class="verse"><a name="20">20</a>congregatione argenti et aeris et ferri et plumbi et stanni in medio fornacis, ut succendatur in ea ignis ad conflandum: sic congregabo in furore meo et in ira mea et ponam et conflabo vos</span> <span class="verse"><a name="21">21</a>et congregabo vos et succendam vos in igne furoris mei, et conflabimini in medio eius.</span> <span class="verse"><a name="22">22</a>Ut conflatur argentum in medio fornacis, sic conflabimini in medio eius; et scietis quia ego Dominus effuderim indignationem meam super vos .</span> <span class="verse"><a name="23">23</a>Et factum est verbum Domini ad me dicens:</span> <span class="verse"><a name="24">24</a>" Fili hominis, dic ei: Tu es terra, super quam non cecidit pluvia neque imber in die furoris,</span> <span class="verse"><a name="25">25</a>cuius duces in medio eius sicut leo rugiens capiensque praedam: animas devoraverunt, opes et pretium acceperunt, viduas eius multiplicaverunt in medio illius.</span> <span class="verse"><a name="26">26</a>Sacerdotes eius contempserunt legem meam et polluerunt sanctuaria mea, inter sanctum et profanum non habuerunt distantiam et inter pollutum et mundum non docuerunt distinguere et a sabbatis meis averterunt oculos suos, et coinquinabar in medio eorum.</span> <span class="verse"><a name="27">27</a>Principes eius in medio illius quasi lupi rapientes praedam ad effundendum sanguinem et perdendas animas et avare sectanda lucra.</span> <span class="verse"><a name="28">28</a>Prophetae autem eius liniebant eis omnia calce, videntes vana et divinantes eis mendacium, dicentes: "Haec dicit Dominus Deus", cum Dominus non sit locutus.</span> <span class="verse"><a name="29">29</a>Populus terrae calumniabatur calumniam et rapiebat violenter; egenum et pauperem affligebant et advenam opprimebant absque iudicio.</span> <span class="verse"><a name="30">30</a>Et quaesivi de eis virum, qui interponeret saepem et staret in confractione contra me pro terra, ne dissiparem eam, et non inveni.</span> <span class="verse"><a name="31">31</a>Et effudi super eos indignationem meam, in igne irae meae consumpsi eos, viam eorum in caput eorum reddidi ", ait Dominus Deus.</span> </p></div</div></div></body></html>