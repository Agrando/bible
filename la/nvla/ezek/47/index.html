<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 47</strong></div><p><span class="verse"><a name="1">1</a>Et convertit me ad portam domus, et ecce aquae egre diebantur subter limen domus ad orientem; facies enim domus respiciebat ad orientem, aquae autem descendebant a latere templi dextro a meridie altaris.</span> <span class="verse"><a name="2">2</a>Et eduxit me per viam portae aquilonis et convertit me ad viam foras ad portam exteriorem, quae respiciebat ad orientem; et ecce aquae exeuntes a latere dextro.</span> <span class="verse"><a name="3">3</a>Cum egrederetur vir ad orientem, qui habebat funiculum in manu sua, mensus est mille cubitos et traduxit me per aquam usque ad talos.</span> <span class="verse"><a name="4">4</a>Rursumque mensus est mille et traduxit me per aquam usque ad genua.</span> <span class="verse"><a name="5">5</a>Et mensus est mille et traduxit me per aquam usque ad renes. Et mensus est mille; torrens, quem non potui pertransire, quoniam intumuerant aquae, aquae ad natandum; torrens, qui non poterat transvadari.</span> <span class="verse"><a name="6">6</a>Et dixit ad me: " Certe vidisti, fili hominis "; et duxit me et convertit ad ripam torrentis.</span> <span class="verse"><a name="7">7</a>Cumque me convertissem, ecce in ripa torrentis ligna multa nimis ex utraque parte;</span> <span class="verse"><a name="8">8</a>et ait ad me: " Aquae istae, quae egrediuntur ad regionem orientalem et descendunt ad Arabam, intrabunt mare, aquas salsas, et sanabuntur aquae:</span> <span class="verse"><a name="9">9</a>et omnis anima vivens, quae movetur, quocumque venerit torrens, vivet, et erunt pisces multi satis, postquam venerint illuc aquae istae, et sanabuntur et vivent omnia, ad quae venerit torrens.</span> <span class="verse"><a name="10">10</a>Et stabunt super mare piscatores; ab Engaddi usque ad Engallim siccatio sagenarum erit; plurimae species erunt piscium eius, sicut pisces maris Magni, multitudinis nimiae.</span> <span class="verse"><a name="11">11</a>Palustria autem eius et stagna non sanabuntur, quia in salinas dabuntur.</span> <span class="verse"><a name="12">12</a>Et super torrentem orietur in ripis eius ex utraque parte omne lignum pomiferum; non defluet folium ex eo, et non deficiet fructus eius: per singulos menses afferet primitiva, quia aquae eius de sanctuario egredientur, et erunt fructus eius in cibum, et folia eius ad medicinam.</span> <span class="verse"><a name="13">13</a>Haec dicit Dominus Deus: Hic est terminus, in quo possidebitis terram in duodecim tribubus Israel, quia Ioseph duplicem funiculum habet;</span> <span class="verse"><a name="14">14</a>possidebitis autem eam, singuli aeque ut frater suus, super quam levavi manum meam, ut darem patribus vestris; et cadet terra haec vobis in possessionem.</span> <span class="verse"><a name="15">15</a>Hic est autem terminus terrae: ad plagam septentrionalem a mari Magno via Hethalon ad introitum Emath,</span> <span class="verse"><a name="16">16</a>Sedada, Berotha, Sabarim, quae est inter terminum Damasci et confinium Emath, usque ad Asarenon, quae est iuxta terminum Auran;</span> <span class="verse"><a name="17">17</a>erit ergo terminus a mari usque ad Asarenon, cum fines Damasci et fines Emath sint in aquilone; haec est plaga septentrionalis.</span> <span class="verse"><a name="18">18</a>Porro plaga orientalis de loco inter Auran et inter Damascum et in medio inter Galaad et terram Israel, Iordanis disterminans usque ad mare orientale, usque Thamar; haec est plaga orientalis.</span> <span class="verse"><a name="19">19</a>Plaga autem australis meridiana a Thamar usque ad aquas Meribathcades et torrentem usque ad mare Magnum; haec est plaga ad meridiem australis.</span> <span class="verse"><a name="20">20</a>Et plaga maris, mare Magnum a confinio per directum, donec venias Emath; haec est plaga maris.</span> <span class="verse"><a name="21">21</a>Et dividetis terram istam vobis per tribus Israel</span> <span class="verse"><a name="22">22</a>et mittetis eam in hereditatem, vobis et advenis, qui accesserint ad vos, qui genuerint filios in medio vestrum, et erunt vobis sicut indigenae inter filios Israel: vobiscum divident possessionem in medio tribuum Israel;</span> <span class="verse"><a name="23">23</a>in tribu autem quacumque fuerit advena, ibi dabitis possessionem illi, ait Dominus Deus.</span> </p></div</div></div></body></html>