<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ezek/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ezek">Ezekiel</a> &gt <strong>Chapter 36</strong></div><p><span class="verse"><a name="1">1</a>Tu autem, fili hominis, pro pheta super montes Israel et dices: Montes Israel, audite verbum Domini.</span> <span class="verse"><a name="2">2</a>Haec dicit Dominus Deus: Eo quod dixerit inimicus de vobis: "Euge, altitudines sempiternae in hereditatem datae sunt nobis";</span> <span class="verse"><a name="3">3</a>propterea vaticinare et dic: Haec dicit Dominus Deus: Pro eo quod desolati estis, et inhiaverunt vobis per circuitum, ut fieretis in hereditatem reliquis gentibus, et ascendistis super labium linguae et opprobrium populi;</span> <span class="verse"><a name="4">4</a>propterea, montes Israel, audite verbum Domini Dei: Haec dicit Dominus Deus montibus et collibus, torrentibus vallibusque et desertis dissipatis et urbibus derelictis, quae depopulatae sunt et subsannatae a reliquis gentibus per circuitum;</span> <span class="verse"><a name="5">5</a>propterea haec dicit Dominus Deus: In igne zeli mei locutus sum de reliquis gentibus et de Idumaea universa, quae dederunt terram meam sibi in hereditatem cum gaudio et toto corde et ex animo maligno, ut pascua eius depraedarentur.</span> <span class="verse"><a name="6">6</a>Idcirco vaticinare super humum Israel et dices montibus et collibus, torrentibus et vallibus: Haec dicit Dominus Deus: Ecce ego in zelo meo et in furore meo locutus sum, eo quod confusionem gentium sustinueritis;</span> <span class="verse"><a name="7">7</a>idcirco haec dicit Dominus Deus: Ego levavi manum meam: gentes, quae in circuitu vestro sunt, ipsae confusionem suam portabunt;</span> <span class="verse"><a name="8">8</a>vos autem, montes Israel, ramos vestros germinabitis et fructum vestrum afferetis populo meo Israel, prope est enim ut veniat.</span> <span class="verse"><a name="9">9</a>Quia ecce ego ad vos et convertar ad vos, et arabimini et accipietis sementem;</span> <span class="verse"><a name="10">10</a>et multiplicabo in vobis homines, omnem domum Israel, et habitabuntur civitates, et ruinosa instaurabuntur.</span> <span class="verse"><a name="11">11</a>Et replebo vos hominibus et iumentis, et multiplicabuntur et crescent; et habitari vos faciam, sicut a principio bonisque donabo maioribus quam habuistis ab initio, et scietis quia ego Dominus.</span> <span class="verse"><a name="12">12</a>Et adducam super vos homines, populum meum Israel, et hereditate possidebunt te, et eris eis in hereditatem et non addes ultra ut eos facias absque liberis.</span> <span class="verse"><a name="13">13</a>Haec dicit Dominus Deus: Pro eo quod dicunt de vobis: "Devoratrix hominum es et faciens gentem tuam absque liberis";</span> <span class="verse"><a name="14">14</a>propterea homines non comedes amplius et gentem tuam non facies ultra absque liberis, ait Dominus Deus.</span> <span class="verse"><a name="15">15</a>Nec auditam faciam in te amplius ignominiam gentium, et opprobrium populorum nequaquam portabis ultra et gentem tuam non facies amplius absque liberis ", ait Dominus Deus.</span> <span class="verse"><a name="16">16</a>Et factum est verbum Domini ad me dicens:</span> <span class="verse"><a name="17">17</a>" Fili hominis, domus Israel habitaverunt in humo sua et polluerunt eam in viis suis et in operibus suis; iuxta immunditiam menstruatae facta est via eorum coram me.</span> <span class="verse"><a name="18">18</a>Et effudi indignationem meam super eos pro sanguine, quem fuderunt super terram, et in idolis suis polluerunt eam.</span> <span class="verse"><a name="19">19</a>Et dispersi eos in gentes, et ventilati sunt in terras; iuxta vias eorum et iuxta opera eorum iudicavi eos.</span> <span class="verse"><a name="20">20</a>Et ingressi sunt ad gentes, ad quas introierunt, et polluerunt nomen sanctum meum, cum diceretur de eis: "Populus Domini iste est, et de terra eius egressi sunt".</span> <span class="verse"><a name="21">21</a>Et peperci nomini meo sancto, quod polluerat domus Israel in gentibus, ad quas ingressi sunt.</span> <span class="verse"><a name="22">22</a>Idcirco dices domui Israel: Haec dicit Domihus Deus: Non propter vos ego faciam, domus Israel, sed propter nomen sanctum meum, quod polluistis in gentibus, ad quas intrastis;</span> <span class="verse"><a name="23">23</a>et sanctificabo nomen meum magnum, quod pollutum est inter gentes, quod polluistis in medio earum, ut sciant gentes quia ego Dominus, ait Dominus Deus, cum sanctificatus fuero in vobis coram eis.</span> <span class="verse"><a name="24">24</a>Tollam quippe vos de gentibus et congregabo vos de universis terris et adducam vos in terram vestram;</span> <span class="verse"><a name="25">25</a>et effundam super vos aquam mundam, et mundabimini ab omnibus inquinamentis vestris, et ab universis idolis vestris mundabo vos.</span> <span class="verse"><a name="26">26</a>Et dabo vobis cor novum et spiritum novum ponam in medio vestri et auferam cor lapideum de carne vestra et dabo vobis cor carneum;</span> <span class="verse"><a name="27">27</a>et spiritum meum ponam in medio vestri et faciam, ut in praeceptis meis ambuletis et iudicia mea custodiatis et operemini.</span> <span class="verse"><a name="28">28</a>Et habitabitis in terra, quam dedi patribus vestris, et eritis mihi in populum, et ego ero vobis in Deum.</span> <span class="verse"><a name="29">29</a>Et salvabo vos ex universis inquinamentis vestris et vocabo frumentum et multiplicabo illud et non imponam vobis famem.</span> <span class="verse"><a name="30">30</a>Et multiplicabo fructum ligni et genimina agri, ut non portetis ultra opprobrium famis in gentibus.</span> <span class="verse"><a name="31">31</a>Et recordabimini viarum vestrarum pessimarum operumque non bonorum, et displicebunt vobis iniquitates vestrae et scelera vestra.</span> <span class="verse"><a name="32">32</a>Non propter vos ego faciam, ait Dominus Deus, notum sit vobis; confundimini et erubescite super viis vestris, domus Israel.</span> <span class="verse"><a name="33">33</a>Haec dicit Dominus Deus: In die, qua mundavero vos ex omnibus iniquitatibus vestris et inhabitari fecero urbes et instauravero ruinosa,</span> <span class="verse"><a name="34">34</a>et terra deserta fuerit exculta, quae quondam erat desolata in oculis omnis viatoris,</span> <span class="verse"><a name="35">35</a>dicent: "Terra illa inculta facta est ut hortus Eden, et civitates desertae et destitutae atque destructae munitae inhabitantur".</span> <span class="verse"><a name="36">36</a>Et scient gentes, quaecumque derelictae fuerint in circuitu vestro, quia ego Dominus aedificavi dissipata plantavique inculta; ego Dominus locutus sum et facio.</span> <span class="verse"><a name="37">37</a>Haec dicit Dominus Deus: Adhuc in hoc exorabor a domo Israel, ut faciam eis: multiplicabo eos sicut gregem hominum,</span> <span class="verse"><a name="38">38</a>ut gregem sanctum, ut gregem Ierusalem in sollemnitatibus eius; sic erunt civitates desertae plenae gregibus hominum, et scient quia ego Dominus ".</span> </p></div</div></div></body></html>