<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gal/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gal">Galatians</a> &gt <strong>Chapter 4</strong></div><p><span class="verse"><a name="1">1</a>Dico autem: Quanto tempore heres parvulus est, nihil differt a servo, cum sit dominus omnium,</span> <span class="verse"><a name="2">2</a>sed sub tutoribus est et actoribus usque ad praefinitum tempus a patre.</span> <span class="verse"><a name="3">3</a>Ita et nos, cum essemus parvuli, sub elementis mundi eramus servientes;</span> <span class="verse"><a name="4">4</a>at ubi venit plenitudo temporis, misit Deus Filium suum, factum ex muliere, factum sub lege,</span> <span class="verse"><a name="5">5</a>ut eos, qui sub lege erant, redimeret, ut adoptionem filiorum reciperemus.</span> <span class="verse"><a name="6">6</a>Quoniam autem estis filii, misit Deus Spiritum Filii sui in corda nostra clamantem: " Abba, Pater! ".</span> <span class="verse"><a name="7">7</a>Itaque iam non es servus sed filius; quod si filius, et heres per Deum.</span> <span class="verse"><a name="8">8</a>Sed tunc quidem ignorantes Deum, his, qui natura non sunt dii, servistis;</span> <span class="verse"><a name="9">9</a>nunc autem, cum cognoveritis Deum, immo cogniti sitis a Deo, quomodo convertimini iterum ad infirma et egena elementa, quibus rursus ut antea servire vultis?</span> <span class="verse"><a name="10">10</a>Dies observatis et menses et tempora et annos!</span> <span class="verse"><a name="11">11</a>Timeo vos, ne forte sine causa laboraverim in vobis.</span> <span class="verse"><a name="12">12</a>Estote sicut ego, quia et ego sicut vos; fratres, obsecro vos. Nihil me laesistis;</span> <span class="verse"><a name="13">13</a>scitis autem quia per infirmitatem carnis pridem vobis evangelizavi,</span> <span class="verse"><a name="14">14</a>et tentationem vestram in carne mea non sprevistis neque respuistis, sed sicut angelum Dei excepistis me, sicut Christum Iesum.</span> <span class="verse"><a name="15">15</a>Ubi est ergo beatitudo vestra? Testimonium enim perhibeo vobis, quia, si fieri posset, oculos vestros eruissetis et dedissetis mihi.</span> <span class="verse"><a name="16">16</a>Ergo inimicus vobis factus sum, verum dicens vobis?</span> <span class="verse"><a name="17">17</a>Aemulantur vos non bene, sed excludere vos volunt, ut illos aemulemini.</span> <span class="verse"><a name="18">18</a>Bonum est autem aemulari in bono semper, et non tantum cum praesens sum apud vos,</span> <span class="verse"><a name="19">19</a>filioli mei, quos iterum parturio, donec formetur Christus in vobis!</span> <span class="verse"><a name="20">20</a>Vellem autem esse apud vos modo et mutare vocem meam, quoniam incertus sum in vobis.</span> <span class="verse"><a name="21">21</a>Dicite mihi, qui sub lege vultis esse: Legem non auditis?</span> <span class="verse"><a name="22">22</a>Scriptum est enim quoniam Abraham duos filios habuit, unum de ancilla et unum de libera.</span> <span class="verse"><a name="23">23</a>Sed qui de ancilla, secundum carnem natus est; qui autem de libera, per promissionem.</span> <span class="verse"><a name="24">24</a>Quae sunt per allegoriam dicta; ipsae enim sunt duo Testamenta, unum quidem a monte Sinai, in servitutem generans, quod est Agar.</span> <span class="verse"><a name="25">25</a>Illud vero Agar mons est Sinai in Arabia, respondet autem Ierusalem, quae nunc est; servit enim cum filiis suis.</span> <span class="verse"><a name="26">26</a>Illa autem, quae sursum est Ierusalem, libera est, quae est mater nostra;</span> <span class="verse"><a name="27">27</a>scriptum est enim: Laetare, sterilis, quae non paris,erumpe et exclama, quae non parturis,quia multi filii desertaemagis quam eius, quae habet virum ".</span> <span class="verse"><a name="28">28</a>Vos autem, fratres, secundum Isaac promissionis filii estis.</span> <span class="verse"><a name="29">29</a>Sed quomodo tunc, qui secundum carnem natus fuerat, persequebatur eum, qui secundum spiritum, ita et nunc.</span> <span class="verse"><a name="30">30</a>Sed quid dicit Scriptura? " Eice ancillam et filium eius; non enim heres erit filius ancillae cum filio liberae ".</span> <span class="verse"><a name="31">31</a>Itaque, fratres, non sumus ancillae filii sed liberae.</span> </p></div</div></div></body></html>