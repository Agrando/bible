<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gal/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gal">Galatians</a> &gt <strong>Chapter 2</strong></div><p><span class="verse"><a name="1">1</a>Deinde post annos quattuor decim, iterum ascendi Hieroso lymam cum Barnaba, assumpto et Tito;</span> <span class="verse"><a name="2">2</a>ascendi autem secundum revelationem; et contuli cum illis evangelium, quod praedico in gentibus, seorsum autem his, qui observabantur, ne forte in vacuum currerem aut cucurrissem.</span> <span class="verse"><a name="3">3</a>Sed neque Titus, qui mecum erat, cum esset Graecus, compulsus est circumcidi.</span> <span class="verse"><a name="4">4</a>Sed propter subintroductos falsos fratres, qui subintroierunt explorare libertatem nostram, quam habemus in Christo Iesu, ut nos in servitutem redigerent;</span> <span class="verse"><a name="5">5</a>quibus neque ad horam cessimus subicientes nos, ut veritas evangelii permaneat apud vos.</span> <span class="verse"><a name="6">6</a>Ab his autem, qui videbantur esse aliquid - quales aliquando fuerint, nihil mea interest; Deus personam hominis non accipit - mihi enim, qui observabantur, nihil contulerunt,</span> <span class="verse"><a name="7">7</a>sed e contra, cum vidissent quod creditum est mihi evangelium praeputii, sicut Petro circumcisionis</span> <span class="verse"><a name="8">8</a>- qui enim operatus est Petro in apostolatum circumcisionis, operatus est et mihi inter gentes -</span> <span class="verse"><a name="9">9</a>et cum cognovissent gratiam, quae data est mihi, Iacobus et Cephas et Ioannes, qui videbantur columnae esse, dexteras dederunt mihi et Barnabae communionis, ut nos in gentes, ipsi autem in circumcisionem;</span> <span class="verse"><a name="10">10</a>tantum ut pauperum memores essemus, quod etiam sollicitus fui hoc ipsum facere.</span> <span class="verse"><a name="11">11</a>Cum autem venisset Cephas Antiochiam, in faciem ei restiti, quia reprehensibilis erat.</span> <span class="verse"><a name="12">12</a>Prius enim quam venirent quidam ab Iacobo, cum gentibus comedebat; cum autem venissent, subtrahebat et segregabat se, timens eos, qui ex circumcisione erant.</span> <span class="verse"><a name="13">13</a>Et simulationi eius consenserunt ceteri Iudaei, ita ut et Barnabas simul abduceretur illorum simulatione.</span> <span class="verse"><a name="14">14</a>Sed cum vidissem quod non recte ambularent ad veritatem evangelii, dixi Cephae coram omnibus: " Si tu, cum Iudaeus sis, gentiliter et non Iudaice vivis, quomodo gentes cogis iudaizare? ".</span> <span class="verse"><a name="15">15</a>Nos natura Iudaei et non ex gentibus peccatores,</span> <span class="verse"><a name="16">16</a>scientes autem quod non iustificatur homo ex operibus legis, nisi per fidem Iesu Christi, et nos in Christum Iesum credidimus, ut iustificemur ex fide Christi et non ex operibus legis, quoniam ex operibus legis non iustificabitur omnis caro.</span> <span class="verse"><a name="17">17</a>Quodsi quaerentes iustificari in Christo, inventi sumus et ipsi peccatores, numquid Christus peccati minister est? Absit!</span> <span class="verse"><a name="18">18</a>Si enim, quae destruxi, haec iterum aedifico, praevaricatorem me constituo.</span> <span class="verse"><a name="19">19</a>Ego enim per legem legi mortuus sum, ut Deo vivam. Christo confixus sum cruci;</span> <span class="verse"><a name="20">20</a>vivo autem iam non ego, vivit vero in me Christus; quod autem nunc vivo in carne, in fide vivo Filii Dei, qui dilexit me et tradidit seipsum pro me.</span> <span class="verse"><a name="21">21</a>Non irritam facio gratiam Dei; si enim per legem iustitia, ergo Christus gratis mortuus est.</span> </p></div</div></div></body></html>