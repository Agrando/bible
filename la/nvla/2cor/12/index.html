<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2cor/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2cor">2 Corinthians</a> &gt <strong>Chapter 12</strong></div><p><span class="verse"><a name="1">1</a>Gloriari oportet; non expedit quidem, veniam autem ad visiones et revelationes Domini.</span> <span class="verse"><a name="2">2</a>Scio hominem in Christo ante annos quattuordecim - sive in corpore nescio, sive extra corpus nescio, Deus scit - raptum eiusmodi usque ad tertium caelum.</span> <span class="verse"><a name="3">3</a>Et scio huiusmodi hominem - sive in corpore sive extra corpus nescio, Deus scit -</span> <span class="verse"><a name="4">4</a>quoniam raptus est in paradisum et audivit arcana verba, quae non licet homini loqui.</span> <span class="verse"><a name="5">5</a>Pro eiusmodi gloriabor; pro me autem nihil gloriabor nisi in infirmitatibus meis.</span> <span class="verse"><a name="6">6</a>Nam, et si voluero gloriari, non ero insipiens, veritatem enim dicam; parco autem, ne quis in me existimet supra id, quod videt me aut audit ex me,</span> <span class="verse"><a name="7">7</a>et ex magnitudine revelationum. Propter quod, ne extollar, datus est mihi stimulus carni, angelus Satanae, ut me colaphizet, ne extollar.</span> <span class="verse"><a name="8">8</a>Propter quod ter Dominum rogavi, ut discederet a me;</span> <span class="verse"><a name="9">9</a>et dixit mihi: " Sufficit tibi gratia mea, nam virtus in infirmitate perficitur ". Libentissime igitur potius gloriabor in infirmitatibus meis, ut inhabitet in me virtus Christi.</span> <span class="verse"><a name="10">10</a>Propter quod placeo mihi in infirmitatibus, in contumeliis, in necessitatibus, in persecutionibus et in angustiis, pro Christo; cum enim infirmor, tunc potens sum.</span> <span class="verse"><a name="11">11</a>Factus sum insipiens. Vos me coegistis; ego enim debui a vobis commendari. Nihil enim minus fui ab his, qui sunt supra modum apostoli, tametsi nihil sum;</span> <span class="verse"><a name="12">12</a>signa tamen apostoli facta sunt super vos in omni patientia, signis quoque et prodigiis et virtutibus.</span> <span class="verse"><a name="13">13</a>Quid est enim quod minus habuistis prae ceteris ecclesiis, nisi quod ego ipse non gravavi vos? Donate mihi hanc iniuriam.</span> <span class="verse"><a name="14">14</a>Ecce tertio hoc paratus sum venire ad vos et non ero gravis vobis; non enim quaero, quae vestra sunt, sed vos; nec enim debent filii parentibus thesaurizare, sed parentes filiis.</span> <span class="verse"><a name="15">15</a>Ego autem libentissime impendam et superimpendar ipse pro animabus vestris. Si plus vos diligo, minus diligar?</span> <span class="verse"><a name="16">16</a>Esto quidem, ego vos non gravavi; sed cum essem astutus, dolo vos cepi.</span> <span class="verse"><a name="17">17</a>Numquid per aliquem eorum, quos misi ad vos, circumveni vos?</span> <span class="verse"><a name="18">18</a>Rogavi Titum et misi cum illo fratrem; numquid Titus vos circumvenit? Nonne eodem spiritu ambulavimus? Nonne iisdem vestigiis?</span> <span class="verse"><a name="19">19</a>Olim putatis quod excusemus nos apud vos? Coram Deo in Christo loquimur; omnia autem, carissimi, propter vestram aedificationem.</span> <span class="verse"><a name="20">20</a>Timeo enim, ne forte, cum venero, non quales volo, inveniam vos, et ego inveniar a vobis, qualem non vultis; ne forte contentiones, aemulationes, animositates, dissensiones, detractiones, susurrationes, inflationes, seditiones sint;</span> <span class="verse"><a name="21">21</a>ne iterum, cum venero, humiliet me Deus meus apud vos, et lugeam multos ex his, qui ante peccaverunt et non egerunt paenitentiam super immunditia et fornicatione et impudicitia, quam gesserunt.</span> </p></div</div></div></body></html>