<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2cor/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2cor">2 Corinthians</a> &gt <strong>Chapter 4</strong></div><p><span class="verse"><a name="1">1</a>Ideo habentes hanc ministra tionem, iuxta quod misericor diam consecuti sumus, non deficimus,</span> <span class="verse"><a name="2">2</a>sed abdicavimus occulta dedecoris non ambulantes in astutia neque adulterantes verbum Dei, sed in manifestatione veritatis commendantes nosmetipsos ad omnem conscientiam hominum coram Deo.</span> <span class="verse"><a name="3">3</a>Quod si etiam velatum est evangelium nostrum, in his, qui pereunt, est velatum;</span> <span class="verse"><a name="4">4</a>in quibus deus huius saeculi excaecavit mentes infidelium, ut non fulgeat illuminatio evangelii gloriae Christi, qui est imago Dei.</span> <span class="verse"><a name="5">5</a>Non enim nosmetipsos praedicamus sed Iesum Christum Dominum; nos autem servos vestros per Iesum.</span> <span class="verse"><a name="6">6</a>Quoniam Deus, qui dixit: " De tenebris lux splendescat ", ipse illuxit in cordibus nostris ad illuminationem scientiae claritatis Dei in facie Iesu Christi.</span> <span class="verse"><a name="7">7</a>Habemus autem thesaurum istum in vasis fictilibus, ut sublimitas sit virtutis Dei et non ex nobis.</span> <span class="verse"><a name="8">8</a>In omnibus tribulationem patimur, sed non angustiamur; aporiamur, sed non destituimur;</span> <span class="verse"><a name="9">9</a>persecutionem patimur, sed non derelinquimur; deicimur, sed non perimus;</span> <span class="verse"><a name="10">10</a>semper mortificationem Iesu in corpore circumferentes, ut et vita Iesu in corpore nostro manifestetur.</span> <span class="verse"><a name="11">11</a>Semper enim nos, qui vivimus, in mortem tradimur propter Iesum, ut et vita Iesu manifestetur in carne nostra mortali.</span> <span class="verse"><a name="12">12</a>Ergo mors in nobis operatur, vita autem in vobis.</span> <span class="verse"><a name="13">13</a>Habentes autem eundem spiritum fidei, sicut scriptum est: " Credidi, propter quod locutus sum ", et nos credimus, propter quod et loquimur,</span> <span class="verse"><a name="14">14</a>scientes quoniam, qui suscitavit Dominum Iesum, et nos cum Iesu suscitabit et constituet vobiscum.</span> <span class="verse"><a name="15">15</a>Omnia enim propter vos, ut gratia abundans per multos gratiarum actionem abundare faciat in gloriam Dei.</span> <span class="verse"><a name="16">16</a>Propter quod non deficimus, sed licet is, qui foris est, noster homo corrumpitur, tamen is, qui intus est, noster renovatur de die in diem.</span> <span class="verse"><a name="17">17</a>Id enim, quod in praesenti est, leve tribulationis nostrae supra modum in sublimitatem aeternum gloriae pondus operatur nobis,</span> <span class="verse"><a name="18">18</a>non contemplantibus nobis, quae videntur, sed quae non videntur; quae enim videntur, temporalia sunt, quae autem non videntur, aeterna sunt.</span> </p></div</div></div></body></html>