<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 2</strong></div><p><span class="verse"><a name="1">1</a>Et cum compleretur dies Pen tecostes, erant omnes pariter in eodem loco.</span> <span class="verse"><a name="2">2</a>Et factus est repente de caelo sonus tamquam advenientis spiritus vehementis et replevit totam domum, ubi erant sedentes.</span> <span class="verse"><a name="3">3</a>Et apparuerunt illis dispertitae linguae tamquam ignis, seditque supra singulos eorum;</span> <span class="verse"><a name="4">4</a>et repleti sunt omnes Spiritu Sancto et coeperunt loqui aliis linguis, prout Spiritus dabat eloqui illis.</span> <span class="verse"><a name="5">5</a>Erant autem in Ierusalem habitantes Iudaei, viri religiosi ex omni natione, quae sub caelo est;</span> <span class="verse"><a name="6">6</a>facta autem hac voce, convenit multitudo et confusa est, quoniam audiebat unusquisque lingua sua illos loquentes.</span> <span class="verse"><a name="7">7</a>Stupebant autem et mirabantur dicentes: " Nonne ecce omnes isti, qui loquuntur, Galilaei sunt?</span> <span class="verse"><a name="8">8</a>Et quomodo nos audimus unusquisque propria lingua nostra, in qua nati sumus?</span> <span class="verse"><a name="9">9</a>Parthi et Medi et Elamitae et qui habitant Mesopotamiam, Iudaeam quoque et Cappadociam, Pontum et Asiam,</span> <span class="verse"><a name="10">10</a>Phrygiam quoque et Pamphyliam, Aegyptum et partes Libyae, quae est circa Cyrenem, et advenae Romani,</span> <span class="verse"><a name="11">11</a>Iudaei quoque et proselyti, Cretes et Arabes, audimus loquentes eos nostris linguis magnalia Dei ".</span> <span class="verse"><a name="12">12</a>Stupebant autem omnes et haesitabant ad invicem dicentes: " Quidnam hoc vult esse? ";</span> <span class="verse"><a name="13">13</a>alii autem irridentes dicebant: " Musto pleni sunt isti ".</span> <span class="verse"><a name="14">14</a>Stans autem Petrus cum Undecim levavit vocem suam et locutus est eis: " Viri Iudaei et qui habitatis Ierusalem universi, hoc vobis notum sit, et auribus percipite verba mea.</span> <span class="verse"><a name="15">15</a>Non enim, sicut vos aestimatis, hi ebrii sunt, est enim hora diei tertia;</span> <span class="verse"><a name="16">16</a>sed hoc est, quod dictum est per prophetam Ioel:</span> <span class="verse"><a name="17">17</a>"Et erit: in novissimis diebus, dicit Deus,effundam de Spiritu meo super omnem carnem,et prophetabunt filii vestri et filiae vestrae,et iuvenes vestri visiones videbunt,et seniores vestri somnia somniabunt;</span> <span class="verse"><a name="18">18</a>et quidem super servos meos et super ancillas measin diebus illis effundam de Spiritu meo,et prophetabunt.</span> <span class="verse"><a name="19">19</a>Et dabo prodigia in caelo sursum et signa in terra deorsum,sanguinem et ignem et vaporem fumi;</span> <span class="verse"><a name="20">20</a>sol convertetur in tenebras,et luna in sanguinem,antequam veniat dies Dominimagnus et manifestus.</span> <span class="verse"><a name="21">21</a>Et erit:omnis quicumque invocaverit nomen Domini, salvus erit".</span> <span class="verse"><a name="22">22</a>Viri Israelitae, audite verba haec: Iesum Nazarenum, virum approbatum a Deo apud vos virtutibus et prodigiis et signis, quae fecit per illum Deus in medio vestri, sicut ipsi scitis,</span> <span class="verse"><a name="23">23</a>hunc definito consilio et praescientia Dei traditum per manum iniquorum affigentes interemistis,</span> <span class="verse"><a name="24">24</a>quem Deus suscitavit, solutis doloribus mortis, iuxta quod impossibile erat teneri illum ab ea.</span> <span class="verse"><a name="25">25</a>David enim dicit circa eum:Providebam Dominum coram me semper, quoniam a dextris meis est, ne commovear.</span> <span class="verse"><a name="26">26</a>Propter hoc laetatum est cor meum,et exsultavit lingua mea;insuper et caro mea requiescet in spe.</span> <span class="verse"><a name="27">27</a>Quoniam non derelinques animam meam in infernoneque dabis Sanctum tuum videre corruptionem.</span> <span class="verse"><a name="28">28</a>Notas fecisti mihi vias vitae,replebis me iucunditate cum facie tua".</span> <span class="verse"><a name="29">29</a>Viri fratres, liceat audenter dicere ad vos de patriarcha David, quoniam et defunctus est et sepultus est, et sepulcrum eius est apud nos usque in hodiernum diem;</span> <span class="verse"><a name="30">30</a>propheta igitur cum esset et sciret quia iure iurando iurasset illi Deus de fructu lumbi eius sedere super sedem eius,</span> <span class="verse"><a name="31">31</a>providens locutus est de resurrectione Christi, quia neque derelictus est in inferno, neque caro eius vidit corruptionem.</span> <span class="verse"><a name="32">32</a>Hunc Iesum resuscitavit Deus, cuius omnes nos testes sumus.</span> <span class="verse"><a name="33">33</a>Dextera igitur Dei exaltatus, et promissione Spiritus Sancti accepta a Patre, effudit hunc, quem vos videtis et auditis.</span> <span class="verse"><a name="34">34</a>Non enim David ascendit in caelos; dicit autem ipse:Dixit Dominus Domino meo: Sede a dextris meis,</span> <span class="verse"><a name="35">35</a>donec ponam inimicos tuos scabellum pedum tuorum".</span> <span class="verse"><a name="36">36</a>Certissime ergo sciat omnis domus Israel quia et Dominum eum et Christum Deus fecit, hunc Iesum, quem vos crucifixistis ".</span> <span class="verse"><a name="37">37</a>His auditis, compuncti sunt corde et dixerunt ad Petrum et reliquos apostolos: " Quid faciemus, viri fratres? ".</span> <span class="verse"><a name="38">38</a>Petrus vero ad illos: " Paenitentiam, inquit, agite, et baptizetur unusquisque vestrum in nomine Iesu Christi in remissionem peccatorum vestrorum, et accipietis donum Sancti Spiritus;</span> <span class="verse"><a name="39">39</a>vobis enim est repromissio et filiis vestris et omnibus, qui longe sunt, quoscumque advocaverit Dominus Deus noster ".</span> <span class="verse"><a name="40">40</a>Aliis etiam verbis pluribus testificatus est et exhortabatur eos dicens: " Salvamini a generatione ista prava ".</span> <span class="verse"><a name="41">41</a>Qui ergo, recepto sermone eius, baptizati sunt; et appositae sunt in il la die animae circiter tria milia.</span> <span class="verse"><a name="42">42</a>Erant autem perseverantes in doctrina apostolorum et communicatione, in fractione panis et orationibus.</span> <span class="verse"><a name="43">43</a>Fiebat autem omni animae timor; multa quoque prodigia et signa per apostolos fiebant.</span> <span class="verse"><a name="44">44</a>Omnes autem, qui crediderant, erant pariter et habebant omnia communia;</span> <span class="verse"><a name="45">45</a>et possessiones et substantias vendebant et dividebant illas omnibus, prout cuique opus erat;</span> <span class="verse"><a name="46">46</a>cotidie quoque perdurantes unanimiter in templo et frangentes circa domos panem, sumebant cibum cum exsultatione et simplicitate cordis,</span> <span class="verse"><a name="47">47</a>collaudantes Deum et habentes gratiam ad omnem plebem. Dominus autem augebat, qui salvi fierent cotidie in idipsum.</span> </p></div</div></div></body></html>