<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 13</strong></div><p><span class="verse"><a name="1">1</a>Erant autem in ecclesia, quae erat Antiochiae, pro phetae et doctores: Barnabas et Simeon, qui vocabatur Niger, et Lucius Cyrenensis et Manaen, qui erat Herodis tetrarchae collactaneus, et Saulus.</span> <span class="verse"><a name="2">2</a>Ministrantibus autem illis Domino et ieiunantibus, dixit Spiritus Sanctus: " Separate mihi Barnabam et Saulum in opus, ad quod vocavi eos ".</span> <span class="verse"><a name="3">3</a>Tunc ieiunantes et orantes imponentesque eis manus dimiserunt illos.</span> <span class="verse"><a name="4">4</a>Et ipsi quidem missi ab Spiritu Sancto devenerunt Seleuciam et inde navigaverunt Cyprum</span> <span class="verse"><a name="5">5</a>et, cum venissent Salamina, praedicabant verbum Dei in synagogis Iudaeorum; habebant autem et Ioannem ministrum.</span> <span class="verse"><a name="6">6</a>Et cum perambulassent universam insulam usque Paphum, invenerunt quendam virum magum pseudoprophetam Iudaeum, cui nomen Bariesu,</span> <span class="verse"><a name="7">7</a>qui erat cum proconsule Sergio Paulo, viro prudente. Hic, accitis Barnaba et Saulo, quaesivit audire verbum Dei;</span> <span class="verse"><a name="8">8</a>resistebat autem illis Elymas, magus, sic enim interpretatur nomen eius, quaerens avertere proconsulem a fide.</span> <span class="verse"><a name="9">9</a>Saulus autem, qui et Paulus, repletus Spiritu Sancto, intuens in eum</span> <span class="verse"><a name="10">10</a>dixit: " O plene omni dolo et omni fallacia, fili Diaboli, inimice omnis iustitiae, non desines subvertere vias Domini rectas?</span> <span class="verse"><a name="11">11</a>Et nunc, ecce manus Domini super te; et eris caecus, non videns solem usque ad tempus ". Et confestim cecidit in eum caligo et tenebrae, et circumiens quaerebat, qui eum manum darent.</span> <span class="verse"><a name="12">12</a>Tunc proconsul, cum vidisset factum, credidit admirans super doctrinam Domini.</span> <span class="verse"><a name="13">13</a>Et cum a Papho navigassent, qui erant cum Paulo, venerunt Pergen Pamphyliae; Ioannes autem discedens ab eis reversus est Hierosolymam.</span> <span class="verse"><a name="14">14</a>Illi vero pertranseuntes, a Perge venerunt Antiochiam Pisidiae, et ingressi synagogam die sabbatorum sederunt.</span> <span class="verse"><a name="15">15</a>Post lectionem autem Legis et Prophetarum, miserunt principes synagogae ad eos dicentes: " Viri fratres, si quis est in vobis sermo exhortationis ad plebem, dicite! ".</span> <span class="verse"><a name="16">16</a>Surgens autem Paulus et manu silentium indicens ait: " Viri Israelitae et qui timetis Deum, audite.</span> <span class="verse"><a name="17">17</a>Deus plebis huius Israel elegit patres nostros et plebem exaltavit, cum essent incolae in terra Aegypti, et in brachio excelso eduxit eos ex ea;</span> <span class="verse"><a name="18">18</a>et per quadraginta fere annorum tempus mores eorum sustinuit in deserto;</span> <span class="verse"><a name="19">19</a>et destruens gentes septem in terra Chanaan sorte distribuit terram eorum,</span> <span class="verse"><a name="20">20</a>quasi quadringentos et quinquaginta annos. Et post haec dedit iudices usque ad Samuel prophetam.</span> <span class="verse"><a name="21">21</a>Et exinde postulaverunt regem, et dedit illis Deus Saul filium Cis, virum de tribu Beniamin, annis quadraginta.</span> <span class="verse"><a name="22">22</a>Et amoto illo, suscitavit illis David in regem, cui et testimonium perhibens dixit: "Inveni David filium Iesse, virum secundum cor meum, qui faciet omnes voluntates meas".</span> <span class="verse"><a name="23">23</a>Huius Deus ex semine secundum promissionem eduxit Israel salvatorem Iesum,</span> <span class="verse"><a name="24">24</a>praedicante Ioanne ante adventum eius baptismum paenitentiae omni populo Israel.</span> <span class="verse"><a name="25">25</a>Cum impleret autem Ioannes cursum suum, dicebat: "Quid me arbitramini esse? Non sum ego; sed ecce venit post me, cuius non sum dignus calceamenta pedum solvere".</span> <span class="verse"><a name="26">26</a>Viri fratres, filii generis Abraham et qui in vobis timent Deum, nobis verbum salutis huius missum est.</span> <span class="verse"><a name="27">27</a>Qui enim habitabant Ierusalem et principes eorum, hunc ignorantes et voces Prophetarum, quae per omne sabbatum leguntur, iudicantes impleverunt;</span> <span class="verse"><a name="28">28</a>et nullam causam mortis invenientes petierunt a Pilato, ut interficeretur;</span> <span class="verse"><a name="29">29</a>cumque consummassent omnia, quae de eo scripta erant, deponentes eum de ligno posuerunt in monumento.</span> <span class="verse"><a name="30">30</a>Deus vero suscitavit eum a mortuis;</span> <span class="verse"><a name="31">31</a>qui visus est per dies multos his, qui simul ascenderant cum eo de Galilaea in Ierusalem, qui nunc sunt testes eius ad plebem.</span> <span class="verse"><a name="32">32</a>Et nos vobis evangelizamus eam, quae ad patres promissio facta est,</span> <span class="verse"><a name="33">33</a>quoniam hanc Deus adimplevit filiis eorum, nobis resuscitans Iesum, sicut et in Psalmo secundo scriptum est:Filius meus es tu; ego hodie genui te".</span> <span class="verse"><a name="34">34</a>Quod autem suscitaverit eum a mortuis, amplius iam non reversurum in corruptionem, ita dixit: "Dabo vobis sancta David fidelia".</span> <span class="verse"><a name="35">35</a>Ideoque et in alio dicit:Non dabis Sanctum tuum videre corruptionem".</span> <span class="verse"><a name="36">36</a>David enim sua generatione cum administrasset voluntati Dei, dormivit et appositus est ad patres suos et vidit corruptionem;</span> <span class="verse"><a name="37">37</a>quem vero Deus suscitavit, non vidit corruptionem.</span> <span class="verse"><a name="38">38</a>Notum igitur sit vobis, viri fratres, quia per hunc vobis remissio peccatorum annuntiatur; ab omnibus, quibus non potuistis in lege Moysi iustificari,</span> <span class="verse"><a name="39">39</a>in hoc omnis, qui credit, iustificatur.</span> <span class="verse"><a name="40">40</a>Videte ergo, ne superveniat, quod dictum est in Prophetis:</span> <span class="verse"><a name="41">41</a>"Videte, contemptores,et admiramini et disperdimini,quia opus operor ego in diebus vestris,opus, quod non credetis, si quis enarraverit vobis!" ".</span> <span class="verse"><a name="42">42</a>Exeuntibus autem illis, rogabant, ut sequenti sabbato loquerentur sibi verba haec.</span> <span class="verse"><a name="43">43</a>Cumque dimissa esset synagoga, secuti sunt multi Iudaeorum et colentium proselytorum Paulum et Barnabam, qui loquentes suadebant eis, ut permanerent in gratia Dei.</span> <span class="verse"><a name="44">44</a>Sequenti vero sabbato paene universa civitas convenit audire verbum Domini.</span> <span class="verse"><a name="45">45</a>Videntes autem turbas Iudaei, repleti sunt zelo; et contradicebant his, quae a Paulo dicebantur, blasphemantes.</span> <span class="verse"><a name="46">46</a>Tunc audenter Paulus et Barnabas dixerunt: " Vobis oportebat primum loqui verbum Dei; sed quoniam repellitis illud et indignos vos iudicatis aeternae vitae, ecce convertimur ad gentes.</span> <span class="verse"><a name="47">47</a>Sic enim praecepit nobis Dominus:Posui te in lumen gentium,ut sis in salutem usque ad extremum terrae" ".</span> <span class="verse"><a name="48">48</a>Audientes autem gentes gaudebant et glorificabant verbum Domini, et crediderunt, quotquot erant praeordinati ad vitam aeternam;</span> <span class="verse"><a name="49">49</a>ferebatur autem verbum Domini per universam regionem.</span> <span class="verse"><a name="50">50</a>Iudaei autem concitaverunt honestas inter colentes mulieres et primos civitatis et excitaverunt persecutionem in Paulum et Barnabam et eiecerunt eos de finibus suis.</span> <span class="verse"><a name="51">51</a>At illi, excusso pulvere pedum in eos, venerunt Iconium;</span> <span class="verse"><a name="52">52</a>discipuli quoque replebantur gaudio et Spiritu Sancto.</span> </p></div</div></div></body></html>