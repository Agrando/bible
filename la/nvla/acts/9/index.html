<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 9</strong></div><p><span class="verse"><a name="1">1</a>Saulus autem, adhuc spirans minarum et caedis in discipulos Domini, accessit ad principem sacerdotum</span> <span class="verse"><a name="2">2</a>et petiit ab eo epistulas in Damascum ad synagogas, ut, si quos invenisset huius viae viros ac mulieres, vinctos perduceret in Ierusalem.</span> <span class="verse"><a name="3">3</a>Et cum iter faceret, contigit ut appropinquaret Damasco; et subito circumfulsit eum lux de caelo,</span> <span class="verse"><a name="4">4</a>et cadens in terram audivit vocem dicentem sibi: " Saul, Saul, quid me persequeris? ".</span> <span class="verse"><a name="5">5</a>Qui dixit: " Quis es, Domine? ". Et ille: " Ego sum Iesus, quem tu persequeris!</span> <span class="verse"><a name="6">6</a>Sed surge et ingredere civitatem, et dicetur tibi quid te oporteat facere ".</span> <span class="verse"><a name="7">7</a>Viri autem illi, qui comitabantur cum eo, stabant stupefacti, audientes quidem vocem, neminem autem videntes.</span> <span class="verse"><a name="8">8</a>Surrexit autem Saulus de terra; apertisque oculis, nihil videbat; ad manus autem illum trahentes introduxerunt Damascum.</span> <span class="verse"><a name="9">9</a>Et erat tribus diebus non videns et non manducavit neque bibit.</span> <span class="verse"><a name="10">10</a>Erat autem quidam discipulus Damasci nomine Ananias; et dixit ad illum in visu Dominus: " Anania ". At ille ait: " Ecce ego, Domine ".</span> <span class="verse"><a name="11">11</a>Et Dominus ad illum: " Surgens vade in vicum, qui vocatur Rectus, et quaere in domo Iudae Saulum nomine Tarsensem; ecce enim orat</span> <span class="verse"><a name="12">12</a>et vidit virum Ananiam nomine introeuntem et imponentem sibi manus, ut visum recipiat ".</span> <span class="verse"><a name="13">13</a>Respondit autem Ananias: " Domine, audivi a multis de viro hoc, quanta mala sanctis tuis fecerit in Ierusalem;</span> <span class="verse"><a name="14">14</a>et hic habet potestatem a principibus sacerdotum alligandi omnes, qui invocant nomen tuum ".</span> <span class="verse"><a name="15">15</a>Dixit autem ad eum Dominus: " Vade, quoniam vas electionis est mihi iste, ut portet nomen meum coram gentibus et regibus et filiis Israel;</span> <span class="verse"><a name="16">16</a>ego enim ostendam illi quanta oporteat eum pro nomine meo pati ".</span> <span class="verse"><a name="17">17</a>Et abiit Ananias; et introivit in domum et imponens ei manus dixit: " Saul frater, Dominus misit me, Iesus qui apparuit tibi in via, qua veniebas, ut videas et implearis Spiritu Sancto ".</span> <span class="verse"><a name="18">18</a>Et confestim ceciderunt ab oculis eius tamquam squamae, et visum recepit. Et surgens baptizatus est</span> <span class="verse"><a name="19">19</a>et, cum accepisset cibum, confortatus est.Fuit autem cum discipulis, qui erant Damasci, per dies aliquot;</span> <span class="verse"><a name="20">20</a>et continuo in synagogis praedicabat Iesum, quoniam hic est Filius Dei.</span> <span class="verse"><a name="21">21</a>Stupebant autem omnes, qui audiebant, et dicebant: " Nonne hic est, qui expugnabat in Ierusalem eos, qui invocabant nomen istud, et huc ad hoc venerat, ut vinctos illos duceret ad principes sacerdotum? ".</span> <span class="verse"><a name="22">22</a>Saulus autem magis convalescebat et confundebat Iudaeos, qui habitabant Damasci, affirmans quoniam hic est Christus.</span> <span class="verse"><a name="23">23</a>Cum implerentur autem dies multi, consilium fecerunt Iudaei, ut eum interficerent;</span> <span class="verse"><a name="24">24</a>notae autem factae sunt Saulo insidiae eorum. Custodiebant autem et portas die ac nocte, ut eum interficerent;</span> <span class="verse"><a name="25">25</a>accipientes autem discipuli eius nocte per murum dimiserunt eum submittentes in sporta.</span> <span class="verse"><a name="26">26</a>Cum autem venisset in Ierusalem, tentabat iungere se discipulis; et omnes timebant eum, non credentes quia esset discipulus.</span> <span class="verse"><a name="27">27</a>Barnabas autem apprehensum illum duxit ad apostolos et narravit illis quomodo in via vidisset Dominum, et quia locutus est ei, et quomodo in Damasco fiducialiter egerit in nomine Iesu.</span> <span class="verse"><a name="28">28</a>Et erat cum illis intrans et exiens in Ierusalem, fiducialiter agens in nomine Domini.</span> <span class="verse"><a name="29">29</a>Loquebatur quoque et disputabat cum Graecis; illi autem quaerebant occidere eum.</span> <span class="verse"><a name="30">30</a>Quod cum cognovissent, fratres deduxerunt eum Caesaream et dimiserunt Tarsum.</span> <span class="verse"><a name="31">31</a>Ecclesia quidem per totam Iudaeam et Galilaeam et Samariam habebat pacem; aedificabatur et ambulabat in timore Domini et consolatione Sancti Spiritus crescebat.</span> <span class="verse"><a name="32">32</a>Factum est autem Petrum, dum pertransiret universos, devenire et ad sanctos, qui habitabant Lyddae.</span> <span class="verse"><a name="33">33</a>Invenit autem ibi hominem quendam nomine Aeneam ab annis octo iacentem in grabato, qui erat paralyticus.</span> <span class="verse"><a name="34">34</a>Et ait illi Petrus: " Aenea, sanat te Iesus Christus; surge et sterne tibi ". Et continuo surrexit.</span> <span class="verse"><a name="35">35</a>Et viderunt illum omnes, qui inhabitabant Lyddam et Saron, qui conversi sunt ad Dominum.</span> <span class="verse"><a name="36">36</a>In Ioppe autem erat quaedam discipula nomine Tabitha, quae interpretata dicitur Dorcas; haec erat plena operibus bonis et eleemosynis, quas faciebat.</span> <span class="verse"><a name="37">37</a>Factum est autem in diebus illis ut infirmata moreretur; quam cum lavissent, posuerunt in cenaculo.</span> <span class="verse"><a name="38">38</a>Cum autem prope esset Lydda ab Ioppe, discipuli audientes quia Petrus esset in ea, miserunt duos viros ad eum rogantes: " Ne pigriteris venire usque ad nos! ".</span> <span class="verse"><a name="39">39</a>Exsurgens autem Petrus venit cum illis; et cum advenisset, duxerunt illum in cenaculum; et circumsteterunt illum omnes viduae flentes et ostendentes tunicas et vestes, quas faciebat Dorcas, cum esset cum illis.</span> <span class="verse"><a name="40">40</a>Eiectis autem omnibus foras Petrus, et ponens genua oravit et conversus ad corpus dixit: " Tabitha, surge! ". At illa aperuit oculos suos et, viso Petro, resedit.</span> <span class="verse"><a name="41">41</a>Dans autem illi manum erexit eam et, cum vocasset sanctos et viduas, exhibuit eam vivam.</span> <span class="verse"><a name="42">42</a>Notum autem factum est per universam Ioppen, et crediderunt multi in Domino.</span> <span class="verse"><a name="43">43</a>Factum est autem, ut dies multos moraretur in Ioppe apud quendam Simonem coriarium.</span> </p></div</div></div></body></html>