<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 3</strong></div><p><span class="verse"><a name="1">1</a>Petrus autem et Ioannes ascen debant in templum ad horam orationis nonam.</span> <span class="verse"><a name="2">2</a>Et quidam vir, qui erat claudus ex utero matris suae, baiulabatur; quem ponebant cotidie ad portam templi, quae dicitur Speciosa, ut peteret eleemosynam ab introeuntibus in templum;</span> <span class="verse"><a name="3">3</a>is cum vidisset Petrum et Ioannem incipientes introire in templum, rogabat, ut eleemosynam acciperet.</span> <span class="verse"><a name="4">4</a>Intuens autem in eum Petrus cum Ioanne dixit: " Respice in nos ".</span> <span class="verse"><a name="5">5</a>At ille intendebat in eos, sperans se aliquid accepturum ab eis.</span> <span class="verse"><a name="6">6</a>Petrus autem dixit: " Argentum et aurum non est mihi; quod autem habeo, hoc tibi do: In nomine Iesu Christi Nazareni surge et ambula! ".</span> <span class="verse"><a name="7">7</a>Et apprehensa ei manu dextera, allevavit eum; et protinus consolidatae sunt bases eius et tali,</span> <span class="verse"><a name="8">8</a>et exsiliens stetit et ambulabat; et intravit cum illis in templum, ambulans et exsiliens et laudans Deum.</span> <span class="verse"><a name="9">9</a>Et vidit omnis populus eum ambulantem et laudantem Deum;</span> <span class="verse"><a name="10">10</a>cognoscebant autem illum quoniam ipse erat, qui ad eleemosynam sedebat ad Speciosam portam templi, et impleti sunt stupore et exstasi in eo, quod contigerat illi.</span> <span class="verse"><a name="11">11</a>Cum teneret autem Petrum et Ioannem, concurrit omnis populus ad eos ad porticum, qui appellatur Salomonis, stupentes.</span> <span class="verse"><a name="12">12</a>Videns autem Petrus respondit ad populum: " Viri Israelitae, quid miramini in hoc aut nos quid intuemini, quasi nostra virtute aut pietate fecerimus hunc ambulare?</span> <span class="verse"><a name="13">13</a>Deus Abraham et Deus Isaac et Deus Iacob, Deus patrum nostrorum, glorificavit puerum suum Iesum, quem vos quidem tradidistis et negastis ante faciem Pilati, iudicante illo dimitti;</span> <span class="verse"><a name="14">14</a>vos autem Sanctum et Iustum negastis et petistis virum homicidam donari vobis,</span> <span class="verse"><a name="15">15</a>ducem vero vitae interfecistis, quem Deus suscitavit a mortuis, cuius nos testes sumus.</span> <span class="verse"><a name="16">16</a>Et in fide nominis eius hunc, quem videtis et nostis, confirmavit nomen eius; et fides, quae per eum est, dedit huic integritatem istam in conspectu omnium vestrum.</span> <span class="verse"><a name="17">17</a>Et nunc, fratres, scio quia per ignorantiam fecistis, sicut et principes vestri;</span> <span class="verse"><a name="18">18</a>Deus autem, quae praenuntiavit per os omnium Prophetarum pati Christum suum, implevit sic.</span> <span class="verse"><a name="19">19</a>Paenitemini igitur et convertimini, ut deleantur vestra peccata,</span> <span class="verse"><a name="20">20</a>ut veniant tempora refrigerii a conspectu Domini, et mittat eum, qui praedestinatus est vobis Christus, Iesum,</span> <span class="verse"><a name="21">21</a>quem oportet caelum quidem suscipere usque in tempora restitutionis omnium, quae locutus est Deus per os sanctorum a saeculo suorum prophetarum.</span> <span class="verse"><a name="22">22</a>Moyses quidem dixit: "Prophetam vobis suscitabit Dominus Deus vester de fratribus vestris tamquam me; ipsum audietis iuxta omnia, quaecumque locutus fuerit vobis.</span> <span class="verse"><a name="23">23</a>Erit autem: omnis anima, quae non audierit prophetam illum, exterminabitur de plebe".</span> <span class="verse"><a name="24">24</a>Et omnes prophetae a Samuel et deinceps quotquot locuti sunt, etiam annuntiaverunt dies istos.</span> <span class="verse"><a name="25">25</a>Vos estis filii prophetarum et testamenti, quod disposuit Deus ad patres vestros dicens ad Abraham: "Et in semine tuo benedicentur omnes familiae terrae".</span> <span class="verse"><a name="26">26</a>Vobis primum Deus suscitans Puerum suum, misit eum benedicentem vobis in avertendo unumquemque a nequitiis vestris ".</span> </p></div</div></div></body></html>