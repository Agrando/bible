<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 1</strong></div><p><span class="verse"><a name="1">1</a>Primum quidem sermonem feci de omnibus, o Theophile, quae coepit Iesus facere et docere,</span> <span class="verse"><a name="2">2</a>usque in diem, qua, cum praecepisset apostolis per Spiritum Sanctum, quos elegit, assumptus est;</span> <span class="verse"><a name="3">3</a>quibus et praebuit seipsum vivum post passionem suam in multis argumentis, per dies quadraginta apparens eis et loquens ea, quae sunt de regno Dei.</span> <span class="verse"><a name="4">4</a>Et convescens praecepit eis ab Hierosolymis ne discederent, sed exspectarent promissionem Patris: " Quam audistis a me,</span> <span class="verse"><a name="5">5</a>quia Ioannes quidem baptizavit aqua, vos autem baptizabimini in Spiritu Sancto non post multos hos dies ".</span> <span class="verse"><a name="6">6</a>Igitur qui convenerant, interrogabant eum dicentes: " Domine, si in tempore hoc restitues regnum Israeli? ".</span> <span class="verse"><a name="7">7</a>Dixit autem eis: " Non est vestrum nosse tempora vel momenta, quae Pater posuit in sua potestate,</span> <span class="verse"><a name="8">8</a>sed accipietis virtutem, superveniente Sancto Spiritu in vos, et eritis mihi testes et in Ierusalem et in omni Iudaea et Samaria et usque ad ultimum terrae ".</span> <span class="verse"><a name="9">9</a>Et cum haec dixisset, videntibus illis, elevatus est, et nubes suscepit eum ab oculis eorum.</span> <span class="verse"><a name="10">10</a>Cumque intuerentur in caelum, eunte illo, ecce duo viri astiterunt iuxta illos in vestibus albis,</span> <span class="verse"><a name="11">11</a>qui et dixerunt: " Viri Galilaei, quid statis aspicientes in caelum? Hic Iesus, qui assumptus est a vobis in caelum, sic veniet quemadmodum vidistis eum euntem in caelum ".</span> <span class="verse"><a name="12">12</a>Tunc reversi sunt in Ierusalem a monte, qui vocatur Oliveti, qui est iuxta Ierusalem sabbati habens iter.</span> <span class="verse"><a name="13">13</a>Et cum introissent, in cenaculum ascenderunt, ubi manebant et Petrus et Ioannes et Iacobus et Andreas, Philippus et Thomas, Bartholomaeus et Matthaeus, Iacobus Alphaei et Simon Zelotes et Iudas Iacobi.</span> <span class="verse"><a name="14">14</a>Hi omnes erant perseverantes unanimiter in oratione cum mulieribus et Maria matre Iesu et fratribus eius.</span> <span class="verse"><a name="15">15</a>Et in diebus illis exsurgens Petrus in medio fratrum dixit - erat autem turba hominum simul fere centum viginti C:</span> <span class="verse"><a name="16">16</a>" Viri fratres, oportebat impleri Scripturam, quam praedixit Spiritus Sanctus per os David de Iuda, qui fuit dux eorum, qui comprehenderunt Iesum,</span> <span class="verse"><a name="17">17</a>quia connumeratus erat in nobis et sortitus est sortem ministerii huius.</span> <span class="verse"><a name="18">18</a>Hic quidem possedit agrum de mercede iniquitatis; et pronus factus crepuit medius, et diffusa sunt omnia viscera eius.</span> <span class="verse"><a name="19">19</a>Et notum factum est omnibus habitantibus Ierusalem, ita ut appellaretur ager ille lingua eorum Aceldamach, hoc est ager Sanguinis.</span> <span class="verse"><a name="20">20</a>Scriptum est enim in libro Psalmorum:Fiat commorat√≠o eius deserta,et non sit qui inhabitet in ea"et: "Episcopatum eius accipiat alius".</span> <span class="verse"><a name="21">21</a>Oportet ergo ex his viris, qui nobiscum congregati erant in omni tempore, quo intravit et exivit inter nos Dominus Iesus,</span> <span class="verse"><a name="22">22</a>incipiens a baptismate Ioannis usque in diem, qua assumptus est a nobis, testem resurrectionis eius nobiscum fieri unum ex istis ".</span> <span class="verse"><a name="23">23</a>Et statuerunt duos, Ioseph, qui vocabatur Barsabbas, qui cognominatus est Iustus, et Matthiam.</span> <span class="verse"><a name="24">24</a>Et orantes dixerunt: " Tu, Domine, qui corda nosti omnium, ostende quem elegeris ex his duobus unum</span> <span class="verse"><a name="25">25</a>accipere locum ministerii huius et apostolatus, de quo praevaricatus est Iudas, ut abiret in locum suum ".</span> <span class="verse"><a name="26">26</a>Et dederunt sortes eis, et cecidit sors super Matthiam, et annumeratus est cum undecim apostolis.</span> </p></div</div></div></body></html>