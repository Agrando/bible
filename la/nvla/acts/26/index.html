<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 26</strong></div><p><span class="verse"><a name="1">1</a>Agrippa vero ad Paulum ait: " Permittitur tibi loqui pro temetipso ". Tunc Paulus, extenta manu, coepit rationem reddere:</span> <span class="verse"><a name="2">2</a>" De omnibus, quibus accusor a Iudaeis, rex Agrippa, aestimo me beatum, apud te cum sim defensurus me hodie,</span> <span class="verse"><a name="3">3</a>maxime te sciente omnia, quae apud Iudaeos sunt consuetudines et quaestiones; propter quod, obsecro, patienter me audias.</span> <span class="verse"><a name="4">4</a>Et quidem vitam meam a iuventute, quae ab initio fuit in gente mea et in Hierosolymis, noverunt omnes Iudaei;</span> <span class="verse"><a name="5">5</a>praescientes me ab initio, si velint testimonium perhibere, quoniam secundum diligentissimam sectam nostrae religionis vixi pharisaeus.</span> <span class="verse"><a name="6">6</a>Et nunc propter spem eius, quae ad patres nostros repromissionis facta est a Deo, sto iudicio subiectus,</span> <span class="verse"><a name="7">7</a>in quam duodecim tribus nostrae cum perseverantia nocte ac die deservientes sperant devenire; de qua spe accusor a Iudaeis, rex!</span> <span class="verse"><a name="8">8</a>Quid incredibile iudicatur apud vos, si Deus mortuos suscitat?</span> <span class="verse"><a name="9">9</a>Et ego quidem existimaveram me adversus nomen Iesu Nazareni debere multa contraria agere;</span> <span class="verse"><a name="10">10</a>quod et feci Hierosolymis, et multos sanctorum ego in carceribus inclusi, a principibus sacerdotum potestate accepta, et cum occiderentur, detuli sententiam;</span> <span class="verse"><a name="11">11</a>et per omnes synagogas frequenter puniens eos compellebam blasphemare, et abundantius insaniens in eos persequebar usque in exteras civitates.</span> <span class="verse"><a name="12">12</a>In quibus, dum irem Damascum cum potestate et permissu principum sacerdotum,</span> <span class="verse"><a name="13">13</a>die media in via vidi, rex, de caelo supra splendorem solis circumfulgens me lumen et eos, qui mecum simul ibant;</span> <span class="verse"><a name="14">14</a>omnesque nos cum decidissemus in terram, audivi vocem loquentem mihi Hebraica lingua: "Saul, Saul, quid me persequeris? Durum est tibi contra stimulum calcitrare".</span> <span class="verse"><a name="15">15</a>Ego autem dixi: "Quis es, Domine?". Dominus autem dixit: "Ego sum Iesus, quem tu persequeris.</span> <span class="verse"><a name="16">16</a>Sed exsurge et sta super pedes tuos; ad hoc enim apparui tibi, ut constituam te ministrum et testem eorum, quae vidisti, et eorum, quibus apparebo tibi,</span> <span class="verse"><a name="17">17</a>eripiens te de populo et de gentibus, in quas ego mitto te</span> <span class="verse"><a name="18">18</a>aperire oculos eorum, ut convertantur a tenebris ad lucem et de potestate Satanae ad Deum, ut accipiant remissionem peccatorum et sortem inter sanctificatos per fidem, quae est in me".</span> <span class="verse"><a name="19">19</a>Unde, rex Agrippa, non fui incredulus caelestis visionis,</span> <span class="verse"><a name="20">20</a>sed his, qui sunt Damasci primum et Hierosolymis, et in omnem regionem Iudaeae et gentibus annuntiabam, ut paenitentiam agerent et converterentur ad Deum digna paenitentiae opera facientes.</span> <span class="verse"><a name="21">21</a>Hac ex causa me Iudaei, cum essem in templo comprehensum, tentabant interficere.</span> <span class="verse"><a name="22">22</a>Auxilium igitur assecutus a Deo usque in hodiernum diem sto testificans minori atque maiori, nihil extra dicens quam ea, quae Prophetae sunt locuti futura esse et Moyses:</span> <span class="verse"><a name="23">23</a>si passibilis Christus, si primus ex resurrectione mortuorum lumen annuntiaturus est populo et gentibus ".</span> <span class="verse"><a name="24">24</a>Sic autem eo rationem reddente, Festus magna voce dixit: " Insanis, Paule; multae te litterae ad insaniam convertunt! ".</span> <span class="verse"><a name="25">25</a>At Paulus: " Non insanio, inquit, optime Feste, sed veritatis et sobrietatis verba eloquor.</span> <span class="verse"><a name="26">26</a>Scit enim de his rex, ad quem et audenter loquor; latere enim eum nihil horum arbitror, neque enim in angulo hoc gestum est.</span> <span class="verse"><a name="27">27</a>Credis, rex Agrippa, Prophetis? Scio quia credis ".</span> <span class="verse"><a name="28">28</a>Agrippa autem ad Paulum: " In modico suades me Christianum fieri! ".</span> <span class="verse"><a name="29">29</a>Et Paulus: " Optarem apud Deum et in modico et in magno non tantum te sed et omnes hos, qui audiunt me hodie, fieri tales, qualis et ego sum, exceptis vinculis his! ".</span> <span class="verse"><a name="30">30</a>Et exsurrexit rex et praeses et Berenice et qui assidebant eis;</span> <span class="verse"><a name="31">31</a>et cum secessissent, loquebantur ad invicem dicentes: " Nihil morte aut vinculis dignum quid facit homo iste ".</span> <span class="verse"><a name="32">32</a>Agrippa autem Festo dixit: " Dimitti poterat homo hic, si non appellasset Caesarem ".</span> </p></div</div></div></body></html>