<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 24</strong></div><p><span class="verse"><a name="1">1</a>Post quinque autem dies, descendit princeps sacerdo tum Ananias cum senioribus quibusdam et Tertullo quodam oratore, qui adierunt praesidem adversus Paulum.</span> <span class="verse"><a name="2">2</a>Et citato eo, coepit accusare Tertullus dicens: " Cum in multa pace agamus per te, et multa corrigantur genti huic per tuam providentiam,</span> <span class="verse"><a name="3">3</a>semper et ubique suscipimus, optime Felix, cum omni gratiarum actione.</span> <span class="verse"><a name="4">4</a>Ne diutius autem te protraham, oro, breviter audias nos pro tua clementia.</span> <span class="verse"><a name="5">5</a>Invenimus enim hunc hominem pestiferum et concitantem seditiones omnibus Iudaeis, qui sunt in universo orbe, et auctorem seditionis sectae Nazarenorum,</span> <span class="verse"><a name="6">6</a>qui etiam templum violare conatus est, quem et apprehendimus,</span> <span class="verse"><a name="7">7</a>()</span> <span class="verse"><a name="8">8</a>a quo poteris ipse diiudicans de omnibus istis cognoscere, de quibus nos accusamus eum ".</span> <span class="verse"><a name="9">9</a>Adiecerunt autem et Iudaei dicentes haec ita se habere.</span> <span class="verse"><a name="10">10</a>Respondit autem Paulus, annuente sibi praeside dicere: " Ex multis annis esse te iudicem genti huic sciens bono animo de causa mea rationem reddam,</span> <span class="verse"><a name="11">11</a>cum possis cognoscere quia non plus sunt dies mihi quam duodecim, ex quo ascendi adorare in Ierusalem,</span> <span class="verse"><a name="12">12</a>et neque in templo invenerunt me cum aliquo disputantem aut concursum facientem turbae neque in synagogis neque in civitate,</span> <span class="verse"><a name="13">13</a>neque probare possunt tibi, de quibus nunc accusant me.</span> <span class="verse"><a name="14">14</a>Confiteor autem hoc tibi, quod secundum viam, quam dicunt haeresim, sic deservio patrio Deo credens omnibus, quae secundum Legem sunt et in Prophetis scripta,</span> <span class="verse"><a name="15">15</a>spem habens in Deum, quam et hi ipsi exspectant, resurrectionem futuram iustorum et iniquorum.</span> <span class="verse"><a name="16">16</a>In hoc et ipse studeo sine offendiculo conscientiam habere ad Deum et ad homines semper.</span> <span class="verse"><a name="17">17</a>Post annos autem plures, eleemosynas facturus in gentem meam veni et oblationes;</span> <span class="verse"><a name="18">18</a>in quibus invenerunt me purificatum in templo, non cum turba neque cum tumultu;</span> <span class="verse"><a name="19">19</a>quidam autem ex Asia Iudaei, quos oportebat apud te praesto esse et accusare, si quid haberent adversum me;</span> <span class="verse"><a name="20">20</a>aut hi ipsi dicant quid invenerint iniquitatis, cum starem in concilio,</span> <span class="verse"><a name="21">21</a>nisi de una hac voce, qua clamavi inter eos stans: De resurrectione mortuorum ego iudicor hodie apud vos! ".</span> <span class="verse"><a name="22">22</a>Distulit autem illos Felix certissime sciens ea, quae de hac via sunt, dicens: " Cum tribunus Lysias descenderit, cognoscam causam vestram ",</span> <span class="verse"><a name="23">23</a>iubens centurioni custodiri eum et habere mitigationem, nec quemquam prohibere de suis ministrare ei.</span> <span class="verse"><a name="24">24</a>Post aliquot autem dies, adveniens Felix cum Drusilla uxore sua, quae erat Iudaea, vocavit Paulum et audivit ab eo de fide, quae est in Christum Iesum.</span> <span class="verse"><a name="25">25</a>Disputante autem illo de iustitia et continentia et de iudicio futuro, timefactus Felix respondit: " Quod nunc attinet, vade; tempore autem opportuno accersiam te ",</span> <span class="verse"><a name="26">26</a>simul et sperans quia pecunia daretur sibi a Paulo; propter quod et frequenter accersiens eum loquebatur cum eo.</span> <span class="verse"><a name="27">27</a>Biennio autem expleto, accepit successorem Felix Porcium Festum; volensque gratiam praestare Iudaeis, Felix reliquit Paulum vinctum.</span> </p></div</div></div></body></html>