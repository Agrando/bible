<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 11</strong></div><p><span class="verse"><a name="1">1</a>Audierunt autem apostoli et fratres, qui erant in Iudaea, quoniam et gentes receperunt verbum Dei.</span> <span class="verse"><a name="2">2</a>Cum ascendisset autem Petrus in Ierusalem, disceptabant adversus illum, qui erant ex circumcisione,</span> <span class="verse"><a name="3">3</a>dicentes: " Introisti ad viros praeputium habentes et manducasti cum illis! ".</span> <span class="verse"><a name="4">4</a>Incipiens autem Petrus exponebat illis ex ordine dicens:</span> <span class="verse"><a name="5">5</a>" Ego eram in civitate Ioppe orans et vidi in excessu mentis visionem, descendens vas quoddam velut linteum magnum quattuor initiis submitti de caelo et venit usque ad me;</span> <span class="verse"><a name="6">6</a>in quod intuens considerabam et vidi quadrupedia terrae et bestias et reptilia et volatilia caeli.</span> <span class="verse"><a name="7">7</a>Audivi autem et vocem dicentem mihi: "Surgens, Petre, occide et manduca!".</span> <span class="verse"><a name="8">8</a>Dixi autem: Nequaquam, Domine, quia commune aut immundum numquam introivit in os meum.</span> <span class="verse"><a name="9">9</a>Respondit autem vox secundo de caelo: "Quae Deus mundavit, tu ne commune dixeris".</span> <span class="verse"><a name="10">10</a>Hoc autem factum est per ter, et retracta sunt rursum omnia in caelum.</span> <span class="verse"><a name="11">11</a>Et ecce confestim tres viri astiterunt in domo, in qua eramus, missi a Caesarea ad me.</span> <span class="verse"><a name="12">12</a>Dixit autem Spiritus mihi, ut irem cum illis nihil haesitans. Venerunt autem mecum et sex fratres isti, et ingressi sumus in domum viri.</span> <span class="verse"><a name="13">13</a>Narravit autem nobis quomodo vidisset angelum ad domum suam stantem et dicentem: "Mitte in Ioppen et accersi Simonem, qui cognominatur Petrus,</span> <span class="verse"><a name="14">14</a>qui loquetur tibi verba, in quibus salvus eris tu et universa domus tua".</span> <span class="verse"><a name="15">15</a>Cum autem coepissem loqui, decidit Spiritus Sanctus super eos, sicut et super nos in initio.</span> <span class="verse"><a name="16">16</a>Recordatus sum autem verbi Domini, sicut dicebat: "Ioannes quidem baptizavit aqua, vos autem baptizabimini in Spiritu Sancto".</span> <span class="verse"><a name="17">17</a>Si ergo aequale donum dedit illis Deus sicut et nobis, qui credidimus in Dominum Iesum Christum, ego quis eram qui possem prohibere Deum? ".</span> <span class="verse"><a name="18">18</a>His autem auditis, acquieverunt et glorificaverunt Deum dicentes: " Ergo et gentibus Deus paenitentiam ad vitam dedit ".</span> <span class="verse"><a name="19">19</a>Et illi quidem, qui dispersi fuerant a tribulatione, quae facta fuerat sub Stephano, perambulaverunt usque Phoenicen et Cyprum et Antiochiam, nemini loquentes verbum; nisi solis Iudaeis.</span> <span class="verse"><a name="20">20</a>Erant autem quidam ex eis viri Cyprii et Cyrenaei, qui, cum introissent Antiochiam, loquebantur et ad Graecos evangelizantes Dominum Iesum.</span> <span class="verse"><a name="21">21</a>Et erat manus Domini cum eis; multusque numerus credentium conversus est ad Dominum.</span> <span class="verse"><a name="22">22</a>Auditus est autem sermo in auribus ecclesiae, quae erat in Ierusalem, super istis, et miserunt Barnabam usque Antiochiam;</span> <span class="verse"><a name="23">23</a>qui cum pervenisset et vidisset gratiam Dei, gavisus est et hortabatur omnes proposito cordis permanere in Domino,</span> <span class="verse"><a name="24">24</a>quia erat vir bonus et plenus Spiritu Sancto et fide. Et apposita est turba multa Domino.</span> <span class="verse"><a name="25">25</a>Profectus est autem Tarsum, ut quaereret Saulum;</span> <span class="verse"><a name="26">26</a>quem cum invenisset, perduxit Antiochiam. Factum est autem eis, ut annum totum conversarentur in ecclesia et docerent turbam multam, et cognominarentur primum Antiochiae discipuli Christiani.</span> <span class="verse"><a name="27">27</a>In his autem diebus supervenerunt ab Hierosolymis prophetae Antiochiam;</span> <span class="verse"><a name="28">28</a>et surgens unus ex eis nomine Agabus significavit per Spiritum famem magnam futuram in universo orbe terrarum; quae facta est sub Claudio.</span> <span class="verse"><a name="29">29</a>Discipuli autem, prout quis habebat, proposuerunt singuli eorum in ministerium mittere habitantibus in Iudaea fratribus;</span> <span class="verse"><a name="30">30</a>quod et fecerunt, mittentes ad presbyteros per manum Barnabae et Sauli.</span> </p></div</div></div></body></html>