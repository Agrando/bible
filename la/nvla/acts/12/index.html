<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 12</strong></div><p><span class="verse"><a name="1">1</a>Illo autem tempore, misit Herodes rex manus, ut affli geret quosdam de ecclesia.</span> <span class="verse"><a name="2">2</a>Occidit autem Iacobum fratrem Ioannis gladio.</span> <span class="verse"><a name="3">3</a>Videns autem quia placeret Iudaeis, apposuit apprehendere et Petrum - erant autem dies Azymorum -</span> <span class="verse"><a name="4">4</a>quem cum apprehendisset, misit in carcerem tradens quattuor quaternionibus militum custodire eum, volens post Pascha producere eum populo.</span> <span class="verse"><a name="5">5</a>Et Petrus quidem servabatur in carcere; oratio autem fiebat sine intermissione ab ecclesia ad Deum pro eo.</span> <span class="verse"><a name="6">6</a>Cum autem producturus eum esset Herodes, in ipsa nocte erat Petrus dormiens inter duos milites vinctus catenis duabus, et custodes ante ostium custodiebant carcerem.</span> <span class="verse"><a name="7">7</a>Et ecce angelus Domini astitit, et lumen refulsit in habitaculo; percusso autem latere Petri, suscitavit eum dicens: " Surge velociter! ". Et ceciderunt catenae de manibus eius.</span> <span class="verse"><a name="8">8</a>Dixit autem angelus ad eum: " Praecingere et calcea te sandalia tua! ". Et fecit sic. Et dicit illi: " Circumda tibi vestimentum tuum et sequere me! ".</span> <span class="verse"><a name="9">9</a>Et exiens sequebatur et nesciebat quia verum est, quod fiebat per angelum; aestimabat autem se visum videre.</span> <span class="verse"><a name="10">10</a>Transeuntes autem primam custodiam et secundam venerunt ad portam ferream, quae ducit ad civitatem, quae ultro aperta est eis, et exeuntes processerunt vicum unum, et continuo discessit angelus ab eo.</span> <span class="verse"><a name="11">11</a>Et Petrus ad se reversus dixit: " Nunc scio vere quia misit Dominus angelum suum et eripuit me de manu Herodis et de omni exspectatione plebis Iudaeorum ".</span> <span class="verse"><a name="12">12</a>Consideransque venit ad domum Mariae matris Ioannis, qui cognominatur Marcus, ubi erant multi congregati et orantes.</span> <span class="verse"><a name="13">13</a>Pulsante autem eo ostium ianuae, processit puella ad audiendum, nomine Rhode;</span> <span class="verse"><a name="14">14</a>et ut cognovit vocem Petri, prae gaudio non aperuit ianuam, sed intro currens nuntiavit stare Petrum ante ianuam.</span> <span class="verse"><a name="15">15</a>At illi dixerunt ad eam: " Insanis! ". Illa autem affirmabat sic se habere. Illi autem dicebant: " Angelus eius est ".</span> <span class="verse"><a name="16">16</a>Petrus autem perseverabat pulsans; cum autem aperuissent, viderunt eum et obstupuerunt.</span> <span class="verse"><a name="17">17</a>Annuens autem eis manu, ut tacerent, enarravit quomodo Dominus eduxisset eum de carcere dixitque: " Nuntiate Iacobo ct fratribus haec ". Et egressus abiit in alium locum.</span> <span class="verse"><a name="18">18</a>Facta autem die, erat non parva turbatio inter milites, quidnam de Petro factum esset.</span> <span class="verse"><a name="19">19</a>Herodes autem, cum requisisset eum et non invenisset, interrogatis custodibus, iussit eos abduci; descendensque a Iudaea in Caesaream ibi commorabatur.</span> <span class="verse"><a name="20">20</a>Erat autem iratus Tyriis et Sidoniis; at illi unanimes venerunt ad eum et, persuaso Blasto, qui erat super cubiculum regis, postulabant pacem, eo quod aleretur regio eorum ab annona regis.</span> <span class="verse"><a name="21">21</a>Statuto autem die, Herodes, vestitus veste regia, sedens pro tribunalicontionabatur ad eos;</span> <span class="verse"><a name="22">22</a>populus autem acclamabat: " Dei vox et non hominis! ".</span> <span class="verse"><a name="23">23</a>Confestim autem percussit eum angelus Domini, eo quod non dedisset gloriam Deo; et consumptus a vermibus exspiravit.</span> <span class="verse"><a name="24">24</a>Verbum autem Dei crescebat et multiplicabatur.</span> <span class="verse"><a name="25">25</a>Barnabas autem et Saulus reversi sunt in Ierusalem expleto ministerio, assumpto Ioanne, qui cognominatus est Marcus.</span> </p></div</div></div></body></html>