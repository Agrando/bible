<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 22</strong></div><p><span class="verse"><a name="1">1</a>" Viri fratres et patres, audi te a me, quam ad vos nunc reddo, rationem .</span> <span class="verse"><a name="2">2</a>Cum audissent autem quia Hebraea lingua loquebatur ad illos, magis praestiterunt silentium. Et dixit:</span> <span class="verse"><a name="3">3</a>" Ego sum vir Iudaeus, natus Tarso Ciliciae, enutritus autem in ista civitate, secus pedes Gamaliel eruditus iuxta veritatem paternae legis, aemulator Dei, sicut et vos omnes estis hodie.</span> <span class="verse"><a name="4">4</a>Qui hanc viam persecutus sum usque ad mortem, alligans et tradens in custodias viros ac mulieres,</span> <span class="verse"><a name="5">5</a>sicut et princeps sacerdotum testimonium mihi reddit et omne concilium; a quibus et epistulas accipiens ad fratres, Damascum pergebam, ut adducerem et eos, qui ibi essent, vinctos in Ierusalem, uti punirentur.</span> <span class="verse"><a name="6">6</a>Factum est autem, eunte me et appropinquante Damasco, circa mediam diem subito de caelo circumfulsit me lux copiosa;</span> <span class="verse"><a name="7">7</a>et decidi in terram et audivi vocem dicentem mihi: "Saul, Saul, quid me persequeris?".</span> <span class="verse"><a name="8">8</a>Ego autem respondi: "Quis es, Domine?". Dixitque ad me: "Ego sum Iesus Nazarenus, quem tu persequeris".</span> <span class="verse"><a name="9">9</a>Et, qui mecum erant, lumen quidem viderunt, vocem autem non audierunt eius, qui loquebatur mecum.</span> <span class="verse"><a name="10">10</a>Et dixi: "Quid faciam, Domine?". Dominus autem dixit ad me: "Surgens vade Damascum, et ibi tibi dicetur de omnibus, quae statutum est tibi, ut faceres".</span> <span class="verse"><a name="11">11</a>Et cum non viderem prae claritate luminis illius, ad manum deductus a comitibus veni Damascum.</span> <span class="verse"><a name="12">12</a>Ananias autem quidam vir religiosus secundum legem, testimonium habens ab omnibus habitantibus Iudaeis,</span> <span class="verse"><a name="13">13</a>veniens ad me et astans dixit mihi: "Saul frater, respice!". Et ego eadem hora respexi in eum.</span> <span class="verse"><a name="14">14</a>At ille dixit: "Deus patrum nostrorum praeordinavit te, ut cognosceres voluntatem eius et videres Iustum et audires vocem ex ore eius,</span> <span class="verse"><a name="15">15</a>quia eris testis illi ad omnes homines eorum, quae vidisti et audisti.</span> <span class="verse"><a name="16">16</a>Et nunc quid moraris? Exsurgens baptizare et ablue peccata tua, invocato nomine ipsius".</span> <span class="verse"><a name="17">17</a>Factum est autem, revertenti mihi in Ierusalem et oranti in templo fieri me in stupore mentis</span> <span class="verse"><a name="18">18</a>et videre illum dicentem mihi: "Festina et exi velociter ex Ierusalem, quoniam non recipient testimonium tuum de me".</span> <span class="verse"><a name="19">19</a>Et ego dixi: "Domine, ipsi sciunt quia ego eram concludens in carcerem et caedens per synagogas eos, qui credebant in te;</span> <span class="verse"><a name="20">20</a>et cum funderetur sanguis Stephani testis tui, et ipse astabam et consentiebam et custodiebam vestimenta interficientium illum".</span> <span class="verse"><a name="21">21</a>Et dixit ad me: "Vade, quoniam ego in nationes longe mittam te" ".</span> <span class="verse"><a name="22">22</a>Audiebant autem eum usque ad hoc verbum et levaverunt vocem suam dicentes: " Tolle de terra eiusmodi, non enim fas est eum vivere! ".</span> <span class="verse"><a name="23">23</a>Vociferantibus autem eis et proicientibus vestimenta sua et pulverem iactantibus in aerem,</span> <span class="verse"><a name="24">24</a>iussit tribunus induci eum in castra dicens flagellis eum interrogari, ut sciret propter quam causam sic acclamarent ei.</span> <span class="verse"><a name="25">25</a>Et cum astrinxissent eum loris, dixit astanti centurioni Paulus: " Si hominem Romanum et indemnatum licet vobis flagellare? ".</span> <span class="verse"><a name="26">26</a>Quo audito, centurio accedens ad tribunum nuntiavit dicens: " Quid acturus es? Hic enim homo Romanus est ".</span> <span class="verse"><a name="27">27</a>Accedens autem tribunus dixit illi: " Dic mihi, tu Romanus es? ". At ille dixit: " Etiam ".</span> <span class="verse"><a name="28">28</a>Et respondit tribunus: " Ego multa summa civitatem hanc consecutus sum . Et Paulus ait: " Ego autem et natus sum ".</span> <span class="verse"><a name="29">29</a>Protinus ergo discesserunt ab illo, qui eum interrogaturi erant; tribunus quoque timuit, postquam rescivit quia Romanus esset, et quia alligasset eum.</span> <span class="verse"><a name="30">30</a>Postera autem die, volens scire diligenter qua ex causa accusaretur a Iudaeis, solvit eum et iussit principes sacerdotum convenire et omne concilium et producens Paulum statuit coram illis.</span> </p></div</div></div></body></html>