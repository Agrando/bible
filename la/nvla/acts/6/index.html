<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 6</strong></div><p><span class="verse"><a name="1">1</a>In diebus autem illis, crescente numero discipulorum, factus est murmur Graecorum adversus Hebraeos, eo quod neglegerentur in ministerio cotidiano viduae eorum.</span> <span class="verse"><a name="2">2</a>Convocantes autem Duodecim multitudinem discipulorum, dixerunt: " Non est aequum nos derelinquentes verbum Dei ministrare mensis;</span> <span class="verse"><a name="3">3</a>considerate vero, fratres, viros ex vobis boni testimonii septem plenos Spiritu et sapientia, quos constituemus super hoc opus;</span> <span class="verse"><a name="4">4</a>nos vero orationi et ministerio verbi instantes erimus ".</span> <span class="verse"><a name="5">5</a>Et placuit sermo coram omni multitudine; et elegerunt Stephanum, virum plenum fide et Spiritu Sancto, et Philippum et Prochorum et Nicanorem et Timonem et Parmenam et Nicolaum proselytum Antiochenum,</span> <span class="verse"><a name="6">6</a>quos statuerunt ante conspectum apostolorum, et orantes imposuerunt eis manus.</span> <span class="verse"><a name="7">7</a>Et verbum Dei crescebat, et multiplicabatur numerus discipulorum in Ierusalem valde; multa etiam turba sacerdotum oboediebat fidei.</span> <span class="verse"><a name="8">8</a>Stephanus autem plenus gratia et virtute faciebat prodigia et signa magna in populo.</span> <span class="verse"><a name="9">9</a>Surrexerunt autem quidam de synagoga, quae appellatur Libertinorum et Cyrenensium et Alexandrinorum et eorum, qui erant a Cilicia et Asia, disputantes cum Stephano;</span> <span class="verse"><a name="10">10</a>et non poterant resistere sapientiae et Spiritui, quo loquebatur.</span> <span class="verse"><a name="11">11</a>Tunc submiserunt viros, qui dicerent: " Audivimus eum dicentem verba blasphema in Moysen et Deum ";</span> <span class="verse"><a name="12">12</a>et commoverunt plebem et seniores et scribas, et concurrentes rapuerunt eum et adduxerunt in concilium</span> <span class="verse"><a name="13">13</a>et statuerunt testes falsos dicentes: " Homo iste non cessat loqui verba adversus locum sanctum et Legem;</span> <span class="verse"><a name="14">14</a>audivimus enim eum dicentem quoniam Iesus Nazarenus hic destruet locum istum et mutabit consuetudines, quas tradidit nobis Moyses ".</span> <span class="verse"><a name="15">15</a>Et intuentes eum omnes, qui sedebant in concilio, viderunt faciem eius tamquam faciem angeli.</span> </p></div</div></div></body></html>