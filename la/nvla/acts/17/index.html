<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 17</strong></div><p><span class="verse"><a name="1">1</a>Cum autem perambulassent Amphipolim et Apolloniam, venerunt Thessalonicam, ubi erat synagoga Iudaeorum.</span> <span class="verse"><a name="2">2</a>Secundum consuetudinem autem suam Paulus introivit ad eos et per sabbata tria disserebat eis de Scripturis</span> <span class="verse"><a name="3">3</a>adaperiens et comprobans quia Christum oportebat pati et resurgere a mortuis, et: " Hic est Christus, Iesus, quem ego annuntio vobis ".</span> <span class="verse"><a name="4">4</a>Et quidam ex eis crediderunt et adiuncti sunt Paulo et Silae et de colentibus Graecis multitudo magna et mulieres nobiles non paucae.</span> <span class="verse"><a name="5">5</a>Zelantes autem Iudaei assumentesque de foro viros quosdam malos et turba facta concitaverunt civitatem; et assistentes domui Iasonis quaerebant eos producere in populum.</span> <span class="verse"><a name="6">6</a>Et cum non invenissent eos, trahebant Iasonem et quosdam fratres ad politarchas clamantes: " Qui orbem concitaverunt, isti et huc venerunt,</span> <span class="verse"><a name="7">7</a>quos suscepit Iason; et hi omnes contra decreta Caesaris faciunt, regem alium dicentes esse, Iesum ".</span> <span class="verse"><a name="8">8</a>Concitaverunt autem plebem et politarchas audientes haec;</span> <span class="verse"><a name="9">9</a>et accepto satis ab Iasone et a ceteris, dimiserunt eos.</span> <span class="verse"><a name="10">10</a>Fratres vero confestim per noctem dimiserunt Paulum et Silam in Beroeam; qui cum advenissent, in synagogam Iudaeorum introierunt.</span> <span class="verse"><a name="11">11</a>Hi autem erant nobiliores eorum, qui sunt Thessalonicae, qui susceperunt verbum cum omni aviditate, cotidie scrutantes Scripturas, si haec ita se haberent.</span> <span class="verse"><a name="12">12</a>Et multi quidem crediderunt ex eis et Graecarum mulierum honestarum et virorum non pauci.</span> <span class="verse"><a name="13">13</a>Cum autem cognovissent in Thessalonica Iudaei quia et Beroeae annuntiatum est a Paulo verbum Dei, venerunt et illuc commoventes et turbantes multitudinem.</span> <span class="verse"><a name="14">14</a>Statimque tunc Paulum dimiserunt fratres, ut iret usque ad mare; Silas autem et Timotheus remanserunt ibi.</span> <span class="verse"><a name="15">15</a>Qui autem deducebant Paulum, perduxerunt usque Athenas; et accepto mandato ad Silam et Timotheum, ut quam celerrime venirent ad illum, profecti sunt.</span> <span class="verse"><a name="16">16</a>Paulus autem cum Athenis eos exspectaret, irritabatur spiritus eius in ipso videns idololatriae deditam civitatem.</span> <span class="verse"><a name="17">17</a>Disputabat igitur in synagoga cum Iudaeis et colentibus et in foro per omnes dies ad eos, qui aderant.</span> <span class="verse"><a name="18">18</a>Quidam autem ex Epicureis et Stoicis philosophi disserebant cum eo. Et quidam dicebant: " Quid vult seminiverbius hic dicere? "; alii vero: " Novorum daemoniorum videtur annuntiator esse ", quia Iesum et resurrectionem evangelizabat.</span> <span class="verse"><a name="19">19</a>Et apprehensum eum ad Areopagum duxerunt dicentes: " Possumus scire quae est haec nova, quae a te dicitur, doctrina?</span> <span class="verse"><a name="20">20</a>Mira enim quaedam infers auribus nostris; volumus ergo scire quidnam velint haec esse ".</span> <span class="verse"><a name="21">21</a>Athenienses autem omnes et advenae hospites ad nihil aliud vacabant nisi aut dicere aut audire aliquid novi.</span> <span class="verse"><a name="22">22</a>Stans autem Paulus in medio Areopagi ait: " Viri Athenienses, per omnia quasi superstitiosiores vos video;</span> <span class="verse"><a name="23">23</a>praeteriens enim et videns simulacra vestra inveni et aram, in qua scriptum erat: "Ignoto deo". Quod ergo ignorantes colitis, hoc ego annuntio vobis.</span> <span class="verse"><a name="24">24</a>Deus, qui fecit mundum et omnia, quae in eo sunt, hic, caeli et terrae cum sit Dominus, non in manufactis templis inhabitat</span> <span class="verse"><a name="25">25</a>nec manibus humanis colitur indigens aliquo, cum ipse det omnibus vitam et inspirationem et omnia;</span> <span class="verse"><a name="26">26</a>fecitque ex uno omne genus hominum inhabitare super universam faciem terrae, definiens statuta tempora et terminos habitationis eorum,</span> <span class="verse"><a name="27">27</a>quaerere Deum, si forte attrectent eum et inveniant, quamvis non longe sit ab unoquoque nostrum.</span> <span class="verse"><a name="28">28</a>In ipso enim vivimus et movemur et sumus, sicut et quidam vestrum poetarum dixerunt:Ipsius enim et genus sumus".</span> <span class="verse"><a name="29">29</a>Genus ergo cum simus Dei, non debemus aestimare auro aut argento aut lapidi, sculpturae artis et cogitationis hominis, divinum esse simile.</span> <span class="verse"><a name="30">30</a>Et tempora quidem ignorantiae despiciens Deus, nunc annuntiat hominibus, ut omnes ubique paenitentiam agant,</span> <span class="verse"><a name="31">31</a>eo quod statuit diem, in qua iudicaturus est orbem in iustitia in viro, quem constituit, fidem praebens omnibus suscitans eum a mortuis ".</span> <span class="verse"><a name="32">32</a>Cum audissent autem resurrectionem mortuorum, quidam quidem irridebant, quidam vero dixerunt: " Audiemus te de hoc iterum ".</span> <span class="verse"><a name="33">33</a>Sic Paulus exivit de medio eorum.</span> <span class="verse"><a name="34">34</a>Quidam vero viri adhaerentes ei crediderunt; in quibus et Dionysius Areopagita et mulier nomine Damaris et alii cum eis.</span> </p></div</div></div></body></html>