<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 21</strong></div><p><span class="verse"><a name="1">1</a>Cum autem factum esset, ut navigaremus abstracti ab eis, recto cursu venimus Cho et sequenti die Rhodum et inde Patara;</span> <span class="verse"><a name="2">2</a>et cum invenissemus navem transfretantem in Phoenicen, ascendentes navigavimus.</span> <span class="verse"><a name="3">3</a>Cum paruissemus autem Cypro, et relinquentes eam ad sinistram navigabamus in Syriam et venimus Tyrum, ibi enim navis erat expositura onus.</span> <span class="verse"><a name="4">4</a>Inventis autem discipulis, mansimus ibi diebus septem; qui Paulo dicebant per Spiritum, ne iret Hierosolymam.</span> <span class="verse"><a name="5">5</a>Et explicitis diebus, profecti ibamus, deducentibus nos omnibus cum uxoribus et filiis usque foras civitatem; et positis genibus in litore orantes,</span> <span class="verse"><a name="6">6</a>valefecimus invicem et ascendimus in navem; illi autem redierunt in sua.</span> <span class="verse"><a name="7">7</a>Nos vero, navigatione explicita, a Tyro devenimus Ptolemaida et, salutatis fratribus, mansimus die una apud illos.</span> <span class="verse"><a name="8">8</a>Alia autem die profecti venimus Caesaream et intrantes in domum Philippi evangelistae, qui erat de septem, mansimus apud eum.</span> <span class="verse"><a name="9">9</a>Huic autem erant filiae quattuor virgines prophetantes.</span> <span class="verse"><a name="10">10</a>Et cum moraremur plures dies, supervenit quidam a Iudaea propheta nomine Agabus;</span> <span class="verse"><a name="11">11</a>is cum venisset ad nos et tulisset zonam Pauli, alligans sibi pedes et manus dixit: " Haec dicit Spiritus Sanctus: Virum, cuius est zona haec, sic alligabunt in Ierusalem Iudaei et tradent in manus gentium ".</span> <span class="verse"><a name="12">12</a>Quod cum audissemus, rogabamus nos et, qui loci illius erant, ne ipse ascenderet Ierusalem.</span> <span class="verse"><a name="13">13</a>Tunc respondit Paulus: " Quid facitis flentes et affligentes cor meum? Ego enim non solum alligari sed et mori in Ierusalem paratus sum propter nomen Domini Iesu ".</span> <span class="verse"><a name="14">14</a>Et cum ei suadere non possemus, quievimus dicentes: " Domini voluntas fiat! ".</span> <span class="verse"><a name="15">15</a>Post dies autem istos praeparati ascendebamus Hierosolymam;</span> <span class="verse"><a name="16">16</a>venerunt autem et ex discipulis a Caesarea nobiscum adducentes apud quem hospitaremur, Mnasonem quendam Cyprium, antiquum discipulum.</span> <span class="verse"><a name="17">17</a>Et cum venissemus Hierosolymam, libenter exceperunt nos fratres.</span> <span class="verse"><a name="18">18</a>Sequenti autem die introibat Paulus nobiscum ad Iacobum, omnesque collecti sunt presbyteri.</span> <span class="verse"><a name="19">19</a>Quos cum salutasset, narrabat per singula, quae fecisset Deus in gentibus per ministerium ipsius.</span> <span class="verse"><a name="20">20</a>At illi cum audissent, glorificabant Deum dixeruntque ei: " Vides, frater, quot milia sint in Iudaeis, qui crediderunt, et omnes aemulatores sunt legis;</span> <span class="verse"><a name="21">21</a>audierunt autem de te quia discessionem doceas a Moyse omnes, qui per gentes sunt, Iudaeos, dicens non debere circumcidere eos filios suos neque secundum consuetudines ambulare.</span> <span class="verse"><a name="22">22</a>Quid ergo est? Utique audient te supervenisse.</span> <span class="verse"><a name="23">23</a>Hoc ergo fac, quod tibi dicimus. Sunt nobis viri quattuor votum habentes super se;</span> <span class="verse"><a name="24">24</a>his assumptis, sanctifica te cum illis et impende pro illis, ut radant capita, et scient omnes quia, quae de te audierunt, nihil sunt, sed ambulas et ipse custodiens legem.</span> <span class="verse"><a name="25">25</a>De his autem, qui crediderunt, gentibus nos scripsimus iudicantes, ut abstineant ab idolothyto et sanguine et suffocato et fornicatione ".</span> <span class="verse"><a name="26">26</a>Tunc Paulus, assumptis viris, postera die purificatus cum illis intravit in templum annuntians expletionem dierum purificationis, donec offerretur pro unoquoque eorum oblatio.</span> <span class="verse"><a name="27">27</a>Dum autem septem dies consummarentur, hi, qui de Asia erant, Iudaei cum vidissent eum in templo, concitaverunt omnem turbam et iniecerunt ei manus</span> <span class="verse"><a name="28">28</a>clamantes: " Viri Israelitae, adiuvate! Hic est homo, qui adversus populum et legem et locum hunc omnes ubique docens, insuper et Graecos induxit in templum et polluit sanctum locum istum ".</span> <span class="verse"><a name="29">29</a>Viderant enim Trophimum Ephesium in civitate cum ipso, quem aestimabant quoniam in templum induxisset Paulus.</span> <span class="verse"><a name="30">30</a>Commotaque est civitas tota, et facta est concursio populi, et apprehendentes Paulum trahebant eum extra templum, et statim clausae sunt ianuae.</span> <span class="verse"><a name="31">31</a>Quaerentibus autem eum occidere, nuntiatum est tribuno cohortis quia tota confunditur Ierusalem,</span> <span class="verse"><a name="32">32</a>qui statim, assumptis militibus et centurionibus, decucurrit ad illos; qui cum vidissent tribunum et milites, cessaverunt percutere Paulum.</span> <span class="verse"><a name="33">33</a>Tunc accedens tribunus apprehendit eum et iussit alligari catenis duabus et interrogabat quis esset et quid fecisset.</span> <span class="verse"><a name="34">34</a>Alii autem aliud clamabant in turba; et cum non posset certum cognoscere prae tumultu, iussit duci eum in castra.</span> <span class="verse"><a name="35">35</a>Et cum venisset ad gradus, contigit ut portaretur a militibus propter vim turbae;</span> <span class="verse"><a name="36">36</a>sequebatur enim multitudo populi clamantes: " Tolle eum! ".</span> <span class="verse"><a name="37">37</a>Et cum coepisset induci in castra, Paulus dicit tribuno: " Si licet mihi loqui aliquid ad te? ". Qui dixit: " Graece nosti?</span> <span class="verse"><a name="38">38</a>Nonne tu es Aegyptius, qui ante hos dies tumultum concitasti et eduxisti in desertum quattuor milia virorum sicariorum? ".</span> <span class="verse"><a name="39">39</a>Et dixit Paulus: " Ego homo sum quidem Iudaeus a Tarso Ciliciae, non ignotae civitatis municeps; rogo autem te, permitte mihi loqui ad populum .</span> <span class="verse"><a name="40">40</a>Et cum ille permisisset, Paulus stans in gradibus annuit manu ad plebem et, magno silentio facto, allocutus est Hebraea lingua dicens:</span> </p></div</div></div></body></html>