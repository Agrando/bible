<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 16</strong></div><p><span class="verse"><a name="1">1</a>Pervenit autem in Derben et Lystram. Et ecce discipulus quidam erat ibi nomine Timotheus, filius mulieris Iudaeae fidelis, patre autem Graeco;</span> <span class="verse"><a name="2">2</a>huic testimonium reddebant, qui in Lystris erant et Iconii fratres.</span> <span class="verse"><a name="3">3</a>Hunc voluit Paulus secum proficisci et assumens circumcidit eum propter Iudaeos, qui erant in illis locis; sciebant enim omnes quod pater eius Graecus esset.</span> <span class="verse"><a name="4">4</a>Cum autem pertransirent civitates, tradebant eis custodire dogmata, quae erant decreta ab apostolis et presbyteris, qui essent Hierosolymis.</span> <span class="verse"><a name="5">5</a>Ecclesiae quidem confirmabantur fide et abundabant numero cotidie.</span> <span class="verse"><a name="6">6</a>Transierunt autem Phrygiam et Galatiae regionem, vetati a Sancto Spiritu loqui verbum in Asia;</span> <span class="verse"><a name="7">7</a>cum venissent autem circa Mysiam, tentabant ire Bithyniam, et non permisit eos Spiritus Iesu;</span> <span class="verse"><a name="8">8</a>cum autem praeterissent Mysiam, descenderunt Troadem.</span> <span class="verse"><a name="9">9</a>Et visio per noctem Paulo ostensa est: vir Macedo quidam erat stans et deprecans eum et dicens: " Transiens in Macedoniam, adiuva nos! ".</span> <span class="verse"><a name="10">10</a>Ut autem visum vidit, statim quaesivimus proficisci in Macedoniam, certi facti quia vocasset nos Deus evangelizare eis.</span> <span class="verse"><a name="11">11</a>Navigantes autem a Troade recto cursu venimus Samothraciam et sequenti die Neapolim</span> <span class="verse"><a name="12">12</a>et inde Philippos, quae est prima partis Macedoniae civitas, colonia. Eramus autem in hac urbe diebus aliquot commorantes.</span> <span class="verse"><a name="13">13</a>Die autem sabbatorum egressi sumus foras portam iuxta flumen, ubi putabamus orationem esse, et sedentes loquebamur mulieribus, quae convenerant.</span> <span class="verse"><a name="14">14</a>Et quaedam mulier nomine Lydia, purpuraria civitatis Thyatirenorum colens Deum, audiebat, cuius Dominus aperuit cor intendere his, quae dicebantur a Paulo.</span> <span class="verse"><a name="15">15</a>Cum autem baptizata esset et domus eius, deprecata est dicens: " Si iudicastis me fidelem Domino esse, introite in domum meam et manete "; et coegit nos.</span> <span class="verse"><a name="16">16</a>Factum est autem, euntibus nobis ad orationem, puellam quandam habentem spiritum pythonem obviare nobis, quae quaestum magnum praestabat dominis suis divinando.</span> <span class="verse"><a name="17">17</a>Haec subsecuta Paulum et nos clamabat dicens: " Isti homines servi Dei Altissimi sunt, qui annuntiant vobis viam salutis ".</span> <span class="verse"><a name="18">18</a>Hoc autem faciebat multis diebus. Dolens autem Paulus et conversus spiritui dixit: " Praecipio tibi in nomine Iesu Christi exire ab ea "; et exiit eadem hora.</span> <span class="verse"><a name="19">19</a>Videntes autem domini eius quia exivit spes quaestus eorum, apprehendentes Paulum et Silam traxerunt in forum ad principes;</span> <span class="verse"><a name="20">20</a>et producentes eos magistratibus dixerunt: " Hi homines conturbant civitatem nostram, cum sint Iudaei,</span> <span class="verse"><a name="21">21</a>et annuntiant mores, quos non licet nobis suscipere neque facere, cum simus Romani ".</span> <span class="verse"><a name="22">22</a>Et concurrit plebs adversus eos; et magistratus, scissis tunicis eorum, iusserunt virgis caedi</span> <span class="verse"><a name="23">23</a>et, cum multas plagas eis imposuissent, miserunt eos in carcerem, praecipientes custodi, ut caute custodiret eos;</span> <span class="verse"><a name="24">24</a>qui cum tale praeceptum accepisset, misit eos in interiorem carcerem et pedes eorum strinxit in ligno.</span> <span class="verse"><a name="25">25</a>Media autem nocte, Paulus et Silas orantes laudabant Deum, et audiebant eos, qui in custodia erant;</span> <span class="verse"><a name="26">26</a>subito vero terraemotus factus est magnus, ita ut moverentur fundamenta carceris, et aperta sunt statim ostia omnia, et universorum vincula soluta sunt.</span> <span class="verse"><a name="27">27</a>Expergefactus autem custos carceris et videns apertas ianuas carceris, evaginato gladio volebat se interficere, aestimans fugisse vinctos.</span> <span class="verse"><a name="28">28</a>Clamavit autem Paulus magna voce dicens: " Nihil feceris tibi mali; universi enim hic sumus ".</span> <span class="verse"><a name="29">29</a>Petitoque lumine, intro cucurrit et tremefactus procidit Paulo et Silae;</span> <span class="verse"><a name="30">30</a>et producens eos foras ait: " Domini, quid me oportet facere, ut salvus fiam? ".</span> <span class="verse"><a name="31">31</a>At illi dixerunt: " Crede in Domino Iesu et salvus eris tu et domus tua .</span> <span class="verse"><a name="32">32</a>Et locuti sunt ei verbum Domini cum omnibus, qui erant in domo eius.</span> <span class="verse"><a name="33">33</a>Et tollens eos in illa hora noctis lavit eos a plagis, et baptizatus est ipse et omnes eius continuo;</span> <span class="verse"><a name="34">34</a>cumque perduxisset eos in domum, apposuit mensam et laetatus est cum omni domo sua credens Deo.</span> <span class="verse"><a name="35">35</a>Et cum dies factus esset, miserunt magistratus lictores dicentes: " Dimitte homines illos! ".</span> <span class="verse"><a name="36">36</a>Nuntiavit autem custos carceris verba haec Paulo: " Miserunt magistratus, ut dimittamini; nunc igitur exeuntes ite in pace ".</span> <span class="verse"><a name="37">37</a>Paulus autem dixit eis: " Caesos nos publice, indemnatos, cum homines Romani essemus, miserunt in carcerem; et nunc occulte nos eiciunt? Non ita, sed veniant et ipsi nos educant ".</span> <span class="verse"><a name="38">38</a>Nuntiaverunt autem magistratibus lictores verba haec. Timueruntque audito quod Romani essent;</span> <span class="verse"><a name="39">39</a>et venientes deprecati sunt eos et educentes rogabant, ut egrederentur urbem.</span> <span class="verse"><a name="40">40</a>Exeuntes autem de carcere introierunt ad Lydiam et, visis fratribus, consolati sunt eos et profecti sunt.</span> </p></div</div></div></body></html>