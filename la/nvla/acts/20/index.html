<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 20</strong></div><p><span class="verse"><a name="1">1</a>Postquam autem cessavit tumultus, accersitis Paulus discipulis et exhortatus eos, valedixit et profectus est, ut iret in Macedoniam.</span> <span class="verse"><a name="2">2</a>Cum autem perambulasset partes illas et exhortatus eos fuisset multo sermone, venit ad Graeciam;</span> <span class="verse"><a name="3">3</a>cumque fecisset menses tres, factae sunt illi insidiae a Iudaeis navigaturo in Syriam, habuitque consilium, ut reverteretur per Macedoniam.</span> <span class="verse"><a name="4">4</a>Comitabatur autem eum Sopater Pyrrhi Beroeensis, Thessalonicensium vero Aristarchus et Secundus et Gaius Derbeus et Timotheus, Asiani vero Tychicus et Trophimus.</span> <span class="verse"><a name="5">5</a>Hi cum praecessissent, sustinebant nos Troade;</span> <span class="verse"><a name="6">6</a>nos vero navigavimus post dies Azymorum a Philippis et venimus ad eos Troadem in diebus quinque, ubi demorati sumus diebus septem.</span> <span class="verse"><a name="7">7</a>In una autem sabbatorum, cum convenissemus ad frangendum panem, Paulus disputabat eis, profecturus in crastinum, protraxitque sermonem usque in mediam noctem.</span> <span class="verse"><a name="8">8</a>Erant autem lampades copiosae in cenaculo, ubi eramus congregati;</span> <span class="verse"><a name="9">9</a>sedens autem quidam adulescens nomine Eutychus super fenestram, cum mergeretur somno gravi, disputante diutius Paulo, eductus somno cecidit de tertio cenaculo deorsum et sublatus est mortuus.</span> <span class="verse"><a name="10">10</a>Cum descendisset autem Paulus, incubuit super eum et complexus dixit: " Nolite turbari, anima enim ipsius in eo est! ".</span> <span class="verse"><a name="11">11</a>Ascendens autem frangensque panem et gustans satisque allocutus usque in lucem, sic profectus est.</span> <span class="verse"><a name="12">12</a>Adduxerunt autem puerum viventem et consolati sunt non minime.</span> <span class="verse"><a name="13">13</a>Nos autem praecedentes navi enavigavimus in Asson, inde suscepturi Paulum; sic enim disposuerat volens ipse per terram iter facere.</span> <span class="verse"><a name="14">14</a>Cum autem convenisset nos in Asson, assumpto eo, venimus Mitylenen</span> <span class="verse"><a name="15">15</a>et inde navigantes sequenti die pervenimus contra Chium et alia applicuimus Samum et sequenti venimus Miletum.</span> <span class="verse"><a name="16">16</a>Proposuerat enim Paulus transnavigare Ephesum, ne qua mora illi fieret in Asia; festinabat enim, si possibile sibi esset, ut diem Pentecosten faceret Hierosolymis.</span> <span class="verse"><a name="17">17</a>A Mileto autem mittens Ephesum convocavit presbyteros ecclesiae.</span> <span class="verse"><a name="18">18</a>Qui cum venissent ad eum, dixit eis: " Vos scitis a prima die, qua ingressus sum in Asiam, qualiter vobiscum per omne tempus fuerim,</span> <span class="verse"><a name="19">19</a>serviens Domino cum omni humilitate et lacrimis et tentationibus, quae mihi acciderunt in insidiis Iudaeorum;</span> <span class="verse"><a name="20">20</a>quomodo nihil subtraxerim utilium, quominus annuntiarem vobis et docerem vos publice et per domos,</span> <span class="verse"><a name="21">21</a>testificans Iudaeis atque Graecis in Deum paenitentiam et fidem in Dominum nostrum Iesum.</span> <span class="verse"><a name="22">22</a>Et nunc ecce alligatus ego Spiritu vado in Ierusalem, quae in ea eventura sint mihi ignorans,</span> <span class="verse"><a name="23">23</a>nisi quod Spiritus Sanctus per omnes civitates protestatur mihi dicens quoniam vincula et tribulationes me manent.</span> <span class="verse"><a name="24">24</a>Sed nihili facio animam meam pretiosam mihi, dummodo consummem cursum meum et ministerium, quod accepi a Domino Iesu, testificari evangelium gratiae Dei.</span> <span class="verse"><a name="25">25</a>Et nunc ecce ego scio quia amplius non videbitis faciem meam vos omnes, per quos transivi praedicans regnum;</span> <span class="verse"><a name="26">26</a>quapropter contestor vos hodierna die, quia mundus sum a sanguine omnium;</span> <span class="verse"><a name="27">27</a>non enim subterfugi, quominus annuntiarem omne consilium Dei vobis.</span> <span class="verse"><a name="28">28</a>Attendite vobis et universo gregi, in quo vos Spiritus Sanctus posuit episcopos, pascere ecclesiam Dei, quam acquisivit sanguine suo.</span> <span class="verse"><a name="29">29</a>Ego scio quoniam intrabunt post discessionem meam lupi graves in vos non parcentes gregi;</span> <span class="verse"><a name="30">30</a>et ex vobis ipsis exsurgent viri loquentes perversa, ut abstrahant discipulos post se.</span> <span class="verse"><a name="31">31</a>Propter quod vigilate, memoria retinentes quoniam per triennium nocte et die non cessavi cum lacrimis monens unumquemque vestrum.</span> <span class="verse"><a name="32">32</a>Et nunc commendo vos Deo et verbo gratiae ipsius, qui potens est aedificare et dare hereditatem in sanctificatis omnibus.</span> <span class="verse"><a name="33">33</a>Argentum aut aurum aut vestem nullius concupivi;</span> <span class="verse"><a name="34">34</a>ipsi scitis quoniam ad ea, quae mihi opus erant et his, qui mecum sunt, ministraverunt manus istae.</span> <span class="verse"><a name="35">35</a>Omnia ostendi vobis quoniam sic laborantes oportet suscipere infirmos, ac meminisse verborum Domini Iesu, quoniam ipse dixit: "Beatius est magis dare quam accipere!" ".</span> <span class="verse"><a name="36">36</a>Et cum haec dixisset, positis genibus suis, cum omnibus illis oravit.</span> <span class="verse"><a name="37">37</a>Magnus autem fletus factus est omnium; et procumbentes super collum Pauli osculabantur eum</span> <span class="verse"><a name="38">38</a>dolentes maxime in verbo, quod dixerat, quoniam amplius faciem eius non essent visuri. Et deducebant eum ad navem.</span> </p></div</div></div></body></html>