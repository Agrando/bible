<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/acts/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/acts">Acts</a> &gt <strong>Chapter 7</strong></div><p><span class="verse"><a name="1">1</a>Dixit autem princeps sacerdo tum: " Si haec ita se habent? ".</span> <span class="verse"><a name="2">2</a>Qui ait: " Viri fratres et patres, audite. Deus gloriae apparuit patri nostro Abraham, cum esset in Mesopotamia, priusquam moraretur in Charran,</span> <span class="verse"><a name="3">3</a>et dixit ad illum: "Exi de terra tua et de cognatione tua et veni in terram, quam tibi monstravero".</span> <span class="verse"><a name="4">4</a>Tunc egressus de terra Chaldaeorum habitavit in Charran. Et inde, postquam mortuus est pater eius, transtulit illum in terram istam, in qua nunc vos habitatis;</span> <span class="verse"><a name="5">5</a>et non dedit illi hereditatem in ea nec passum pedis et repromisit dare illi eam in possessionem et semini eius post ipsum, cum non haberet filium.</span> <span class="verse"><a name="6">6</a>Locutus est autem sic Deus: "Erit semen eius accola in terra aliena, et servituti eos subicient et male tractabunt annis quadringentis;</span> <span class="verse"><a name="7">7</a>et gentem, cui servierint, iudicabo ego, dixit Deus; et post haec exibunt et deservient mihi in loco isto".</span> <span class="verse"><a name="8">8</a>Et dedit illi testamentum circumcisionis; et sic genuit Isaac et circumcidit eum die octava, et Isaac Iacob, et Iacob duodecim patriarchas.</span> <span class="verse"><a name="9">9</a>Et patriarchae aemulantes Ioseph vendiderunt in Aegyptum; et erat Deus cum eo</span> <span class="verse"><a name="10">10</a>et eripuit eum ex omnibus tribulationibus eius et dedit ei gratiam et sapientiam in conspectu pharaonis regis Aegypti; et constituit eum praepositum super Aegyptum et super omnem domum suam.</span> <span class="verse"><a name="11">11</a>Venit autem fames in universam Aegyptum et Chanaan et tribulatio magna, et non inveniebant cibos patres nostri.</span> <span class="verse"><a name="12">12</a>Cum audisset autem Iacob esse frumentum in Aegypto, misit patres nostros primum;</span> <span class="verse"><a name="13">13</a>et in secundo cognitus est Ioseph a fratribus suis, et manifestatum est pharaoni genus Ioseph.</span> <span class="verse"><a name="14">14</a>Mittens autem Ioseph accersivit Iacob patrem suum et omnem cognationem in animabus septuaginta quinque;</span> <span class="verse"><a name="15">15</a>et descendit Iacob in Aegyptum. Et defunctus est ipse et patres nostri;</span> <span class="verse"><a name="16">16</a>et translati sunt in Sichem et positi sunt in sepulcro, quod emit Abraham pretio argenti a filiis Hemmor in Sichem.</span> <span class="verse"><a name="17">17</a>Cum appropinquaret autem tempus repromissionis, quam confessus erat Deus Abrahae, crevit populus et multiplicatus est in Aegypto,</span> <span class="verse"><a name="18">18</a>quoadusque surrexit rex alius super Aegypto, qui non sciebat Ioseph.</span> <span class="verse"><a name="19">19</a>Hic circumveniens genus nostrum, afflixit patres, ut exponerent infantes suos, ne vivi servarentur.</span> <span class="verse"><a name="20">20</a>Eodem tempore natus est Moyses et erat formosus coram Deo; qui nutritus est tribus mensibus in domo patris.</span> <span class="verse"><a name="21">21</a>Exposito autem illo, sustulit eum filia pharaonis et enutrivit eum sibi in filium;</span> <span class="verse"><a name="22">22</a>et eruditus est Moyses in omni sapientia Aegyptiorum; et erat potens in verbis et in operibus suis.</span> <span class="verse"><a name="23">23</a>Cum autem impleretur ei quadraginta annorum tempus, ascendit in cor eius, ut visitaret fratres suos filios Israel.</span> <span class="verse"><a name="24">24</a>Et cum vidisset quendam iniuriam patientem, vindicavit et fecit ultionem ei, qui opprimebatur, percusso Aegyptio.</span> <span class="verse"><a name="25">25</a>Existimabat autem intellegere fratres, quoniam Deus per manum ipsius daret salutem illis; at illi non intellexerunt.</span> <span class="verse"><a name="26">26</a>Atque sequenti die apparuit illis litigantibus et reconciliabat eos in pacem dicens: "Viri, fratres estis; ut quid nocetis alterutrum?".</span> <span class="verse"><a name="27">27</a>Qui autem iniuriam faciebat proximo, reppulit eum dicens: "Quis te constituit principem et iudicem super nos?</span> <span class="verse"><a name="28">28</a>Numquid interficere me tu vis, quemadmodum interfecisti heri Aegyptium?".</span> <span class="verse"><a name="29">29</a>Fugit autem Moyses propter verbum istud; et factus est advena in terra Madian, ubi generavit filios duos.</span> <span class="verse"><a name="30">30</a>Et expletis annis quadraginta, apparuit illi in deserto montis Sinai angelus in ignis flamma rubi.</span> <span class="verse"><a name="31">31</a>Moyses autem videns admirabatur visum; accedente autem illo, ut consideraret, facta est vox Domini:</span> <span class="verse"><a name="32">32</a>"Ego Deus patrum tuorum, Deus Abraham et Isaac et Iacob". Tremefactus autem Moyses non audebat considerare.</span> <span class="verse"><a name="33">33</a>Dixit autem illi Dominus: "Solve calceamentum pedum tuorum; locus enim, in quo stas, terra sancta est.</span> <span class="verse"><a name="34">34</a>Videns vidi afflictionem populi mei, qui est in Aegypto, et gemitum eorum audivi et descendi liberare eos; et nunc veni, mittam te in Aegyptum".</span> <span class="verse"><a name="35">35</a>Hunc Moysen, quem negaverunt dicentes: "Quis te constituit principem et iudicem?", hunc Deus et principem et redemptorem misit cum manu angeli, qui apparuit illi in rubo.</span> <span class="verse"><a name="36">36</a>Hic eduxit illos faciens prodigia et signa in terra Aegypti et in Rubro mari et in deserto annis quadraginta.</span> <span class="verse"><a name="37">37</a>Hic est Moyses, qui dixit filiis Israel: "Prophetam vobis suscitabit Deus de fratribus vestris tamquam me".</span> <span class="verse"><a name="38">38</a>Hic est qui fuit in ecclesia in solitudine cum angelo, qui loquebatur ei in monte Sinai, et cum patribus nostris; qui accepit verba viva dare nobis;</span> <span class="verse"><a name="39">39</a>cui noluerunt oboedire patres nostri, sed reppulerunt et aversi sunt in cordibus suis in Aegyptum</span> <span class="verse"><a name="40">40</a>dicentes ad Aaron: "Fac nobis deos, qui praecedant nos; Moyses enim hic, qui eduxit nos de terra Aegypti, nescimus quid factum sit ei".</span> <span class="verse"><a name="41">41</a>Et vitulum fecerunt in illis diebus et obtulerunt hostiam simulacro et laetabantur in operibus manuum suarum.</span> <span class="verse"><a name="42">42</a>Convertit autem Deus et tradidit eos servire militiae caeli, sicut scriptum est in libro Prophetarum:Numquid victimas et hostias obtulistis mihiannis quadraginta in deserto, domus Israel?</span> <span class="verse"><a name="43">43</a>Et suscepistis tabernaculum Molochet sidus dei vestri Rhaephan,figuras, quas fecistis ad adorandum eas.Et transferam vos trans Babylonem".</span> <span class="verse"><a name="44">44</a>Tabernaculum testimonii erat patribus nostris in deserto, sicut disposuit, qui loquebatur ad Moysen, ut faceret illud secundum formam, quam viderat;</span> <span class="verse"><a name="45">45</a>quod et induxerunt suscipientes patres nostri cum Iesu in possessionem gentium, quas expulit Deus a facie patrum nostrorum, usque in diebus David,</span> <span class="verse"><a name="46">46</a>qui invenit gratiam ante Deum et petiit, ut inveniret tabernaculum domui Iacob.</span> <span class="verse"><a name="47">47</a>Salomon autem aedificavit illi domum.</span> <span class="verse"><a name="48">48</a>Sed non Altissimus in manufactis habitat, sicut propheta dicit:</span> <span class="verse"><a name="49">49</a>"Caelum mihi thronus est,terra autem scabellum pedum meorum.Quam domum aedificabitis mihi, dicit Dominus,aut quis locus requietionis meae?</span> <span class="verse"><a name="50">50</a>Nonne manus mea fecit haec omnia?".</span> <span class="verse"><a name="51">51</a>Duri cervice et incircumcisi cordibus et auribus, vos semper Spiritui Sancto resistitis; sicut patres vestri, et vos.</span> <span class="verse"><a name="52">52</a>Quem prophetarum non sunt persecuti patres vestri? Et occiderunt eos, qui praenuntiabant de adventu Iusti, cuius vos nunc proditores et homicidae fuistis,</span> <span class="verse"><a name="53">53</a>qui accepistis legem in dispositionibus angelorum et non custodistis ".</span> <span class="verse"><a name="54">54</a>Audientes autem haec, dissecabantur cordibus suis et stridebant dentibus in eum.</span> <span class="verse"><a name="55">55</a>Cum autem esset plenus Spiritu Sancto, intendens in caelum vidit gloriam Dei et Iesum stantem a dextris Dei</span> <span class="verse"><a name="56">56</a>et ait: " Ecce video caelos apertos et Filium hominis a dextris stantem Dei ".</span> <span class="verse"><a name="57">57</a>Exclamantes autem voce magna continuerunt aures suas et impetum fecerunt unanimiter in eum</span> <span class="verse"><a name="58">58</a>et eicientes extra civitatem lapidabant. Et testes deposuerunt vestimenta sua secus pedes adulescentis, qui vocabatur Saulus.</span> <span class="verse"><a name="59">59</a>Et lapidabant Stephanum invocantem et dicentem: " Domine Iesu, suscipe spiritum meum ".</span> <span class="verse"><a name="60">60</a>Positis autem genibus clamavit voce magna: " Domine, ne statuas illis hoc peccatum "; et cum hoc dixisset, obdormivit.</span> </p></div</div></div></body></html>