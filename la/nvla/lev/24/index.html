<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 24</strong></div><p><span class="verse"><a name="1">1</a>Et locutus est Dominus ad Moysen dicens:</span> <span class="verse"><a name="2">2</a>" Praecipe fi liis Israel, ut afferant tibi oleum de olivis purissimum ac lucidum ad concinnandas lucernas candelabri iugiter.</span> <span class="verse"><a name="3">3</a>Extra velum testimonii in tabernaculo conventus parabit illud Aaron a vespere usque ad mane coram Domino iugiter, ritu perpetuo in generationibus vestris.</span> <span class="verse"><a name="4">4</a>Super candelabro mundissimo parabit lucernas semper in conspectu Domini.</span> <span class="verse"><a name="5">5</a>Accipies quoque similam et coques ex ea duodecim panes, qui singuli habebunt duas decimas,</span> <span class="verse"><a name="6">6</a>quorum senos altrinsecus super mensam purissimam coram Domino statues.</span> <span class="verse"><a name="7">7</a>Et pones super ambas strues tus lucidissimum, ut sit panis in memoriale, incensum Domino.</span> <span class="verse"><a name="8">8</a>Per singula sabbata mutabuntur coram Domino suscepti a filiis Israel; foedus sempiternum.</span> <span class="verse"><a name="9">9</a>Eruntque Aaron et filiorum eius, ut comedant eos in loco sancto, quia sanctum sanctorum est ei de incensis Domini; iure perpetuo ".</span> <span class="verse"><a name="10">10</a>Ecce autem egressus filius mulieris Israelitis, quem pepererat de viro Aegyptio inter filios Israel, iurgatus est in castris cum viro Israelita.</span> <span class="verse"><a name="11">11</a>Cumque blasphemasset nomen et maledixisset ei, adductus est ad Moysen; vocabatur autem mater eius Salomith filia Dabri de tribu Dan.</span> <span class="verse"><a name="12">12</a>Miseruntque eum in custodiam, donec nossent quid iuberet Dominus.</span> <span class="verse"><a name="13">13</a>Qui locutus est ad Moysen dicens:</span> <span class="verse"><a name="14">14</a>" Educ blasphemum extra castra, et ponant omnes, qui audierunt, manus suas super caput eius, et lapidet eum coetus universus.</span> <span class="verse"><a name="15">15</a>Et ad filios Israel loqueris:Homo, qui maledixerit Deo suo, portabit peccatum suum;</span> <span class="verse"><a name="16">16</a>et, qui blasphemaverit nomen Domini, morte moriatur: lapidibus opprimet eum omnis coetus, sive ille peregrinus sive civis fuerit. Qui blasphemaverit nomen Domini, morte moriatur.</span> <span class="verse"><a name="17">17</a>Qui percusserit et occiderit hominem, morte moriatur.</span> <span class="verse"><a name="18">18</a>Qui percusserit animal, reddet vicarium, id est animam pro anima.</span> <span class="verse"><a name="19">19</a>Qui irrogaverit maculam cuilibet civium suorum, sicut fecit, sic fiet ei:</span> <span class="verse"><a name="20">20</a>fracturam pro fractura, oculum pro oculo, dentem pro dente restituet; qualem inflixerit maculam, talem sustinere cogetur.</span> <span class="verse"><a name="21">21</a>Qui percusserit iumentum, reddet aliud. Qui percusserit hominem, morietur.</span> <span class="verse"><a name="22">22</a>Aequum iudicium sit inter vos, sive peregrinus sive civis peccaverit; quia ego sum Dominus Deus vester ".</span> <span class="verse"><a name="23">23</a>Locutusque est Moyses ad filios Israel, et eduxerunt eum, qui blasphemaverat, extra castra, ac lapidibus oppresserunt. Feceruntque filii Israel, sicut praeceperat Dominus Moysi.</span> </p></div</div></div></body></html>