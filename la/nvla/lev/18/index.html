<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 18</strong></div><p><span class="verse"><a name="1">1</a>Locutus est Dominus ad Moysen dicens:</span> <span class="verse"><a name="2">2</a>" Loquere fi liis Israel et dices ad eos: Ego Dominus Deus vester.</span> <span class="verse"><a name="3">3</a>Iuxta consuetudinem terrae Aegypti, in qua habitastis, non facietis; et iuxta morem regionis Chanaan, ad quam ego introducturus sum vos, non agetis nec in legitimis eorum ambulabitis.</span> <span class="verse"><a name="4">4</a>Facietis iudicia mea et praecepta mea servabitis et ambulabitis in eis. Ego Dominus Deus vester.</span> <span class="verse"><a name="5">5</a>Custodite leges meas atque iudicia; quae faciens homo vivet in eis. Ego Dominus.</span> <span class="verse"><a name="6">6</a>Omnis homo ad consanguineum suum non accedet, ut revelet turpitudinem eius. Ego Dominus.</span> <span class="verse"><a name="7">7</a>Turpitudinem patris et turpitudinem matris tuae non discooperies: mater tua est, non revelabis turpitudinem eius.</span> <span class="verse"><a name="8">8</a>Turpitudinem uxoris patris tui non discooperies, turpitudo enim patris tui est.</span> <span class="verse"><a name="9">9</a>Turpitudinem sororis tuae ex patre sive ex matre, quae domi vel foris genita est, non revelabis.</span> <span class="verse"><a name="10">10</a>Turpitudinem filiae filii tui vel neptis ex filia non revelabis, quia turpitudo tua est.</span> <span class="verse"><a name="11">11</a>Turpitudinem filiae uxoris patris tui, quam peperit patri tuo et est soror tua, non revelabis.</span> <span class="verse"><a name="12">12</a>Turpitudinem sororis patris tui non discooperies, quia caro est patris tui.</span> <span class="verse"><a name="13">13</a>Turpitudinem sororis matris tuae non revelabis, eo quod caro sit matris tuae.</span> <span class="verse"><a name="14">14</a>Turpitudinem patrui tui non revelabis nec accedes ad uxorem eius, quae tibi affinitate coniungitur.</span> <span class="verse"><a name="15">15</a>Turpitudinem nurus tuae non revelabis, quia uxor filii tui est, nec discooperies ignominiam eius.</span> <span class="verse"><a name="16">16</a>Turpitudinem uxoris fratris tui non revelabis, quia turpitudo fratris tui est.</span> <span class="verse"><a name="17">17</a>Turpitudinem mulieris et filiae eius non revelabis. Filiam filii eius et filiam filiae illius non sumes, ut reveles ignominiam eius, quia caro illius sunt: nefas est.</span> <span class="verse"><a name="18">18</a>Sororem uxoris tuae aemulam illius non accipies nec revelabis turpitudinem eius, adhuc illa vivente.</span> <span class="verse"><a name="19">19</a>Ad mulierem, quae patitur menstrua, non accedes nec revelabis foeditatem eius.</span> <span class="verse"><a name="20">20</a>Cum uxore proximi tui non coibis nec seminis commixtione maculaberis.</span> <span class="verse"><a name="21">21</a>De semine tuo non dabis, ut consecretur idolo Moloch, nec pollues nomen Dei tui. Ego Dominus.</span> <span class="verse"><a name="22">22</a>Cum masculo non commisceberis coitu femineo: abominatio est.</span> <span class="verse"><a name="23">23</a>Cum omni pecore non coibis nec maculaberis cum eo. Mulier non succumbet iumento nec miscebitur ei, quia scelus est.</span> <span class="verse"><a name="24">24</a>Ne polluamini in omnibus his, quibus contaminatae sunt universae gentes, quas ego eiciam ante conspectum vestrum</span> <span class="verse"><a name="25">25</a>et quibus polluta est terra, cuius ego scelera visitavi, et evomuit habitatores suos.</span> <span class="verse"><a name="26">26</a>Vos autem custodite legitima mea atque iudicia et non faciatis ex omnibus abominationibus istis tam indigena quam colonus, qui peregrinatur apud vos.</span> <span class="verse"><a name="27">27</a>Omnes enim execrationes istas fecerunt accolae terrae, qui fuerunt ante vos, et polluerunt eam.</span> <span class="verse"><a name="28">28</a>Cavete ergo, ne et vos similiter evomat, cum pollueritis eam, sicut evomuit gentem, quae fuit ante vos.</span> <span class="verse"><a name="29">29</a>Omnis enim anima, quae fecerit de abominationibus his quippiam, peribit de medio populi sui.</span> <span class="verse"><a name="30">30</a>Custodite mandata mea. Nolite facere legitima abominabilia, quae fecerunt hi, qui fuerunt ante vos, et ne polluamini in eis. Ego Dominus Deus vester ".</span> </p></div</div></div></body></html>