<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 8</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Tolle Aaron cum filiis suis, vestes eorum et unctionis oleum, vitulum pro peccato, duos arietes, canistrum cum azymis;</span> <span class="verse"><a name="3">3</a>et congregabis omnem coetum ad ostium tabernaculi conventus ".</span> <span class="verse"><a name="4">4</a>Fecit Moyses, ut Dominus imperarat; congregatoque omni coetu ante fores tabernaculi conventus,</span> <span class="verse"><a name="5">5</a>ait: " Iste est sermo, quem iussit Dominus fieri ".</span> <span class="verse"><a name="6">6</a>Statimque applicavit Aaron et filios eius. Cumque lavisset eos aqua,</span> <span class="verse"><a name="7">7</a>vestivit pontificem subucula linea accingens eum balteo et induens tunica hyacinthina et desuper ephod imposuit,</span> <span class="verse"><a name="8">8</a>quod astrinxit cingulo ephod firmiter; et imposuit ei pectorale, in quo dedit Urim et Tummim.</span> <span class="verse"><a name="9">9</a>Cidari quoque texit caput et super eam contra frontem posuit laminam auream, diadema sanctum, sicut praeceperat Dominus Moysi.</span> <span class="verse"><a name="10">10</a>Tulit et unctionis oleum, quo levit habitaculum cum omni supellectili sua et sanctificavit ea.</span> <span class="verse"><a name="11">11</a>Cumque de eo aspersisset altare septem vicibus, unxit illud et omnia vasa eius labrumque cum basi sua sanctificavit oleo.</span> <span class="verse"><a name="12">12</a>Quod fundens super caput Aaron, unxit eum et consecravit;</span> <span class="verse"><a name="13">13</a>filios quoque eius applicatos vestivit subuculis lineis et cinxit balteo imposuitque mitras, ut iusserat Dominus Moysi.</span> <span class="verse"><a name="14">14</a>Adduxit et vitulum pro peccato; cumque super caput eius posuissent Aaron et filii eius manus suas,</span> <span class="verse"><a name="15">15</a>immolavit eum; et hauriens Moyses sanguinem tincto digito tetigit cornua altaris per gyrum et mundavit illud; fuditque reliquum sanguinem ad fundamenta eius et sanctificavit illud expiando.</span> <span class="verse"><a name="16">16</a>Adipem autem, qui erat super vitalia, et reticulum iecoris duosque renunculos cum arvinulis suis adolevit super altare;</span> <span class="verse"><a name="17">17</a>vitulum cum pelle, carnibus et fimo cremans extra castra, sicut praeceperat Dominus Moysi.</span> <span class="verse"><a name="18">18</a>Attulit et arietem in holocaustum, super cuius caput cum imposuissent Aaron et filii eius manus suas,</span> <span class="verse"><a name="19">19</a>immolavit eum et fudit sanguinem eius per altaris circuitum.</span> <span class="verse"><a name="20">20</a>Ipsumque arietem in frusta concidens, caput eius et artus et adipem adolevit igni;</span> <span class="verse"><a name="21">21</a>lotis prius intestinis et pedibus, totumque simul arietem adolevit super altare, eo quod esset holocaustum suavissimi odoris, incensum Domino, sicut praeceperat Dominus Moysi.</span> <span class="verse"><a name="22">22</a>Attulit et arietem secundum in consecrationem sacerdotum; posueruntque super caput illius Aaron et filii eius manus suas.</span> <span class="verse"><a name="23">23</a>Quem cum immolasset Moyses, sumens de sanguine tetigit extremum auriculae dextrae Aaron et pollicem manus eius dextrae, similiter et pedis.</span> <span class="verse"><a name="24">24</a>Applicavit et filios Aaron; cumque de sanguine arietis immolati tetigisset extremum auriculae singulorum dextrae et pollices manus ac pedis dextri, reliquum fudit super altare per circuitum.</span> <span class="verse"><a name="25">25</a>Tulitque adipem et caudam omnemque pinguedinem, quae operit intestina reticulumque iecoris, et duos renes cum adipibus suis et armo dextro.</span> <span class="verse"><a name="26">26</a>Tollens autem de canistro azymorum, quod erat coram Domino, panem absque fermento et collyridam conspersam oleo laganumque posuit super adipes et armum dextrum,</span> <span class="verse"><a name="27">27</a>tradens simul omnia super manus Aaron et filiorum eius. Qui, postquam levaverunt ea coram Domino,</span> <span class="verse"><a name="28">28</a>rursum suscepta de manibus eorum adolevit in altari super holocausto, eo quod illa essent consecrationis oblatio, in odorem suavitatis: incensum erat Domino.</span> <span class="verse"><a name="29">29</a>Tulit et pectusculum elevans illud coram Domino de ariete consecrationis in partem suam, sicut praeceperat Dominus Moysi.</span> <span class="verse"><a name="30">30</a>Assumensque de unguento et sanguine, qui erat in altari, aspersit super Aaron et vestimenta eius et super filios illius ac vestes eorum.</span> <span class="verse"><a name="31">31</a>Cumque sanctificasset eos in vestitu suo, praecepit eis dicens: " Coquite carnes ante fores tabernaculi et ibi comedite eas; panes quoque consecrationis edite, qui positi sunt in canistro, sicut mihi praeceptum est: "Aaron et filii eius comedent eos;</span> <span class="verse"><a name="32">32</a>quidquid autem reliquum fuerit de carne et panibus, ignis absumet".</span> <span class="verse"><a name="33">33</a>De ostio quoque tabernaculi conventus non exibitis septem diebus usque ad diem, quo complebitur tempus consecrationis vestrae; septem enim diebus finitur consecratio.</span> <span class="verse"><a name="34">34</a>Sicut et impraesentiarum factum est, praecepit Dominus, ut fieret in expiationem eorum.</span> <span class="verse"><a name="35">35</a>Die ac nocte manebitis in ostio tabernaculi conventus observantes observationem Domini, ne moriamini: sic enim mihi praeceptum est ".</span> <span class="verse"><a name="36">36</a>Feceruntque Aaron et filii eius cuncta, quae locutus est Dominus per manum Moysi.</span> </p></div</div></div></body></html>