<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 23</strong></div><p><span class="verse"><a name="1">1</a>Locutus est Dominus ad Moysen dicens:</span> <span class="verse"><a name="2">2</a>" Loquere filiis Israel et dices ad eos: Hae sunt feriae Domini, quas vocabitis conventus sanctos; hae sunt feriae meae.</span> <span class="verse"><a name="3">3</a>Sex diebus facietis opus; dies septimus sabbatum requiei est, conventus sanctus; omne opus non facietis; sabbatum est Domino in cunctis habitationibus vestris.</span> <span class="verse"><a name="4">4</a>Hae sunt ergo feriae Domini, conventus sancti, quas celebrare debetis temporibus suis.</span> <span class="verse"><a name="5">5</a>Mense primo, quarta decima die mensis, ad vesperum Pascha Domini est.</span> <span class="verse"><a name="6">6</a>Et quinta decima die mensis huius sollemnitas Azymorum Domini est. Septem diebus azyma comedetis.</span> <span class="verse"><a name="7">7</a>Die primo erit vobis conventus sanctus; omne opus servile non facietis in eo,</span> <span class="verse"><a name="8">8</a>sed offeretis incensum Domino septem diebus. Die autem septimo erit conventus sanctus, nullumque servile opus facietis in eo ".</span> <span class="verse"><a name="9">9</a>Locutusque est Dominus ad Moysen dicens:</span> <span class="verse"><a name="10">10</a>" Loquere filiis Israel et dices ad eos: Cum ingressi fueritis terram, quam ego dabo vobis, et messueritis segetem, feretis manipulum spicarum primitias messis vestrae ad sacerdotem,</span> <span class="verse"><a name="11">11</a>qui elevabit fasciculum coram Domino, ut acceptabile sit pro vobis; altero die sabbati sanctificabit illum.</span> <span class="verse"><a name="12">12</a>Atque in eodem die, quo manipulum consecrabitis, facietis agnum immaculatum anniculum in holocaustum Domino,</span> <span class="verse"><a name="13">13</a>et oblationem cum eo duas decimas similae conspersae oleo in incensum Domino odoremque suavissimum et libamentum eius vini quartam partem hin.</span> <span class="verse"><a name="14">14</a>Panem et grana tosta farrem recentem non comedetis ex segete usque ad diem, qua offeretis ex ea munus Deo vestro. Praeceptum est sempiternum generationibus vestris in cunctis habitaculis vestris.</span> <span class="verse"><a name="15">15</a>Numerabitis vobis ab altero die sabbati, in quo obtulistis manipulum elationis, septem hebdomadas plenas</span> <span class="verse"><a name="16">16</a>usque ad alteram diem expletionis hebdomadae septimae, id est quinquaginta dies; et sic offeretis oblationem novam Domino</span> <span class="verse"><a name="17">17</a>ex habitaculis vestris panes elationis duos de duabus decimis similae fermentatae, quos coquetis in primitias Domino;</span> <span class="verse"><a name="18">18</a>offeretisque cum panibus septem agnos immaculatos anniculos et vitulum de armento unum et arietes duos, et erunt holocaustum Domino cum oblatione similae et libamentis suis in odorem suavissimum Domino.</span> <span class="verse"><a name="19">19</a>Facietis et hircum in sacrificium pro peccato duosque agnos anniculos, hostias pacificorum.</span> <span class="verse"><a name="20">20</a>Cumque elevaverit eos sacerdos cum panibus primitiarum coram Domino, cum duobus agnis sanctum erunt Domino in usum sacerdotis.</span> <span class="verse"><a name="21">21</a>Et vocabitis hoc ipso die conventum, conventus sanctus erit vobis; omne opus servile non facietis in eo. Legitimum sempiternum erit in cunctis habitaculis generationibus vestris.</span> <span class="verse"><a name="22">22</a>Cum autem metatis segetem terrae vestrae, non secabis eam usque ad oram agri nec remanentes spicas colliges, sed pauperibus et peregrinis dimittes eas. Ego Dominus Deus vester ".</span> <span class="verse"><a name="23">23</a>Locutusque est Dominus ad Moysen dicens:</span> <span class="verse"><a name="24">24</a>" Loquere filiis Israel: Mense septimo, prima die mensis, erit vobis requies, memoriale, clangentibus tubis, conventus sanctus.</span> <span class="verse"><a name="25">25</a>Omne opus servile non facietis in eo et offeretis incensum Domino ".</span> <span class="verse"><a name="26">26</a>Locutusque est Dominus ad Moysen dicens:</span> <span class="verse"><a name="27">27</a>" Attamen decimo die mensis huius septimi dies Expiationum est, conventus sanctus erit vobis; affligetisque animas vestras in eo et offeretis incensum Domino.</span> <span class="verse"><a name="28">28</a>Omne opus non facietis in tempore diei huius, quia dies expiationum est in expiationem vestram coram Domino Deo vestro.</span> <span class="verse"><a name="29">29</a>Omnis anima, quae afflicta non fuerit die hoc, peribit de populis suis;</span> <span class="verse"><a name="30">30</a>et,quae operis quippiam fecerit die hac, delebo eam de populo suo.</span> <span class="verse"><a name="31">31</a>Nihil ergo operis facietis in eo: legitimum sempiternum erit vestris generationibus in cunctis habitationibus vestris.</span> <span class="verse"><a name="32">32</a>Sabbatum requietionis est vobis, et affligetis animas vestras; die nono mensis a vespero usque ad vesperum servabitis sabbatum vestrum ".</span> <span class="verse"><a name="33">33</a>Et locutus est Dominus ad Moysen dicens:</span> <span class="verse"><a name="34">34</a>" Loquere filiis Israel: Quinto decimo die mensis huius septimi erit festum Tabernaculorum septem diebus Domino.</span> <span class="verse"><a name="35">35</a>Die primo conventus sanctus, omne opus servile non facietis in eo;</span> <span class="verse"><a name="36">36</a>septem diebus offeretis incensum Domino. Die octavo conventus sanctus erit vobis et offeretis incensum Domino; est enim coetus: omne opus servile non facietis.</span> <span class="verse"><a name="37">37</a>Hae sunt feriae Domini, quas vocabitis conventus sanctos, offeretisque in eis incensum Domino, holocausta et oblationes similae, sacrificia et libamenta iuxta ritum uniuscuiusque diei;</span> <span class="verse"><a name="38">38</a>praeter sabbata Domini donaque vestra et omnia, quae offeretis ex voto vel quae sponte tribuetis Domino.</span> <span class="verse"><a name="39">39</a>Sed quinto decimo die mensis septimi, quando congregaveritis omnes fructus terrae, celebrabitis festum Domini septem diebus; die primo et die octavo erit requies.</span> <span class="verse"><a name="40">40</a>Sumetisque vobis die primo fructus arboris pulcherrimos spatulasque palmarum et ramos ligni densarum frondium et salices de torrente et laetabimini coram Domino Deo vestro.</span> <span class="verse"><a name="41">41</a>Celebrabitisque sollemnitatem eius septem diebus per annum: legitimum sempiternum erit generationibus vestris. Mense septimo festum celebrabitis</span> <span class="verse"><a name="42">42</a>et habitabitis in umbraculis septem diebus; omnis, qui de genere est Israel, manebit in tabernaculis,</span> <span class="verse"><a name="43">43</a>ut discant posteri vestri quod in tabernaculis habitare fecerim filios Israel, cum educerem eos de terra Aegypti. Ego Dominus Deus vester ".</span> <span class="verse"><a name="44">44</a>Locutusque est Moyses super sollemnitatibus Domini ad filios Israel.</span> </p></div</div></div></body></html>