<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 16</strong></div><p><span class="verse"><a name="1">1</a>Locutusque est Dominus ad Moysen post mortem duum filiorum Aaron, quando appropinquantes in conspectum Domini interfecti sunt,</span> <span class="verse"><a name="2">2</a>et praecepit ei dicens: " Loquere ad Aaron fratrem tuum, ne omni tempore ingrediatur sanctuarium, quod est intra velum coram propitiatorio, quo tegitur arca, ut non moriatur, quia in nube apparebo super propitiatorium;</span> <span class="verse"><a name="3">3</a>sed hoc modo ingrediatur: vitulum offeret pro peccato et arietem in holocaustum;</span> <span class="verse"><a name="4">4</a>subucula linea sancta vestietur, feminalibus lineis verecunda celabit, accingetur zona linea, cidarim lineam imponet capiti. Haec enim vestimenta sunt sancta, quibus cunctis, cum lotus fuerit, induetur.</span> <span class="verse"><a name="5">5</a>Suscipietque a coetu filiorum Israel duos hircos in sacrificium pro peccato et unum arietem in holocaustum.</span> <span class="verse"><a name="6">6</a>Cumque obtulerit vitulum in sacrificium suum pro peccato et expiaverit se et domum suam,</span> <span class="verse"><a name="7">7</a>duos hircos stare faciet coram Domino in ostio tabernaculi conventus,</span> <span class="verse"><a name="8">8</a>mittens super utrumque sortem, unam Domino et alteram Azazel.</span> <span class="verse"><a name="9">9</a>Cuius sors exierit Domino, offeret illum pro peccato;</span> <span class="verse"><a name="10">10</a>cuius autem in Azazel, statuet eum vivum coram Domino in expiationem, ut emittat illum ad Azazel in solitudinem.</span> <span class="verse"><a name="11">11</a>Afferet ergo Aaron vitulum pro peccato et expians se et domum suam immolabit eum;</span> <span class="verse"><a name="12">12</a>assumptoque turibulo, quod de prunis altaris coram Domino impleverit, et hauriens manu compositum thymiama in incensum ultra velum intrabit in sancta,</span> <span class="verse"><a name="13">13</a>ut, positis super ignem aromatibus coram Domino, nebula eorum et vapor operiat propitiatorium, quod est super testimonium, et non moriatur.</span> <span class="verse"><a name="14">14</a>Tollet quoque de sanguine vituli et asperget digito septies contra frontem propitiatorii.</span> <span class="verse"><a name="15">15</a>Cumque mactaverit hircum pro peccato populi, inferet sanguinem eius intra velum, sicut praeceptum est de sanguine vituli, ut aspergat e regione propitiatorii</span> <span class="verse"><a name="16">16</a>et expiet sanctuarium ab immunditiis filiorum Israel et a praevaricationibus eorum cunctisque peccatis. Iuxta hunc ritum faciet tabernaculo conventus, quod fixum est inter eos in medio sordium habitationis eorum.</span> <span class="verse"><a name="17">17</a>Nullus hominum sit in tabernaculo conventus, quando pontifex ingreditur sanctuarium, ut expiet se et domum suam et universam congregationem Israel, donec egrediatur.</span> <span class="verse"><a name="18">18</a>Cum autem exierit ad altare, quod coram Domino est, expiabit illud et sumptum sanguinem vituli atque hirci fundet super cornua eius per gyrum;</span> <span class="verse"><a name="19">19</a>aspergensque de sanguine digito septies mundabit sanctificabitque illud ab immunditiis filiorum Israel.</span> <span class="verse"><a name="20">20</a>Et postquam compleverit expiationem sanctuarii et tabernaculi conventus et altaris, tunc afferat hircum viventem;</span> <span class="verse"><a name="21">21</a>et, posita utraque manu super caput eius, confiteatur Aaron super eum omnes iniquitates filiorum Israel et universa delicta atque peccata eorum; quae ponens super caput eius emittet illum per hominem paratum in desertum.</span> <span class="verse"><a name="22">22</a>Cumque portaverit hircus super se omnes iniquitates eorum in terram solitariam et dimissus fuerit in desertum,</span> <span class="verse"><a name="23">23</a>ingredietur Aaron in tabernaculum conventus; et, depositis vestibus lineis, quibus prius indutus erat, cum intraret sanctuarium, relictisque ibi,</span> <span class="verse"><a name="24">24</a>lavabit carnem suam aqua in loco sancto indueturque vestimentis suis. Et postquam egressus obtulerit holocaustum suum ac plebis, expiabit se et populum;</span> <span class="verse"><a name="25">25</a>et adipem sacrificii pro peccato adolebit super altare.</span> <span class="verse"><a name="26">26</a>Ille vero, qui dimiserit caprum emissarium ad Azazel, lavabit vestimenta sua et corpus aqua et postea ingredietur in castra.</span> <span class="verse"><a name="27">27</a>Vitulum autem et hircum, qui pro peccato fuerant immolati, et quorum sanguis illatus est, ut in sanctuario expiatio compleretur, asportabunt foras castra et comburent igni tam pelles quam carnes eorum et fimum;</span> <span class="verse"><a name="28">28</a>et quicumque combusserit ea, lavabit vestimenta sua et carnem aqua et postea ingredietur in castra.</span> <span class="verse"><a name="29">29</a>Eritque hoc vobis legitimum sempiternum: mense septimo, decima die mensis affligetis animas vestras nullumque facietis opus sive indigena sive advena, qui peregrinatur inter vos.</span> <span class="verse"><a name="30">30</a>In hac die expiatio erit vestri atque mundatio; ab omnibus peccatis vestris coram Domino mundabimini.</span> <span class="verse"><a name="31">31</a>Sabbatum requietionis est vobis, et affligetis animas vestras religione perpetua.</span> <span class="verse"><a name="32">32</a>Expiabit autem sacerdos, qui unctus fuerit, et cuius initiatae manus, ut sacerdotio fungatur pro patre suo; indueturque vestimentis lineis, vestibus sanctis,</span> <span class="verse"><a name="33">33</a>et expiabit sanctuarium sanctissimum et tabernaculum conventus atque altare, sacerdotes quoque et universum populum congregationis.</span> <span class="verse"><a name="34">34</a>Eritque hoc vobis legitimum sempiternum, ut expietis filios Israel a cunctis peccatis eorum semel in anno ".Fecit igitur, sicut praeceperat Dominus Moysi.</span> </p></div</div></div></body></html>