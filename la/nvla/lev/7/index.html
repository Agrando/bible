<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 7</strong></div><p><span class="verse"><a name="1">1</a>Haec quoque est lex sacrificii pro delicto: sanctum sanctorum est,</span> <span class="verse"><a name="2">2</a>idcirco, ubi immolatur holocaustum, mactabitur et victima pro delicto; sanguis eius per gyrum fundetur altaris.</span> <span class="verse"><a name="3">3</a>Omnemque adipem offeret ex ea, caudam scilicet et adipem, qui operit vitalia,</span> <span class="verse"><a name="4">4</a>duos renunculos et pinguedinem, quae super eos iuxta ilia est, reticulumque iecoris, quem iuxta renunculos, auferet;</span> <span class="verse"><a name="5">5</a>et adolebit ea sacerdos super altare ut incensum Domino: sacrificium pro delicto est.</span> <span class="verse"><a name="6">6</a>Omnis masculus de sacerdotali genere in loco sancto vescetur his carnibus, quia sanctum sanctorum est.</span> <span class="verse"><a name="7">7</a>Sicut sacrificium pro peccato, ita et sacrificium pro delicto, utriusque hostiae lex una est; ad sacerdotem, qui eam obtulerit, pertinebit.</span> <span class="verse"><a name="8">8</a>Sacerdos, qui offert holocaustum cuiusdam viri, habebit pellem victimae,</span> <span class="verse"><a name="9">9</a>et omne sacrificium similae, quod coquitur in clibano, et, quidquid in frixorio vel in sartagine praeparatur, eius erit sacerdotis, a quo offertur;</span> <span class="verse"><a name="10">10</a>et omne sacrificium similae sive oleo conspersum sive aridum fuerit, cunctis filiis Aaron aequa mensura per singulos dividetur.</span> <span class="verse"><a name="11">11</a>Haec est lex hostiae pacificorum quae offertur Domino;</span> <span class="verse"><a name="12">12</a>si pro gratiarum actione fuerit oblatio, offerent panes absque fermento conspersos oleo et lagana azyma uncta oleo coctamque similam ut collyridas olei admixtione conspersas,</span> <span class="verse"><a name="13">13</a>panes quoque fermentatos cum hostia pacificorum pro gratiarum actione,</span> <span class="verse"><a name="14">14</a>ex quibus unus offeretur munus Domino et erit sacerdotis, qui fundet hostiae sanguinem.</span> <span class="verse"><a name="15">15</a>Cuius carnes eadem comedentur die, nec remanebit ex eis quidquam usque mane.</span> <span class="verse"><a name="16">16</a>Si voto vel sponte quisquam obtulerit hostiam, eadem similiter edetur die; sed et si quid in crastinum remanserit, vesci licitum est;</span> <span class="verse"><a name="17">17</a>quidquid autem tertius invenerit dies, ignis absumet.</span> <span class="verse"><a name="18">18</a>Si quis de carnibus victimae pacificorum die tertio comederit, irrita fiet oblatio nec proderit offerenti; quin potius, quaecumque anima tali se edulio contaminarit, praevaricationis rea erit.</span> <span class="verse"><a name="19">19</a>Caro, quae aliquid tetigerit immundum, non comedetur, sed comburetur igni; ceterum carne, qui fuerit mundus, vescetur.</span> <span class="verse"><a name="20">20</a>Anima polluta, quae ederit de carnibus hostiae pacificorum, quae oblata est Domino, peribit de populis suis;</span> <span class="verse"><a name="21">21</a>et, quae tetigerit immunditiam hominis vel iumenti, sive omnis rei abominabilis, quae polluere potest, et comederit de huiuscemodi carnibus, interibit de populis suis ".</span> <span class="verse"><a name="22">22</a>Locutusque est Dominus ad Moysen dicens:</span> <span class="verse"><a name="23">23</a>" Loquere filiis Israel: Adipem bovis et ovis et caprae non comedetis.</span> <span class="verse"><a name="24">24</a>Adipem cadaveris morticini et eius animalis, quod a bestia laceratum est, habebitis in usus varios, sed non comedetis.</span> <span class="verse"><a name="25">25</a>Si quis adipem, qui offertur in incensum Domini, comederit, peribit de populo suo.</span> <span class="verse"><a name="26">26</a>Sanguinem quoque omnis animalis non sumetis in cibo, tam de avibus quam de pecoribus;</span> <span class="verse"><a name="27">27</a>omnis anima, quae ederit sanguinem, peribit de populis suis ".</span> <span class="verse"><a name="28">28</a>Locutus est Dominus ad Moysen dicens:</span> <span class="verse"><a name="29">29</a>" Loquere filiis Israel: Qui offert victimam pacificorum Domino, afferat oblationem suam Domino de victima pacificorum.</span> <span class="verse"><a name="30">30</a>Tenebit manibus incensa Domini, adipem scilicet et pectusculum afferet; pectusculum, ut elevetur coram Domino.</span> <span class="verse"><a name="31">31</a>Et sacerdos adolebit adipem super altare; pectusculum autem erit Aaron et filiorum eius.</span> <span class="verse"><a name="32">32</a>Armus quoque dexter de pacificorum hostiis cedet in munus sacerdotis.</span> <span class="verse"><a name="33">33</a>Qui de filiis Aaron obtulerit sanguinem et adipem victimae pacificorum, ipse habebit armum dextrum in portione sua;</span> <span class="verse"><a name="34">34</a>pectusculum enim elationis et armum donationis tuli a filiis Israel de hostiis eorum pacificis et dedi Aaron sacerdoti ac filiis eius, lege perpetua, ab omni populo Israel ".</span> <span class="verse"><a name="35">35</a>Haec est portio Aaron et filiorum eius de incensis Domini die, qua applicavit eos, ut sacerdotio fungerentur;</span> <span class="verse"><a name="36">36</a>et quae praecepit dari eis Dominus a filiis Israel die, qua unxit eos, religione perpetua in generationibus eorum.</span> <span class="verse"><a name="37">37</a>Ista est lex holocausti et oblationis similae et sacrificii pro peccato atque delicto et pro consecratione et pacificorum victimis,</span> <span class="verse"><a name="38">38</a>quam constituit Dominus Moysi in monte Sinai, quando mandavit filiis Israel, ut offerrent oblationes suas Domino in deserto Sinai.</span> </p></div</div></div></body></html>