<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 19</strong></div><p><span class="verse"><a name="1">1</a>Locutus est Dominus ad Moysen dicens:</span> <span class="verse"><a name="2">2</a>" Loquere ad omnem coetum filiorum Israel et dices ad eos: Sancti estote, quia sanctus sum ego, Dominus Deus vester.</span> <span class="verse"><a name="3">3</a>Unusquisque matrem et patrem suum timeat. Sabbata mea custodite. Ego Dominus Deus vester.</span> <span class="verse"><a name="4">4</a>Nolite converti ad idola nec deos conflatiles faciatis vobis. Ego Dominus Deus vester.</span> <span class="verse"><a name="5">5</a>Si immolaveritis hostiam pacificorum Domino, immolabitis eam ita ut sit vobis placabilis.</span> <span class="verse"><a name="6">6</a>Eo die, quo fuerit immolata, comedetur et die altero; quidquid autem residuum fuerit in diem tertium, igne comburetur.</span> <span class="verse"><a name="7">7</a>Si quid post biduum comestum fuerit, profanum erit neque acceptabile.</span> <span class="verse"><a name="8">8</a>Qui manducaverit illud, portabit iniquitatem suam, quia sanctum Domini polluit, et peribit anima illa de populo suo.</span> <span class="verse"><a name="9">9</a>Cum messueris segetes terrae tuae, non tondebis usque ad marginem agri tui nec remanentes spicas colliges.</span> <span class="verse"><a name="10">10</a>Neque in vinea tua racemos et grana decidentia congregabis, sed pauperibus et peregrinis carpenda dimittes. Ego Dominus Deus vester.</span> <span class="verse"><a name="11">11</a>Non facietis furtum. Non mentiemini, nec decipiet unusquisque proximum suum.</span> <span class="verse"><a name="12">12</a>Non periurabis in nomine meo nec pollues nomen Dei tui. Ego Dominus.</span> <span class="verse"><a name="13">13</a>Non facies calumniam proximo tuo nec spoliabis eum. Non morabitur merces mercennarii apud te usque mane.</span> <span class="verse"><a name="14">14</a>Non maledices surdo nec coram caeco pones offendiculum; sed timebis Deum tuum. Ego Dominus.</span> <span class="verse"><a name="15">15</a>Non facietis, quod iniquum est in iudicio. Non consideres personam pauperis nec honores vultum potentis. Iuste iudica proximo tuo.</span> <span class="verse"><a name="16">16</a>Non eris criminator et susurro in populo tuo. Non stabis contra sanguinem proximi tui. Ego Dominus.</span> <span class="verse"><a name="17">17</a>Ne oderis fratrem tuum in corde tuo; argue eum, ne habeas super illo peccatum.</span> <span class="verse"><a name="18">18</a>Non quaeres ultionem nec irasceris civibus tuis. Diliges proximum tuum sicut teipsum. Ego Dominus.</span> <span class="verse"><a name="19">19</a>Leges meas custodite.Iumenta tua non facies coire cum alterius generis animantibus. Agrum tuum non seres diverso semine. Veste, quae ex duobus texta est, non indueris.</span> <span class="verse"><a name="20">20</a>Homo, si dormierit cum muliere coitu seminis, quae sit ancilla destinata viro et tamen pretio non redempta nec libertate donata, vapulabunt ambo et non morientur, quia non fuit libera.</span> <span class="verse"><a name="21">21</a>Et in sacrificium suum pro delicto offeret Domino ad ostium tabernaculi conventus arietem;</span> <span class="verse"><a name="22">22</a>expiabitque eum sacerdos ariete a peccato eius coram Domino, et dimittetur ei peccatum, quod peccavit.</span> <span class="verse"><a name="23">23</a>Quando ingressi fueritis terram et plantaveritis omnimoda ligna pomifera, non auferetis praeputia eorum, id est poma, quae germinant; tribus annis erunt vobis immunda ut praeputia, nec edetis ex eis.</span> <span class="verse"><a name="24">24</a>Quarto anno omnis fructus eorum sanctificabitur laudabilis Domino.</span> <span class="verse"><a name="25">25</a>Quinto autem anno comedetis fructus eorum, ut augeatur vobis proventus eorum. Ego Dominus Deus vester.</span> <span class="verse"><a name="26">26</a>Non comedetis cum sanguine.Non augurabimini nec observabitis omina.</span> <span class="verse"><a name="27">27</a>Neque in rotundum attondebitis marginem comae nec truncabis barbam.</span> <span class="verse"><a name="28">28</a>Et super mortuo non incidetis carnem vestram neque figuras aliquas in cute incidetis vobis. Ego Dominus.</span> <span class="verse"><a name="29">29</a>Ne polluas et prostituas filiam tuam, ne contaminetur terra et impleatur piaculo.</span> <span class="verse"><a name="30">30</a>Sabbata mea custodite et sanctuarium meum metuite. Ego Dominus.</span> <span class="verse"><a name="31">31</a>Non declinetis ad pythones nec ab hariolis aliquid sciscitemini, ut polluamini per eos. Ego Dominus Deus vester.</span> <span class="verse"><a name="32">32</a>Coram cano capite consurge et honora personam senis; et time Deum tuum. Ego Dominus.</span> <span class="verse"><a name="33">33</a>Si habitaverit tecum advena in terra vestra, non opprimetis eum;</span> <span class="verse"><a name="34">34</a>sed sit inter vos quasi indigena, et diliges eum sicut teipsum: fuistis enim et vos advenae in terra Aegypti. Ego Dominus Deus vester.</span> <span class="verse"><a name="35">35</a>Nolite facere iniquum aliquid in iudicio, in regula, in pondere, in mensura.</span> <span class="verse"><a name="36">36</a>Statera iusta, aequa pondera, iustum ephi aequumque hin sint vobis. Ego Dominus Deus vester, qui eduxi vos de terra Aegypti.</span> <span class="verse"><a name="37">37</a>Custodite omnia praecepta mea et universa iudicia et facite ea. Ego Dominus ".</span> </p></div</div></div></body></html>