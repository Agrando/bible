<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 25</strong></div><p><span class="verse"><a name="1">1</a>Locutusque est Dominus ad Moysen in monte Sinai di cens:</span> <span class="verse"><a name="2">2</a>" Loquere filiis Israel et dices ad eos: Quando ingressi fueritis terram, quam ego dabo vobis, sabbatizet terra sabbatum Domino.</span> <span class="verse"><a name="3">3</a>Sex annis seres agrum tuum et sex annis putabis vineam tuam colligesque fructus eius;</span> <span class="verse"><a name="4">4</a>septimo autem anno, sabbatum requietionis erit terrae, sabbatum Domino: agrum tuum non seres et vineam tuam non putabis.</span> <span class="verse"><a name="5">5</a>Quae sponte gignit humus, non metes et uvas vineae tuae non putatae non colliges quasi vindemiam; annus enim requietionis erit terrae.</span> <span class="verse"><a name="6">6</a>Et erit sabbatum terrae vobis in cibum: tibi et servo tuo, ancillae et mercennario tuo et advenis, qui peregrinantur apud te,</span> <span class="verse"><a name="7">7</a>iumentis tuis et animalibus, quae in terra tua sunt, omnia, quae nascuntur, praebebunt cibum.</span> <span class="verse"><a name="8">8</a>Numerabis quoque tibi septem hebdomadas annorum, id est septem septies, quae simul faciunt annos quadraginta novem;</span> <span class="verse"><a name="9">9</a>et clanges bucina mense septimo, decima die mensis expiationis die clangetis tuba in universa terra vestra.</span> <span class="verse"><a name="10">10</a>Sanctificabitisque annum quinquagesimum et vocabitis remissionem in terra cunctis habitatoribus eius: ipse est enim iobeleus. Revertemini unusquisque ad possessionem suam, et unusquisque rediet ad familiam pristinam.</span> <span class="verse"><a name="11">11</a>Iobeleus erit vobis quinquagesimus annus. Non seretis neque metetis sponte in agro nascentia neque vineas non putatas vindemiabitis</span> <span class="verse"><a name="12">12</a>ob sanctificationem iobelei; sed de agro statim ablatas comedetis fruges.</span> <span class="verse"><a name="13">13</a>Hoc anno iobelei rediet unusquisque vestrum ad possessionem suam.</span> <span class="verse"><a name="14">14</a>Quando vendes quippiam civi tuo vel emes ab eo, ne contristet unusquisque fratrem suum; sed iuxta numerum annorum post iobeleum emes ab eo,</span> <span class="verse"><a name="15">15</a>et iuxta supputationem annorum frugum vendet tibi.</span> <span class="verse"><a name="16">16</a>Quanto plures anni remanserint post iobeleum, tanto crescet et pretium; et quanto minus temporis numeraveris, tanto minoris et emptio constabit: tempus enim frugum vendet tibi.</span> <span class="verse"><a name="17">17</a>Nolite affligere contribules vestros, sed timeas Deum tuum, quia ego Dominus Deus vester.</span> <span class="verse"><a name="18">18</a>Facite praecepta mea et iudicia, custodite et implete ea, ut habitare possitis in terra absque ullo pavore,</span> <span class="verse"><a name="19">19</a>et gignat vobis humus fructus suos, quibus vescamini usque ad saturitatem, et habitabitis super terram, nullius impetum formidantes.</span> <span class="verse"><a name="20">20</a>Quod si dixeritis: "Quid comedemus anno septimo, si non seruerimus neque collegerimus fruges nostras?".</span> <span class="verse"><a name="21">21</a>Dabo benedictionem meam vobis anno sexto, et faciet fructus trium annorum,</span> <span class="verse"><a name="22">22</a>seretisque anno octavo et comedetis veteres fruges usque ad nonum annum; donec nova nascantur, edetis vetera.</span> <span class="verse"><a name="23">23</a>Terra quoque non veniet in perpetuum, quia mea est, et vos advenae et coloni mei estis.</span> <span class="verse"><a name="24">24</a>Unde cuncta regio possessionis vestrae sub redemptionis condicione a vobis vendetur.</span> <span class="verse"><a name="25">25</a>Si attenuatus frater tuus vendiderit partem possessionis suae, veniet ut redemptor propinquus eius, et redimet, quod ille vendiderat.</span> <span class="verse"><a name="26">26</a>Sin autem non habuerit redemptorem et ipse pretium ad redimendum potuerit invenire,</span> <span class="verse"><a name="27">27</a>computabuntur fructus ex eo tempore, quo vendidit; et, quod reliquum est, reddet emptori sicque recipiet possessionem suam.</span> <span class="verse"><a name="28">28</a>Quod si non invenerit manus eius, ut reddat pretium, habebit emptor, quod emerat, usque ad annum iobeleum. In ipso enim omnis venditio rediet ad dominum et ad possessorem pristinum.</span> <span class="verse"><a name="29">29</a>Qui vendiderit domum intra urbis muros, habebit licentiam redimendi, donec unus impleatur annus.</span> <span class="verse"><a name="30">30</a>Si non redemerit, et anni circulus fuerit evolutus, emptor possidebit eam et posteri eius in perpetuum; et redimi non poterit, etiam in iobeleo.</span> <span class="verse"><a name="31">31</a>Sin autem in villa fuerit domus, quae muros non habet, agrorum iure vendetur: potest redimi et in iobeleo revertetur ad dominum.</span> <span class="verse"><a name="32">32</a>Aedes Levitarum, quae in urbibus possessionis eorum sunt, semper possunt ab eis redimi.</span> <span class="verse"><a name="33">33</a>Si autem quis redemerit a Levitis, domus et urbs in iobeleo revertentur ad dominos; quia domus urbium leviticarum pro possessionibus eorum sunt inter filios Israel.</span> <span class="verse"><a name="34">34</a>Suburbana autem pascua eorum non venient, quia possessio sempiterna est eis.</span> <span class="verse"><a name="35">35</a>Si attenuatus fuerit frater tuus, et infirma manus eius apud te, suscipies eum quasi advenam et peregrinum, et vivet tecum.</span> <span class="verse"><a name="36">36</a>Ne accipias usuras ab eo nec amplius quam dedisti: time Deum tuum, ut vivere possit frater tuus apud te.</span> <span class="verse"><a name="37">37</a>Pecuniam tuam non dabis ei ad usuram nec plus aequo exiges pro cibo tuo.</span> <span class="verse"><a name="38">38</a>Ego Dominus Deus vester, qui eduxi vos de terra Aegypti, ut darem vobis terram Chanaan et essem vester Deus.</span> <span class="verse"><a name="39">39</a>Si paupertate compulsus vendiderit se tibi frater tuus, non eum opprimes servitute servorum,</span> <span class="verse"><a name="40">40</a>sed quasi mercennarius et colonus erit tecum. Usque ad annum iobeleum operabitur apud te</span> <span class="verse"><a name="41">41</a>et postea egredietur cum liberis suis et revertetur ad cognationem suam et ad possessionem patrum suorum.</span> <span class="verse"><a name="42">42</a>Mei enim servi sunt, et ego eduxi eos de terra Aegypti: non venient condicione servorum;</span> <span class="verse"><a name="43">43</a>ne affligas eum per po tentiam, sed metuito Deum tuum.</span> <span class="verse"><a name="44">44</a>Servus et ancilla sint tibi de nationibus, quae in circuitu vestro sunt; de illis emetis servum et ancillam.</span> <span class="verse"><a name="45">45</a>De filiis quoque advenarum, qui peregrinantur apud vos, emetis et de cognatione eorum, quae est apud vos et quam genuerint in terra vestra, hos habebitis in possessionem</span> <span class="verse"><a name="46">46</a>et hereditario iure transmittetis ad posteros ac possidebitis in aeternum ut servos; fratres autem vestros filios Israel ne opprimatis cum potentia.</span> <span class="verse"><a name="47">47</a>Si invaluerit apud vos manus advenae atque peregrini, et attenuatus frater tuus vendiderit se ei aut cuiquam de stirpe eius,</span> <span class="verse"><a name="48">48</a>post venditionem potest redimi. Unus ex fratribus suis redimet eum</span> <span class="verse"><a name="49">49</a>et patruus et patruelis et consanguineus et affinis. Sin autem et ipse potuerit, redimat se,</span> <span class="verse"><a name="50">50</a>supputatis dumtaxat cum emptore annis a tempore venditionis suae usque ad annum iobeleum, et pecunia, qua venditus fuerat, iuxta annorum numerum et rationem mercennarii supputata.</span> <span class="verse"><a name="51">51</a>Si plures fuerint anni, qui remanent usque ad iobeleum, secundum hos reddet et pretium redemptionis de pecunia emptionis;</span> <span class="verse"><a name="52">52</a>si pauci, ponet rationem cum eo; iuxta annorum numerum reddet emptori, quod reliquum est annorum,</span> <span class="verse"><a name="53">53</a>quibus ante servivit, mercedibus mercennarii imputatis. Non affliget eum violenter in conspectu tuo.</span> <span class="verse"><a name="54">54</a>Quod si per haec redimi non potuerit, anno iobeleo egredietur cum liberis suis:</span> <span class="verse"><a name="55">55</a>mei sunt enim servi filii Israel, quos eduxi de terra Aegypti. Ego Dominus Deus vester ".</span> </p></div</div></div></body></html>