<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 11</strong></div><p><span class="verse"><a name="1">1</a>Locutus est Dominus ad Moysen et Aaron dicens:</span> <span class="verse"><a name="2">2</a>" Dicite filiis Israel: Haec sunt animalia, quae comedere debetis de cunctis animantibus terrae.</span> <span class="verse"><a name="3">3</a>Omne, quod habet plene divisam ungulam et ruminat in pecoribus, comedetis.</span> <span class="verse"><a name="4">4</a>Haec autem non comedetis ex ruminantibus vel dividentibus ungulam: camelum, quia ruminat quidem, sed non dividit ungulam, inter immunda reputabis;</span> <span class="verse"><a name="5">5</a>hyracem, qui ruminat ungulamque non dividit, immundus est;</span> <span class="verse"><a name="6">6</a>leporem quoque, nam et ipse ruminat, sed ungulam non dividit;</span> <span class="verse"><a name="7">7</a>et suem, qui, cum ungulam plene dividat, non ruminat.</span> <span class="verse"><a name="8">8</a>Horum carnibus non vescemini nec cadavera contingetis, quia immunda sunt vobis.</span> <span class="verse"><a name="9">9</a>Haec sunt, quae gignuntur in aquis et vesci licitum est: omne, quod habet pinnulas et squamas, tam in mari quam in fluminibus et torrentibus, comedetis.</span> <span class="verse"><a name="10">10</a>Quidquid autem pinnulas et squamas non habet, reptilium vel quorumlibet aliorum animalium, quae in aquis moventur, abominabile vobis</span> <span class="verse"><a name="11">11</a>et execrandum erit; carnes eorum non comedetis et morticina vitabitis.</span> <span class="verse"><a name="12">12</a>Cuncta, quae non habent pinnulas et squamas in aquis, polluta erunt vobis.</span> <span class="verse"><a name="13">13</a>Haec sunt, quae de avibus comedere non debetis, et vitanda sunt vobis: aquilam et grypem et haliaeetum,</span> <span class="verse"><a name="14">14</a>milvum ac vulturem iuxta genus suum</span> <span class="verse"><a name="15">15</a>et omne corvini generis,</span> <span class="verse"><a name="16">16</a>struthionem et noctuam et larum et accipitrem iuxta genus suum,</span> <span class="verse"><a name="17">17</a>bubonem et mergulum et ibin,</span> <span class="verse"><a name="18">18</a>cycnum et nyctocoracem et porphyrionem,</span> <span class="verse"><a name="19">19</a>erodionem et charadrion iuxta genus suum, upupam quoque et vespertilionem.</span> <span class="verse"><a name="20">20</a>Omne de volucribus, quod reptat super quattuor pedes, abominabile erit vobis.</span> <span class="verse"><a name="21">21</a>Quidquid autem ambulat quidem super quattuor pedes, sed habet longiora retro crura, per quae salit super terram,</span> <span class="verse"><a name="22">22</a>comedere debetis; ut est bruchus in genere suo et attacus atque ophiomachus ac locusta, singula iuxta genus suum.</span> <span class="verse"><a name="23">23</a>Quidquid autem ex volucribus reptantibus quattuor tantum habet pedes, execrabile erit vobis.</span> <span class="verse"><a name="24">24</a>Et quicumque morticina eorum tetigerit, polluetur et erit immundus usque ad vesperum.</span> <span class="verse"><a name="25">25</a>Et si necesse fuerit, ut portet quippiam horum mortuum, lavabit vestimenta sua et immundus erit usque ad solis occasum.</span> <span class="verse"><a name="26">26</a>Omne animal, quod habet quidem ungulam, sed non dividit eam nec ruminat, immundum erit vobis; et, qui tetigerit illud, contaminabitur.</span> <span class="verse"><a name="27">27</a>Quod ambulat super plantas pedum ex cunctis animantibus, quae incedunt quadrupedia, immundum erit; qui tetigerit morticina eorum, polluetur usque ad vesperum.</span> <span class="verse"><a name="28">28</a>Et, qui portaverit huiuscemodi cadavera, lavabit vestimenta sua et immundus erit usque ad vesperum; quia omnia haec immunda sunt vobis.</span> <span class="verse"><a name="29">29</a>Haec quoque inter polluta reputabuntur de his, quae reptant in terra: mustela et mus et lacerta iuxta genus suum,</span> <span class="verse"><a name="30">30</a>mygale et testudo et stellio et talpa et chamaeleon:</span> <span class="verse"><a name="31">31</a>omnia haec immunda sunt.Qui tetigerit morticina eorum, immundus erit usque ad vesperum;</span> <span class="verse"><a name="32">32</a>et super quod ceciderit quidquam de morticinis eorum, polluetur tam vas ligneum et vestimentum quam pelles et cilicia, et in quocumque fit opus; tinguentur aqua et polluta erunt usque ad vesperum et postea munda.</span> <span class="verse"><a name="33">33</a>Vas autem fictile, in quo horum quidquam intro ceciderit, polluetur et frangendum est.</span> <span class="verse"><a name="34">34</a>Omnis cibus, quem comedetis, si fusa fuerit exinde super eum aqua, immundus erit; et omne liquens, quod bibitur de tali vase, immundum erit.</span> <span class="verse"><a name="35">35</a>Et quidquid de morticinis istiusmodi ceciderit super illud, immundum erit; sive clibani sive chytropodes destruentur: immundi sunt et immundi erunt vobis.</span> <span class="verse"><a name="36">36</a>Fontes tamen et cisternae et omnis aquarum congregatio munda erit. Qui vero morticinum eorum tetigerit, polluetur.</span> <span class="verse"><a name="37">37</a>Si ceciderint super sementem, non polluent eam;</span> <span class="verse"><a name="38">38</a>sin autem quispiam aqua sementem perfuderit, et postea morticinis tacta fuerit, immunda erit vobis.</span> <span class="verse"><a name="39">39</a>Si mortuum fuerit animal, quod licet vobis comedere, qui cadaver eius tetigerit, immundus erit usque ad vesperum;</span> <span class="verse"><a name="40">40</a>et, qui comederit ex eo quippiam sive portaverit cadaver eius, lavabit vestimenta sua et immundus erit usque ad vesperum.</span> <span class="verse"><a name="41">41</a>Omne, quod reptat super terram, abominabile erit nec assumetur in cibum.</span> <span class="verse"><a name="42">42</a>Quidquid super pectus et quidquid quadrupes graditur, vel multos habet pedes sive per humum trahitur, non comedetis, quia abominabile est.</span> <span class="verse"><a name="43">43</a>Nolite contaminare animas vestras nec tangatis quidquam eorum, ne immundi sitis.</span> <span class="verse"><a name="44">44</a>Ego enim sum Dominus Deus vester; sanctificamini et sancti estote, quoniam et ego sanctus sum. Ne polluatis animas vestras in omni reptili, quod movetur super terram.</span> <span class="verse"><a name="45">45</a>Ego enim sum Dominus, qui eduxi vos de terra Aegypti, ut essem vobis in Deum: sancti eritis, quia et ego sanctus sum.</span> <span class="verse"><a name="46">46</a>Ista est lex animantium et volucrum et omnis animae viventis, quae movetur in aqua et reptat in terra,</span> <span class="verse"><a name="47">47</a>ut differentias noveritis mundi et immundi, et sciatis quid comedere et quid respuere debeatis ".</span> </p></div</div></div></body></html>