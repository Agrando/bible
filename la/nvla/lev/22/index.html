<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 22</strong></div><p><span class="verse"><a name="1">1</a>Locutus quoque est Dominus ad Moysen dicens:</span> <span class="verse"><a name="2">2</a>" Loquere ad Aaron et ad filios eius, ut caveant ab his, quae consecrata sunt filiorum Israel, et non contaminent nomen sanctum meum, quae ipsi offerunt mihi. Ego Dominus.</span> <span class="verse"><a name="3">3</a>Dic ad eos pro posteris vestris: Omnis homo, qui accesserit de omni stirpe vestra ad sancta, quae consecraverunt filii Israel Domino, in immunditia sua, peribit coram me. Ego Dominus.</span> <span class="verse"><a name="4">4</a>Homo de semine Aaron, qui fuerit leprosus aut patiens fluxum, non vescetur de his, quae sanctificata sunt, donec sanetur. Qui tetigerit omne, quod immundum est ex mor tuo, vel vir, ex quo egreditur semen,</span> <span class="verse"><a name="5">5</a>et qui tangit reptile, quo polluitur, vel hominem, quo polluitur qualibet immunditia illius,</span> <span class="verse"><a name="6">6</a>immundus erit usque ad vesperum et non vescetur his, quae sanctificata sunt; sed cum laverit carnem suam aqua,</span> <span class="verse"><a name="7">7</a>et occubuerit sol, tunc mundatus vescetur de sanctificatis, quia cibus illius est.</span> <span class="verse"><a name="8">8</a>Morticinum et dilaceratum a bestia non comedent, nec polluentur in eis. Ego Dominus.</span> <span class="verse"><a name="9">9</a>Custodient praeceptum meum, ut non habeant super illo peccatum et propterea moriantur, cum polluerint illud; ego Dominus, qui sanctifico eos.</span> <span class="verse"><a name="10">10</a>Omnis alienigena non comedet de sanctificatis, inquilinus sacerdotis et mercennarius non vescentur ex eis.</span> <span class="verse"><a name="11">11</a>Quem autem sacerdos emerit, et qui vernaculus domus eius fuerit, hi comedent ex eis.</span> <span class="verse"><a name="12">12</a>Si filia sacerdotis cuilibet ex populo nupta fuerit, de muneribus, quae sanctificata sunt, non vescetur;</span> <span class="verse"><a name="13">13</a>sin autem vidua vel repudiata et absque liberis reversa fuerit ad domum patris sui, sicut puella consueverat, aletur cibo patris sui. Omnis alienigena comedendi ex eo non habet potestatem.</span> <span class="verse"><a name="14">14</a>Qui comederit de sanctificatis per ignorantiam, addet quintam partem cum eo, quod comedit, et dabit sacerdoti sanctificatum.</span> <span class="verse"><a name="15">15</a>Nec contaminabunt sanctificata filiorum Israel, quae tamquam munus offerunt Domino,</span> <span class="verse"><a name="16">16</a>ne inducant super eos iniquitatem delicti, cum illi sanctificata sua comederint. Ego Dominus, qui sanctifico ".</span> <span class="verse"><a name="17">17</a>Locutus est Dominus ad Moysen dicens:</span> <span class="verse"><a name="18">18</a>" Loquere ad Aaron et filios eius et ad omnes filios Israel dicesque ad eos: Homo de domo Israel et de advenis, qui habitant apud vos, qui obtulerit oblationem suam vel vota solvens vel sponte offerens, quidquid illud obtulerit in holocaustum Domino,</span> <span class="verse"><a name="19">19</a>in beneplacitum pro vobis offeratur masculus immaculatus ex bobus et ex ovibus et ex capris;</span> <span class="verse"><a name="20">20</a>si maculam habuerit, non offeretis, quia non erit vobis acceptabile.</span> <span class="verse"><a name="21">21</a>Homo, qui obtulerit victimam pacificorum Domino, vel vota solvens vel sponte offerens tam de bobus quam de ovibus immaculatum offeret, ut acceptabile sit; omnis macula non erit in eo.</span> <span class="verse"><a name="22">22</a>Si caecum fuerit, si fractum, si mutilum, si verrucam habens aut scabiem vel impetiginem, non offeretis ea Domino nec in incensum dabitis ex eis super altare Domino.</span> <span class="verse"><a name="23">23</a>Bovem et ovem deformem et debilem voluntarie offerre potes; votum autem ex his solvi non potest.</span> <span class="verse"><a name="24">24</a>Omne animal, quod vel contritis vel tusis vel sectis ablatisque testiculis est, non offeretis Domino, et in terra vestra hoc omnino ne faciatis.</span> <span class="verse"><a name="25">25</a>De manu alienigenae non offeretis cibum Dei vestri ex omnibus his animalibus, quia corrupta et maculata sunt omnia; non erunt in beneplacitum pro vobis ".</span> <span class="verse"><a name="26">26</a>Locutusque est Dominus ad Moysen dicens:</span> <span class="verse"><a name="27">27</a>" Bos, ovis et capra, cum genita fuerint, septem diebus erunt sub ubere matris suae; die autem octavo et deinceps erunt acceptabile munus incensi Domino.</span> <span class="verse"><a name="28">28</a>Sive illa bos sive ovis non immolabuntur una die cum fetibus suis.</span> <span class="verse"><a name="29">29</a>Si sacrificaveritis hostiam pro gratiarum actione Domino, sacrificabitis, ut possit esse placabilis.</span> <span class="verse"><a name="30">30</a>Eodem die comedetis eam; non remanebit quidquam in mane alterius diei. Ego Dominus.</span> <span class="verse"><a name="31">31</a>Custodite mandata mea et facite ea. Ego Dominus.</span> <span class="verse"><a name="32">32</a>Ne polluatis nomen meum sanctum, ut sanctificer in medio filiorum Israel. Ego Dominus, qui sanctifico vos</span> <span class="verse"><a name="33">33</a>et eduxi de terra Aegypti, ut essem vobis in Deum. Ego Dominus ".</span> </p></div</div></div></body></html>