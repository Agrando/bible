<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 15</strong></div><p><span class="verse"><a name="1">1</a>Locutus est Dominus ad Moysen et Aaron dicens:</span> <span class="verse"><a name="2">2</a>" Loquimini filiis Israel et dicite eis: Vir, si patitur fluxum seminis, immundus erit.</span> <span class="verse"><a name="3">3</a>Et tunc iudicabitur huic vitio subiacere: sive emiserit caro eius fluxum suum vel occluserit se a fluxu.</span> <span class="verse"><a name="4">4</a>Omne stratum, in quo iacuerit, immundum erit, et ubicumque sederit.</span> <span class="verse"><a name="5">5</a>Si quis hominum tetigerit lectum eius, lavabit vestimenta sua, et ipse lotus aqua immundus erit usque ad vesperum.</span> <span class="verse"><a name="6">6</a>Si sederit, ubi ille sederat, et ipse lavabit vestimenta sua et lotus aqua immundus erit usque ad vesperum.</span> <span class="verse"><a name="7">7</a>Qui tetigerit carnem eius, lavabit vestimenta sua et ipse lotus aqua immundus erit usque ad vesperum.</span> <span class="verse"><a name="8">8</a>Si salivam huiuscemodi homo iecerit super eum, qui mundus est, hic lavabit vestem suam et lotus aqua immundus erit usque ad vesperum.</span> <span class="verse"><a name="9">9</a>Sagma, super quo sederit, immundum erit;</span> <span class="verse"><a name="10">10</a>et quicumque tetigerit omne, quod sub eo fuerit, qui fluxum seminis patitur, pollutus erit usque ad vesperum. Qui portaverit horum aliquid, lavabit vestem suam et ipse lotus aqua immundus erit usque ad vesperum.</span> <span class="verse"><a name="11">11</a>Omnis, quem tetigerit, qui fluxum patitur, non lotis ante manibus, lavabit vestimenta sua et lotus aqua immundus erit usque ad vesperum.</span> <span class="verse"><a name="12">12</a>Vas fictile, quod tetigerit, confringetur; vas autem ligneum lavabitur aqua.</span> <span class="verse"><a name="13">13</a>Si sanatus fuerit, qui huiuscemodi sustinet passionem, numerabit septem dies ad emundationem sui et, lotis vestibus ac toto corpore in aquis viventibus, erit mundus.</span> <span class="verse"><a name="14">14</a>Die autem octavo sumet duos turtures aut duos pullos columbae et veniet in conspectu Domini ad ostium tabernaculi conventus dabitque eos sacerdoti.</span> <span class="verse"><a name="15">15</a>Qui faciet unum in sacrificium pro peccato et alterum in holocaustum; expiabitque eum coram Domino et emundabitur a fluxu seminis sui.</span> <span class="verse"><a name="16">16</a>Vir, de quo egreditur semen, lavabit aqua omne corpus suum et immundus erit usque ad vesperum.</span> <span class="verse"><a name="17">17</a>Vestem et pellem, super quam fuerit semen effusum, lavabitur aqua et immunda erit usque ad vesperum.</span> <span class="verse"><a name="18">18</a>Si cum muliere coierit vir, lavabunt se aqua et immundi erunt usque ad vesperum.</span> <span class="verse"><a name="19">19</a>Mulier, quae redeunte mense patitur fluxum sanguinis, septem diebus separabitur. Omnis, qui tetigerit eam, immundus erit usque ad vesperum;</span> <span class="verse"><a name="20">20</a>et in quo iacuerit vel sederit diebus separationis suae, polluetur.</span> <span class="verse"><a name="21">21</a>Qui tetigerit lectum eius, lavabit vestimenta sua et ipse lotus aqua immundus erit usque ad vesperum.</span> <span class="verse"><a name="22">22</a>Omne vas, super quo illa sederit, quisquis attigerit, lavabit vestimenta sua et ipse lotus aqua pollutus erit usque ad vesperum.</span> <span class="verse"><a name="23">23</a>Et quicumque tetigerit omne, quod fuerit super lectum vel supellectilem, in qua illa sederit, immundus erit usque ad vesperum.</span> <span class="verse"><a name="24">24</a>Si coierit cum ea vir tempore sanguinis menstrualis, immundus erit septem diebus, et omne stratum, in quo dormierit, polluetur.</span> <span class="verse"><a name="25">25</a>Mulier, quae patitur multis diebus fluxum sanguinis non in tempore menstruali vel quae post menstruum sanguinem fluere non cessat, quamdiu huic subiacet passioni, immunda erit quasi sit in tempore menstruo.</span> <span class="verse"><a name="26">26</a>Omne stratum, in quo dormierit, et vas, in quo sederit, pollutum erit.</span> <span class="verse"><a name="27">27</a>Quicumque tetigerit ea, polluetur; lavabit vestimenta sua et ipse lotus aqua immundus erit usque ad vesperum.</span> <span class="verse"><a name="28">28</a>Si steterit sanguis et fluere cessarit, numerabit septem dies et deinde munda erit.</span> <span class="verse"><a name="29">29</a>Et octavo die assumet pro se duos turtures vel duos pullos columbae afferetque sacerdoti ad ostium tabernaculi conventus.</span> <span class="verse"><a name="30">30</a>Qui unum faciet in sacrificium pro peccato et alterum in holocaustum; expiabitque eam coram Domino a fluxu immunditiae eius.</span> <span class="verse"><a name="31">31</a>Docebitis ergo filios Israel, ut caveant immunditiam, ne moriantur in sordibus suis, cum polluerint habitaculum meum, quod est inter eos.</span> <span class="verse"><a name="32">32</a>Ista est lex eius, qui patitur fluxum seminis et de quo egreditur semen et polluitur,</span> <span class="verse"><a name="33">33</a>et quae menstruis temporibus separatur vel quae iugi fluit sanguine, et hominis, qui dormierit cum immunda ".</span> </p></div</div></div></body></html>