<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 3</strong></div><p><span class="verse"><a name="1">1</a>Quod si hostia pacificorum fue rit eius oblatio et de bobus vo luerit offerre marem sive feminam, immaculata offeret coram Domino.</span> <span class="verse"><a name="2">2</a>Ponetque manum super caput victimae suae, quam immolabit ad ostium tabernaculi conventus, fundentque filii Aaron sacerdotes sanguinem per circuitum altaris</span> <span class="verse"><a name="3">3</a>et offerent de hostia pacificorum tamquam incensum Domino adipem, qui operit vitalia, et quidquid pinguedinis eis adhaeret,</span> <span class="verse"><a name="4">4</a>duos renes cum adipe, quo teguntur iuxta ilia, et reticulum iecoris, quem iuxta renes, auferet.</span> <span class="verse"><a name="5">5</a>Adolebuntque ea filii Aaron in altari super holocausto, quod est super lignis et igne: incensum suavissimi odoris Domino.</span> <span class="verse"><a name="6">6</a>Si vero de pecoribus fuerit Domino eius oblatio, pacificorum scilicet hostia, sive masculum sive feminam obtulerit, immaculata erunt.</span> <span class="verse"><a name="7">7</a>Si agnum obtulerit coram Domino,</span> <span class="verse"><a name="8">8</a>ponet manum super caput victimae suae, quam immolabit coram tabernaculo conventus; fundentque filii Aaron sanguinem eius per altaris circuitum;</span> <span class="verse"><a name="9">9</a>et offeret de pacificorum hostia incensum Domino adipem et caudam totam, quam iuxta tergum, auferet, et pinguedinem, quae operit ventrem, atque universum adipem, qui vitalibus adhaeret,</span> <span class="verse"><a name="10">10</a>et utrumque renunculum cum adipe, qui est iuxta ilia, reticulumque iecoris, quem iuxta renunculos, auferet.</span> <span class="verse"><a name="11">11</a>Et adolebit ea sacerdos super altare: panis et incensum Domino.</span> <span class="verse"><a name="12">12</a>Si capra fuerit eius oblatio, offeret eam coram Domino,</span> <span class="verse"><a name="13">13</a>ponet manum suam super caput eius immolabitque eam coram tabernaculo conventus. Et fundent filii Aaron sanguinem eius per altaris circuitum,</span> <span class="verse"><a name="14">14</a>tolletque ex ea oblationem suam, incensum Domino, adipem scilicet, qui operit ventrem, et universum, qui vitalibus adhaeret,</span> <span class="verse"><a name="15">15</a>duos renunculos cum adipe, qui est super eos iuxta ilia, et reticulum iecoris, quem iuxta renunculos, auferet;</span> <span class="verse"><a name="16">16</a>adolebitque ea sacerdos super altare: panis et incensum suavissimi odoris omnis adeps Domino.</span> <span class="verse"><a name="17">17</a>Iure perpetuo in generationibus et cunctis habitaculis vestris, nec adipem nec sanguinem omnino comedetis ".</span> </p></div</div></div></body></html>