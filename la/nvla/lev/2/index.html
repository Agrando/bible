<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 2</strong></div><p><span class="verse"><a name="1">1</a>Anima cum obtulerit oblationem sacrificii farinae Domino, simila erit eius oblatio, fundetque super eam oleum et ponet tus</span> <span class="verse"><a name="2">2</a>ac deferet ad filios Aaron sacerdotes, tolletque ex eo pugillum plenum similae et olei ac totum tus, et sacerdos adolebit memoriale super altare, incensum odoris suavissimi Domino.</span> <span class="verse"><a name="3">3</a>Quod autem reliquum fuerit de sacrificio, erit Aaron et filiorum eius: sanctum sanctorum de incensis Domini.</span> <span class="verse"><a name="4">4</a>Cum autem obtuleris sacrificium similae coctum in clibano: de simila erunt panes, scilicet absque fermento conspersi oleo et lagana azyma oleo lita;</span> <span class="verse"><a name="5">5</a>si oblatio tua fuerit de sartagine, simila erit, conspersa oleo et absque fermento;</span> <span class="verse"><a name="6">6</a>divides eam minutatim et fundes super eam oleum: oblatio similae est.</span> <span class="verse"><a name="7">7</a>Sin autem de frixorio fuerit sacrificium, aeque simila oleo conspergetur.</span> <span class="verse"><a name="8">8</a>Et deferes oblationem ex his Domino factam tradens manibus sacerdotis,</span> <span class="verse"><a name="9">9</a>qui afferet eam ad altare, tollet memoriale de sacrificio et adolebit super altare: incensum odoris suavissimi Domino.</span> <span class="verse"><a name="10">10</a>Quidquid autem reliquum est, erit Aaron et filiorum eius: sanctum sanctorum de incensis Domini.</span> <span class="verse"><a name="11">11</a>Omnis oblatio similae, quam offeretis Domino, absque fermento fiet, quia nihil fermenti ac mellis adolebitis incensum Domino.</span> <span class="verse"><a name="12">12</a>Primitias tantum eorum offeretis tamquam munera Domino; super altare vero non ponentur in odorem suavitatis.</span> <span class="verse"><a name="13">13</a>Quidquid obtuleris sacrificii, similae sale condies nec auferes sal foederis Dei tui de sacrificio tuo: in omni oblatione tua offeres sal.</span> <span class="verse"><a name="14">14</a>Sin autem obtuleris munus primarum frugum tuarum Domino, spicas tostas igni et grana fracta farris recentis offeres in sacrificium primarum frugum tuarum</span> <span class="verse"><a name="15">15</a>fundens supra oleum et tus imponens: similae oblatio est.</span> <span class="verse"><a name="16">16</a>De qua adolebit sacerdos tamquam memoriale partem farris fracti et olei ac totum tus.</span> </p></div</div></div></body></html>