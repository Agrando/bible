<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 1</strong></div><p><span class="verse"><a name="1">1</a>Vocavit autem Moysen et locu tus est ei Dominus de tabernacu lo conventus dicens:</span> <span class="verse"><a name="2">2</a>" Loquere filiis Israel et dices ad eos: Homo, qui obtulerit ex vobis hostiam Domino de animalibus domesticis, de bobus et pecoribus offerens victimas,</span> <span class="verse"><a name="3">3</a>si holocaustum fuerit eius oblatio de armento, masculum immaculatum offeret ad ostium tabernaculi conventus ad placandum sibi Dominum;</span> <span class="verse"><a name="4">4</a>ponetque manum super caput hostiae, et acceptabilis erit atque in expiationem eius proficiens.</span> <span class="verse"><a name="5">5</a>Immolabitque vitulum coram Domino, et offerent filii Aaron sacerdotes sanguinem eius aspergentes per altaris circuitum, quod est ante ostium tabernaculi conventus.</span> <span class="verse"><a name="6">6</a>Detracta pelle, hostiam offerens in frusta concidet;</span> <span class="verse"><a name="7">7</a>et filii Aaron sacerdotis ponent in altari ignem, strueque lignorum super ignem composita,</span> <span class="verse"><a name="8">8</a>membra, quae caesa sunt, desuper ordinabunt, caput videlicet et adipem.</span> <span class="verse"><a name="9">9</a>Intestina autem et crura offerens lavabit aqua adolebitque ea sacerdos super altare in holocaustum, incensum suavissimi odoris Domino.</span> <span class="verse"><a name="10">10</a>Quod si de pecoribus eius oblatio est, de ovibus sive de capris holocaustum, masculum absque macula offeret;</span> <span class="verse"><a name="11">11</a>immolabitque ad latus altaris, quod respicit ad aquilonem, coram Domino. Sanguinem vero illius aspergent contra altare filii Aaron sacerdotes per circuitum;</span> <span class="verse"><a name="12">12</a>dividetque offerens membra, caput et adipem, et sacerdos imponet ea super ligna, quibus subest ignis in altari.</span> <span class="verse"><a name="13">13</a>Intestina vero et crura lavabit offerens aqua, et oblata omnia adolebit sacerdos super altare: holocaustum est et incensum odoris suavissimi Domino.</span> <span class="verse"><a name="14">14</a>Sin autem de avibus holocausti oblatio fuerit Domino, offeret de turturibus aut pullis columbae oblationem suam.</span> <span class="verse"><a name="15">15</a>Et sacerdos afferet eam ad altare; retortum ad collum caput adolebit in altari, sanguisque eius exprimetur contra parietem altaris.</span> <span class="verse"><a name="16">16</a>Vesiculam vero gutturis et plumas proiciet offerens prope altare ad orientalem plagam in loco, in quo cineres effundi solent;</span> <span class="verse"><a name="17">17</a>confringetque eam inter alas, quas non secabit, et adolebit eam sacerdos super altare, lignis super ignem positis: holocaustum est et incensum suavissimi odoris Domino.</span> </p></div</div></div></body></html>