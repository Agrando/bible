<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 26</strong></div><p><span class="verse"><a name="1">1</a>" Non facietis vobis idolum et sculptile nec lapidem eri getis nec imaginem sculptam in petra ponetis in terra vestra, ut adoretis eam. Ego enim sum Dominus Deus vester.</span> <span class="verse"><a name="2">2</a>Custodite sabbata mea et pavete sanctuarium meum. Ego Dominus.</span> <span class="verse"><a name="3">3</a>Si in praeceptis meis ambulaveritis et mandata mea custodieritis et feceritis ea,</span> <span class="verse"><a name="4">4</a>dabo vobis pluvias temporibus suis, et terra gignet germen suum, et pomis arbores replebuntur.</span> <span class="verse"><a name="5">5</a>Apprehendet messium tritura vindemiam, et vindemia occupabit sementem; et comedetis panem vestrum in saturitatem et absque pavore habitabitis in terra vestra.</span> <span class="verse"><a name="6">6</a>Dabo pacem in finibus vestris, dormietis, et non erit qui exterreat. Auferam malas bestias, et gladius non transibit per terminos vestros.</span> <span class="verse"><a name="7">7</a>Persequemini inimicos vestros, et corruent coram vobis gladio.</span> <span class="verse"><a name="8">8</a>Persequentur quinque de vestris centum alienos, et centum ex vobis decem milia; cadent inimici vestri in conspectu vestro gladio.</span> <span class="verse"><a name="9">9</a>Respiciam vos et crescere faciam; multiplicabimini, et firmabo pactum meum vobiscum.</span> <span class="verse"><a name="10">10</a>Comedetis vetusta congregata priorum messium; et vetera, novis supervenientibus, proicietis.</span> <span class="verse"><a name="11">11</a>Ponam habitaculum meum in medio vestri, et non abominabitur vos anima mea.</span> <span class="verse"><a name="12">12</a>Ambulabo inter vos et ero vester Deus, vosque eritis populus meus.</span> <span class="verse"><a name="13">13</a>Ego Dominus Deus vester, qui eduxi vos de terra Aegyptiorum, ne serviretis eis, et qui confregi vectes iugi vestri, ut incederetis erecti.</span> <span class="verse"><a name="14">14</a>Quod si non audieritis me nec feceritis omnia mandata haec,</span> <span class="verse"><a name="15">15</a>si spreveritis leges meas, et iudicia mea contempserit anima vestra, ut non faciatis omnia, quae a me constituta sunt, et ad irritum perducatis pactum meum,</span> <span class="verse"><a name="16">16</a>ego quoque haec faciam vobis: visitabo vos in terrore repentino, in tabe et ardore, qui conficiant oculos et consumant animam, frustra seretis sementem, quae ab hostibus devorabitur.</span> <span class="verse"><a name="17">17</a>Ponam faciem meam contra vos, et corruetis coram hostibus vestris et subiciemini his, qui oderunt vos, et fugietis, nemine persequente.</span> <span class="verse"><a name="18">18</a>Sin autem nec sic oboedieritis mihi, addam correptiones vestras septuplum propter peccata vestra</span> <span class="verse"><a name="19">19</a>et conteram superbiam duritiae vestrae. Daboque caelum vobis desuper sicut ferrum et terram aeneam.</span> <span class="verse"><a name="20">20</a>Consumetur incassum robur vestrum: non proferet terra germen, nec arbores poma praebebunt.</span> <span class="verse"><a name="21">21</a>Si ambulaveritis ex adverso mihi nec volueritis audire me, addam plagas vestras usque in septuplum propter peccata vestra;</span> <span class="verse"><a name="22">22</a>emittamque in vos bestias agri, quae absque liberis vos faciant et deleant pecora vestra et ad paucitatem vos redigant, desertaeque fiant viae vestrae.</span> <span class="verse"><a name="23">23</a>Quod si nec sic volueritis recipere disciplinam, sed ambulaveritis ex adverso mihi,</span> <span class="verse"><a name="24">24</a>ego quoque contra vos adversus incedam et percutiam vos septies propter peccata vestra.</span> <span class="verse"><a name="25">25</a>inducamque super vos gladium ultorem foederis mei; cumque confugeritis in urbes vestras, mittam pestilentiam in medio vestri, et trademini hostium manibus.</span> <span class="verse"><a name="26">26</a>Postquam confregero vobis baculum panis, coquent decem mulieres in uno clibano panem vestrum et reddent eum ad pondus, et comedetis et non saturabimini.</span> <span class="verse"><a name="27">27</a>Sin autem nec per haec audieritis me, sed ambulaveritis contra me,</span> <span class="verse"><a name="28">28</a>et ego incedam adversus vos in furore contrario; et corripiam vos septem plagis propter peccata vestra,</span> <span class="verse"><a name="29">29</a>ita ut comedatis carnes filiorum et filiarum vestrarum.</span> <span class="verse"><a name="30">30</a>Destruam excelsa vestra et thymiamateria confringam et ponam cadavera vestra super cadavera idolorum vestrorum, et abominabitur vos anima mea,</span> <span class="verse"><a name="31">31</a>in tantum ut urbes vestras redigam in solitudinem et deserta faciam sanctuaria vestra nec recipiam ultra odorem suavissimum.</span> <span class="verse"><a name="32">32</a>Disperdamque terram vestram; et stupebunt super ea inimici vestri, cum habitatores illius fuerint.</span> <span class="verse"><a name="33">33</a>Vos autem dispergam in gentes et evaginabo post vos gladium; eritque terra vestra deserta et civitates dirutae.</span> <span class="verse"><a name="34">34</a>Tunc placebunt terrae sabbata sua cunctis diebus solitudinis suae; quando fueritis in terra hostili, sabbatizabit et sabbata sua supplebit.</span> <span class="verse"><a name="35">35</a>Cunctis diebus solitudinis sabbatizabit, eo quod non requieverit in sabbatis vestris, quando habitabatis in ea.</span> <span class="verse"><a name="36">36</a>Et, qui de vobis remanserint, dabo pavorem in cordibus eorum in regionibus hostium; terrebit eos sonitus folii volantis, et ita fugient quasi gladium; cadent, nullo persequente.</span> <span class="verse"><a name="37">37</a>Et corruent singuli super fratres suos quasi bella fugientes, nemine persequente. Nemo vestrum inimicis audebit resistere.</span> <span class="verse"><a name="38">38</a>Peribitis inter gentes, et hostilis vos terra consumet.</span> <span class="verse"><a name="39">39</a>Quod si et de vobis aliqui remanserint, tabescent in iniquitatibus suis in terris inimicorum vestrorum et propter peccata patrum suorum cum ipsis tabescent.</span> <span class="verse"><a name="40">40</a>Et confitebuntur iniquitates suas et maiorum suorum, quibus praevaricati sunt in me et ambulaverunt ex adverso mihi,</span> <span class="verse"><a name="41">41</a>ut et ego ambularem contra eos et inducerem illos in terram hostilem; vel tunc humiliabitur incircumcisum cor eorum, et tunc expiabunt pro impietatibus suis.</span> <span class="verse"><a name="42">42</a>Et recordabor foederis mei, quod pepigi cum Iacob et Isaac et Abraham. Terrae quoque memor ero,</span> <span class="verse"><a name="43">43</a>quae, cum relicta fuerit ab eis, complacebit sibi in sabbatis suis patiens solitudinem propter illos. Ipsi vero expiabunt pro peccatis suis, eo quod abiecerint iudicia mea et leges meas despexerint.</span> <span class="verse"><a name="44">44</a>Et tamen, etiam cum essent in terra hostili, non penitus abieci eos neque sic despexi, ut consumerentur, et irritum facerem pactum meum cum eis. Ego enim sum Dominus, Deus eorum.</span> <span class="verse"><a name="45">45</a>Et recordabor eis foederis cum maioribus, quos eduxi de terra Aegypti in conspectu gentium, ut essem Deus eorum. Ego Dominus ".</span> <span class="verse"><a name="46">46</a>Haec sunt iudicia atque praecepta et leges, quas dedit Dominus inter se et inter filios Israel in monte Sinai per manum Moysi.</span> </p></div</div></div></body></html>