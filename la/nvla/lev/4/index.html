<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 4</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Loquere filiis Israel: Anima cum peccaverit per ignorantiam et de universis mandatis Domini, quae praecepit ut non fierent, quippiam fecerit,</span> <span class="verse"><a name="3">3</a>si sacerdos, qui est unctus, peccaverit, delinquere faciens populum, offeret pro peccato suo vitulum immaculatum Domino sacrificium pro peccato;</span> <span class="verse"><a name="4">4</a>et adducet illum ad ostium tabernaculi conventus coram Domino ponetque manum super caput eius et immolabit eum coram Domino.</span> <span class="verse"><a name="5">5</a>Hauriet quoque sacerdos unctus de sanguine vituli inferens illum in tabernaculum conventus;</span> <span class="verse"><a name="6">6</a>cumque intinxerit digitum in sanguinem, asperget eo septies coram Domino contra velum sanctuarii;</span> <span class="verse"><a name="7">7</a>ponetque de eodem sanguine super cornua altaris thymiamatis gratissimi coram Domino, quod est in tabernaculo conventus; omnem autem reliquum sanguinem fundet in basim altaris holocausti in introitu tabernaculi.</span> <span class="verse"><a name="8">8</a>Et omnem adipem vituli pro peccato auferet tam eum, qui operit vitalia, quam omnem, qui vitalibus adhaeret,</span> <span class="verse"><a name="9">9</a>duos renunculos et adipem, qui est super eos iuxta ilia, et reticulum iecoris, quem iuxta renunculos, auferet,</span> <span class="verse"><a name="10">10</a>sicut aufertur de vitulo hostiae pacificorum; et adolebit ea sacerdos super altare holocausti.</span> <span class="verse"><a name="11">11</a>Pellem vero et omnes carnes cum capite et pedibus et intestinis et fimo,</span> <span class="verse"><a name="12">12</a>totum vitulum efferet extra castra in locum mundum, ubi cineres effundi solent; incendetque eum super lignorum struem igne: in loco effusorum cinerum cremabitur.</span> <span class="verse"><a name="13">13</a>Quod si omnis coetus Israel ignoraverit, et res abscondita fuerit ab oculis congregationis, feceritque quod contra mandatum Domini est et deliquerit,</span> <span class="verse"><a name="14">14</a>et postea intellexerit peccatum suum, offeret congregatio vitulum pro peccato adducetque eum ad ostium tabernaculi conventus.</span> <span class="verse"><a name="15">15</a>Et ponent seniores coetus populi manus super caput eius coram Domino, immolatoque vitulo in conspectu Domini,</span> <span class="verse"><a name="16">16</a>inferet sacerdos, qui unctus est, de sanguine eius in tabernaculum conventus,</span> <span class="verse"><a name="17">17</a>tincto digito aspergens septies contra velum;</span> <span class="verse"><a name="18">18</a>ponetque de eodem sanguine in cornibus altaris, quod est coram Domino in tabernaculo conventus. Reliquum autem sanguinem fundet iuxta basim altaris holocaustorum, quod est in ostio tabernaculi conventus;</span> <span class="verse"><a name="19">19</a>omnemque eius adipem tollet et adolebit super altare.</span> <span class="verse"><a name="20">20</a>Sic faciens et de hoc vitulo quomodo fecit de vitulo pro peccato; sic faciet ei. Expiante eos sacerdote, propitius erit Dominus.</span> <span class="verse"><a name="21">21</a>Ipsum autem vitulum efferet extra castra atque comburet sicut et priorem vitulum: sacrificium pro peccato est congregationis.</span> <span class="verse"><a name="22">22</a>Si peccaverit princeps et fecerit unum ex omnibus per ignorantiam, quod Domini Dei sui lege prohibetur, deliqueritque,</span> <span class="verse"><a name="23">23</a>aut indicatum ei fuerit peccatum suum, offeret hostiam Domino hircum de capris immaculatum</span> <span class="verse"><a name="24">24</a>ponetque manum suam super caput eius et immolabit eum in loco, ubi solet mactari holocaustum coram Domino: sacrificium pro peccato est.</span> <span class="verse"><a name="25">25</a>Et tinguat sacerdos digitum in sanguine hostiae pro peccato ponetque super cornua altaris holocausti et reliquum fundet ad basim eius.</span> <span class="verse"><a name="26">26</a>Adipem vero adolebit supra, sicut in victimis pacificorum fieri solet; expiabitque eum a peccato eius, ac dimittetur ei.</span> <span class="verse"><a name="27">27</a>Quod si peccaverit anima per ignorantiam de populo terrae, ut faciat quidquam ex his, quae Domini lege prohibentur, atque delinquat,</span> <span class="verse"><a name="28">28</a>aut indicatum ei fuerit peccatum suum, offeret capram immaculatam;</span> <span class="verse"><a name="29">29</a>ponetque manum super caput hostiae pro peccato et immolabit eam in loco holocausti.</span> <span class="verse"><a name="30">30</a>Tolletque sacerdos de sanguine in digito suo et ponet super cornua altaris holocausti et reliquum fundet ad basim eius.</span> <span class="verse"><a name="31">31</a>Omnem autem auferens adipem, sicut auferri solet de victimis pacificorum, adolebit super altare in odorem suavitatis Domino, expiabitque eum, et propitius erit Dominus.</span> <span class="verse"><a name="32">32</a>Sin autem de ovibus obtulerit victimam pro peccato, adducet agnam immaculatam;</span> <span class="verse"><a name="33">33</a>ponet manum super caput eius et immolabit eam in loco, ubi solent holocaustorum caedi hostiae.</span> <span class="verse"><a name="34">34</a>Sumetque sacerdos de sanguine eius digito suo et ponens super cornua altaris holocausti reliquum fundet ad basim eius.</span> <span class="verse"><a name="35">35</a>Omnem quoque auferens adipem, sicut auferri solet adeps agni, qui immolatur pro pacificis, cremabit in altari super incensis Domini; expiabitque eum et peccatum eius, et dimittetur illi.</span> </p></div</div></div></body></html>