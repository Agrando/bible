<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 9</strong></div><p><span class="verse"><a name="1">1</a>Facto autem octavo die, vocavit Moyses Aaron et filios eius ac maiores natu Israel dixitque ad Aaron:</span> <span class="verse"><a name="2">2</a>" Tolle de armento vitulum pro peccato et arietem in holocaustum, utrumque immaculatum, et affer illos coram Domino.</span> <span class="verse"><a name="3">3</a>Et ad filios Israel loqueris: "Tollite hircum pro peccato et vitulum atque agnum anniculos et sine macula in holocaustum,</span> <span class="verse"><a name="4">4</a>bovem et arietem pro pacificis, et immolate eos coram Domino, et sacrificium similae oleo conspersae: hodie enim Dominus apparebit vobis" ".</span> <span class="verse"><a name="5">5</a>Tulerunt ergo cuncta, quae iusserat Moyses, ad ostium tabernaculi conventus; ubi, cum omnis coetus accessisset et staret coram Domino,</span> <span class="verse"><a name="6">6</a>ait Moyses: " Iste est sermo, quem praecepit Dominus: facite, et apparebit vobis gloria eius ".</span> <span class="verse"><a name="7">7</a>Dixit et ad Aaron: " Accede ad altare et immola pro peccato tuo; offer holocaustum et expia te et populum. Et fac hostiam populi et expia eum, sicut praecepit Dominus ".</span> <span class="verse"><a name="8">8</a>Statimque Aaron accedens ad altare immolavit vitulum pro peccato suo,</span> <span class="verse"><a name="9">9</a>cuius sanguinem obtulerunt ei filii sui; in quo tinguens digitum tetigit cornua altaris et fudit residuum ad basim eius.</span> <span class="verse"><a name="10">10</a>Adipemque et renunculos ac reticulum iecoris, quae sunt de sacrificio pro peccato, adolevit super altare, sicut praeceperat Dominus Moysi.</span> <span class="verse"><a name="11">11</a>Carnes vero et pellem eius extra castra combussit igni.</span> <span class="verse"><a name="12">12</a>Immolavit et holocausti victimam; obtuleruntque ei filii sui sanguinem eius, quem fudit per altaris circuitum.</span> <span class="verse"><a name="13">13</a>Ipsam etiam hostiam in frusta concisam cum capite ei obtulerunt, quae omnia super altare cremavit igni;</span> <span class="verse"><a name="14">14</a>lavit quoque aqua intestina cruraque et adolevit super holocausto in altari.</span> <span class="verse"><a name="15">15</a>Et applicavit oblationem populi sumensque hircum pro peccato populi mactavit et obtulit in expiationem sicut priorem;</span> <span class="verse"><a name="16">16</a>fecit quoque holocaustum secundum ritum</span> <span class="verse"><a name="17">17</a>et addens sacrificium similae implevit manum ex illa et adolevit super altare praeter holocaustum matutinum.</span> <span class="verse"><a name="18">18</a>Immolavit et bovem atque arietem, hostias pacificas populi; obtuleruntque ei filii sui sanguinem, quem fudit super altare in circuitu.</span> <span class="verse"><a name="19">19</a>Adipes autem bovis et caudam arietis renunculosque cum adipibus suis et reticulum iecoris</span> <span class="verse"><a name="20">20</a>posuerunt super pectora; cumque cremati essent adipes in altari,</span> <span class="verse"><a name="21">21</a>pectora eorum et armos dextros Aaron elevavit coram Domino, sicut praeceperat Moyses.</span> <span class="verse"><a name="22">22</a>Et elevans Aaron manus ad populum benedixit eis. Sicque, completis hostiis pro peccato et holocaustis et pacificis, descendit.</span> <span class="verse"><a name="23">23</a>Ingressi autem Moyses et Aaron tabernaculum conventus et deinceps egressi benedixerunt populo. Apparuitque gloria Domini omni populo;</span> <span class="verse"><a name="24">24</a>et ecce egressus ignis a Domino devoravit holocaustum et adipes, qui erant super altare. Quod cum vidissent turbae, exultaverunt ruentes in facies suas.</span> </p></div</div></div></body></html>