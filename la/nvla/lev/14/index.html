<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 14</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Hic est ri tus leprosi, quando mundandus est: adducetur ad sacerdotem,</span> <span class="verse"><a name="3">3</a>qui egressus e castris, cum invenerit lepram esse sanatam,</span> <span class="verse"><a name="4">4</a>praecipiet, ut sumant pro eo, qui purificatur, duas aves vivas, mundas et lignum cedrinum vermiculumque et hyssopum.</span> <span class="verse"><a name="5">5</a>Et unam ex avibus immolari iubebit in vase fictili super aquas viventes.</span> <span class="verse"><a name="6">6</a>Aliam autem vivam cum ligno cedrino et cocco et hyssopo tinguet in sanguine avis super aquas viventes immolatae,</span> <span class="verse"><a name="7">7</a>quo asperget illum, qui a lepra mundandus est, septies, ut iure purgetur; et dimittet avem vivam, ut in agrum avolet.</span> <span class="verse"><a name="8">8</a>Cumque laverit homo vestimenta sua, radet omnes pilos corporis, et lavabitur aqua; purificatusque ingredietur castra, ita dumtaxat ut maneat extra tabernaculum suum septem diebus.</span> <span class="verse"><a name="9">9</a>Et die septimo radet capillos capitis barbamque et supercilia ac totius corporis pilos et lavabit vestimenta carnemque suam aqua, et mundus erit.</span> <span class="verse"><a name="10">10</a>Die octavo assumet duos agnos immaculatos et ovem anniculam absque macula et tres decimas ephi similae in sacrificium, quae conspersa sit oleo, et log olei.</span> <span class="verse"><a name="11">11</a>Cumque sacerdos purificans hominem statuerit eum et haec omnia coram Domino in ostio tabernaculi conventus,</span> <span class="verse"><a name="12">12</a>tollet agnum unum et offeret eum in sacrificium pro delicto, oleique log et, elevatis ante Dominum omnibus,</span> <span class="verse"><a name="13">13</a>immolabit agnum, ubi immolari solet hostia pro peccato et holocaustum, id est in loco sancto. Sicut enim pro peccato ita et pro delicto ad sacerdotem pertinet sacrificium: sanctum sanctorum est.</span> <span class="verse"><a name="14">14</a>Assumensque sacerdos de sanguine hostiae pro delicto ponet super extremum auriculae dextrae eius, qui mundatur, et super pollices manus dextrae et pedis;</span> <span class="verse"><a name="15">15</a>et de olei log mittet in manum suam sinistram</span> <span class="verse"><a name="16">16</a>tinguetque digitum dextrum in eo et asperget septies coram Domino.</span> <span class="verse"><a name="17">17</a>Quod autem reliquum est olei in laeva manu, fundet super extremum auriculae dextrae eius, qui mundatur, et super pollices manus ac pedis dextri et super sanguinem sacrificii pro delicto</span> <span class="verse"><a name="18">18</a>et super caput eius, qui mundatur; expiabitque eum coram Domino</span> <span class="verse"><a name="19">19</a>et faciet sacrificium pro peccato. Tunc immolabit holocaustum</span> <span class="verse"><a name="20">20</a>et ponet illud in altari cum sacrificio similae, et homo rite mundabitur.</span> <span class="verse"><a name="21">21</a>Quod si pauper est, et non potest manus eius invenire, quae dicta sunt, assumet agnum pro delicto ad elationem, ut expiet eum sacerdos, decimamque partem similae conspersae oleo in sacrificium et olei log</span> <span class="verse"><a name="22">22</a>duosque turtures sive duos pullos columbae, quos manus eius invenire poterit, unum pro peccato et alterum in holocaustum.</span> <span class="verse"><a name="23">23</a>Offeretque ea die octavo purificationis suae sacerdoti ad ostium tabernaculi conventus coram Domino.</span> <span class="verse"><a name="24">24</a>Qui suscipiens agnum pro delicto et log olei levabit simul coram Domino;</span> <span class="verse"><a name="25">25</a>immolatoque agno pro delicto, de sanguine eius ponet super extremum auriculae dextrae illius, qui mundatur, et super pollices manus eius ac pedis dextri;</span> <span class="verse"><a name="26">26</a>olei vero partem mittet in manum suam sinistram.</span> <span class="verse"><a name="27">27</a>In quo tinguens digitum dextrae manus asperget septies coram Domino;</span> <span class="verse"><a name="28">28</a>tangetque extremum auriculae dextrae illius, qui mundatur, et pollices manus ac pedis dextri super locum sanguinis, qui effusus est pro delicto.</span> <span class="verse"><a name="29">29</a>Reliquam autem partem olei, quae est in sinistra manu, mittet super caput hominis, qui purificatur, in expiationem eius coram Domino;</span> <span class="verse"><a name="30">30</a>et turtures sive pullos columbae, quos manus illius invenerit, offeret,</span> <span class="verse"><a name="31">31</a>unum pro delicto et alterum in holocaustum cum sacrificio similae, et sic expiabit eum sacerdos coram Domino.</span> <span class="verse"><a name="32">32</a>Hoc est sacrificium leprosi, qui habere non potest omnia in emundationem sui ".</span> <span class="verse"><a name="33">33</a>Locutus est Dominus ad Moysen et Aaron dicens:</span> <span class="verse"><a name="34">34</a>" Cum ingressi fueritis terram Chanaan, quam ego dabo vobis in possessionem, si fuerit plaga leprae in aedibus terrae possessionis vestrae,</span> <span class="verse"><a name="35">35</a>ibit, cuius est domus, nuntians sacerdoti et dicet: "Quasi plaga videtur mihi esse in domo mea".</span> <span class="verse"><a name="36">36</a>At ille praecipiet, ut efferant universa de domo, priusquam ingrediatur eam, et videat plagam, ne immunda fiant omnia, quae in domo sunt. Intrabitque postea, ut consideret domum;</span> <span class="verse"><a name="37">37</a>et, cum viderit in parietibus illius quasi valliculas pallore sive rubore deformes et humiliores superficie reliqua,</span> <span class="verse"><a name="38">38</a>egredietur ostium domus et statim claudet eam septem diebus.</span> <span class="verse"><a name="39">39</a>Reversusque die septimo considerabit eam; si invenerit crevisse plagam,</span> <span class="verse"><a name="40">40</a>iubebit erui lapides, in quibus plaga est, et proici eos extra civitatem in loco immundo;</span> <span class="verse"><a name="41">41</a>domum autem ipsam radi intrinsecus per circuitum et spargi pulverem rasurae extra urbem in locum immundum</span> <span class="verse"><a name="42">42</a>lapidesque alios reponi pro his, qui ablati fuerint, et luto alio liniri domum.</span> <span class="verse"><a name="43">43</a>Sin autem plaga rursum effloruerit in domo, postquam eruti sunt lapides et pulvis erasus et alia terra lita,</span> <span class="verse"><a name="44">44</a>et ingressus sacerdos viderit crevisse plagam in domo: lepra est maligna et domus immunda.</span> <span class="verse"><a name="45">45</a>Quam statim destruent et lapides eius ac ligna atque universum pulverem domus proicient extra oppidum in loco immundo.</span> <span class="verse"><a name="46">46</a>Qui intraverit domum, quando clausa est, immundus erit usque ad vesperum;</span> <span class="verse"><a name="47">47</a>et, qui dormierit in ea vel comederit quippiam, lavabit vestimenta sua.</span> <span class="verse"><a name="48">48</a>Quod si introiens sacerdos viderit plagam non crevisse in domo, postquam denuo lita est, mundam eam esse decernet, reddita sanitate.</span> <span class="verse"><a name="49">49</a>Et in purificationem eius sumet duas aves lignumque cedrinum et vermiculum atque hyssopum</span> <span class="verse"><a name="50">50</a>et, immolata una avi in vase fictili super aquas vivas,</span> <span class="verse"><a name="51">51</a>tollet lignum cedrinum et hyssopum et coccum et avem vivam et intinguet omnia in sanguine avis immolatae atque in aquis viventibus et asperget domum septies;</span> <span class="verse"><a name="52">52</a>purificabitque eam tam in sanguine avis quam in aquis viventibus et in avi viva lignoque cedrino et hyssopo atque vermiculo;</span> <span class="verse"><a name="53">53</a>cumque dimiserit avem avolare extra urbem in agrum libere, expiabit domum, et erit munda.</span> <span class="verse"><a name="54">54</a>Ista est lex omnis leprae et scabiei,</span> <span class="verse"><a name="55">55</a>leprae vestium et domorum,</span> <span class="verse"><a name="56">56</a>tumoris et pustulae et lucentis maculae,</span> <span class="verse"><a name="57">57</a>ut possit sciri quo tempore immundum quid vel mundum sit ".</span> </p></div</div></div></body></html>