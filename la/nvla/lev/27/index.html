<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/lev/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/lev">Leviticus</a> &gt <strong>Chapter 27</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Loquere fi liis Israel et dices ad eos: Homo, qui votum fecerit et spoponderit Deo animas, sub aestimatione dabit pretium:</span> <span class="verse"><a name="3">3</a>si fuerit masculus a vicesimo usque ad sexagesimum annum, dabit quinquaginta siclos argenti ad mensuram sanctuarii;</span> <span class="verse"><a name="4">4</a>si mulier, triginta.</span> <span class="verse"><a name="5">5</a>A quinto autem anno usque ad vicesimum masculus dabit viginti siclos, femina decem;</span> <span class="verse"><a name="6">6</a>ab uno mense usque ad annum quintum pro masculo dabuntur quinque sicli, pro femina tres;</span> <span class="verse"><a name="7">7</a>sexagenarius et ultra masculus dabit quindecim siclos, femina decem.</span> <span class="verse"><a name="8">8</a>Si pauper fuerit et aestimationem reddere non valebit, sistet eum coram sacerdote, et quantum ille aestimaverit et viderit posse reddere, tantum dabit.</span> <span class="verse"><a name="9">9</a>Animal autem, quod immolari potest Domino, si quis voverit, sanctum erit</span> <span class="verse"><a name="10">10</a>et mutari non poterit, id est nec melius malo nec peius bono. Quod si mutaverit, et ipsum quod mutatum est et illud pro quo mutatum est, consecratum erit Domino.</span> <span class="verse"><a name="11">11</a>Animal immundum, quod immolari Domino non potest, si quis voverit, adducetur ante sacerdotem,</span> <span class="verse"><a name="12">12</a>qui diiudicans utrum bonum an malum sit, sicut statuet pretium, sic erit.</span> <span class="verse"><a name="13">13</a>Quod si redimere illud voluerit is qui offert, addet supra aestimationem quintam partem.</span> <span class="verse"><a name="14">14</a>Homo si voverit domum suam et sanctificaverit Domino, considerabit eam sacerdos utrum bona an mala sit, et iuxta pretium, quod ab eo fuerit constitutum, stabit.</span> <span class="verse"><a name="15">15</a>Sin autem ille, qui voverat, voluerit redimere eam, dabit quintam partem aestimationis supra et habebit domum.</span> <span class="verse"><a name="16">16</a>Quod si agrum possessionis suae voverit et consecraverit Domino, iuxta mensuram sementis aestimabitur pretium: si triginta homer hordei seritur terra, quinquaginta siclis aestimabitur argenti.</span> <span class="verse"><a name="17">17</a>Si statim ab anno iobelei voverit agrum, quanto valere potest, tanto aestimabitur.</span> <span class="verse"><a name="18">18</a>Sin autem post aliquantum temporis, supputabit ei sacerdos pecuniam iuxta annorum, qui reliqui sunt, numerum usque ad iobeleum, et detrahetur ex pretio.</span> <span class="verse"><a name="19">19</a>Quod si voluerit redimere agrum ille, qui voverat, addet quintam partem aestimatae pecuniae et possidebit eum.</span> <span class="verse"><a name="20">20</a>Sin autem noluerit redimere, sed alteri cuilibet vendiderit, ultra redimi non poterit;</span> <span class="verse"><a name="21">21</a>sed, cum iobelei venerit dies, sanctum erit Domino sicut ager anathematis; sacerdotis erit possessio eius.</span> <span class="verse"><a name="22">22</a>Quod si agrum emptum, qui non est de possessione maiorum, sanctificare voluerit Domino,</span> <span class="verse"><a name="23">23</a>supputabit ei sacerdos iuxta annorum numerum usque ad iobeleum pretium, quod dabit ille, qui voverat, in ipso die ut sanctum Domino.</span> <span class="verse"><a name="24">24</a>In anno autem iobelei revertetur ager ad priorem dominum, qui vendiderat eum et habuerat in sortem possessionis suae.</span> <span class="verse"><a name="25">25</a>Omnis aestimatio siclo sanctuarii ponderabitur; siclus viginti gera habet.</span> <span class="verse"><a name="26">26</a>Primogenita, quae de animalibus ad Dominum pertinent, nemo sanctificare poterit et vovere: sive bos sive ovis fuerit, Domini sunt.</span> <span class="verse"><a name="27">27</a>Quod si immundum est animal, redimet, qui obtulit, iuxta aestimationem et addet quintam partem pretii; si redimere noluerit, vendetur quanto fuerit.</span> <span class="verse"><a name="28">28</a>Omne anathema, quod aliquis vir consecrat Domino de omni possessione sua, sive homo fuerit sive animal sive ager, non veniet nec redimi poterit; quidquid semel fuerit consecratum, sanctum sanctorum erit Domino.</span> <span class="verse"><a name="29">29</a>Et omnis homo, qui ut anathema offertur, non redimetur, sed morte morietur.</span> <span class="verse"><a name="30">30</a>Omnes decimae terrae sive de frugibus sive de pomis arborum Domini sunt, sanctum Domino.</span> <span class="verse"><a name="31">31</a>Si quis autem voluerit redimere aliquid de decimis suis, addet quintam partem.</span> <span class="verse"><a name="32">32</a>Omnes decimae boves et oves et caprae, quae sub pastoris virga transeunt, quidquid decimum venerit, erit sanctum Domino.</span> <span class="verse"><a name="33">33</a>Non discernetur inter bonum et malum nec altero commutabitur; si quis mutaverit, et quod mutatum est et pro quo mutatum est, sanctum erit et non redimetur ".</span> <span class="verse"><a name="34">34</a>Haec sunt praecepta, quae mandavit Dominus Moysi ad filios Israel in monte Sinai.</span> </p></div</div></div></body></html>