<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/titus/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/titus">Titus</a> &gt <strong>Chapter 3</strong></div><p><span class="verse"><a name="1">1</a>Admone illos principibus, pote statibus subditos esse, dicto oboedire, ad omne opus bonum paratos esse,</span> <span class="verse"><a name="2">2</a>neminem blasphemare, non litigiosos esse, modestos, omnem ostendentes mansuetudinem ad omnes homines.</span> <span class="verse"><a name="3">3</a>Eramus enim et nos aliquando insipientes, inoboedientes, errantes, servientes concupiscentiis et voluptatibus variis, in malitia et invidia agentes, odibiles, odientes invicem.</span> <span class="verse"><a name="4">4</a>Cum autem benignitas et humanitas apparuit salvatoris nostri Dei,</span> <span class="verse"><a name="5">5</a>non ex operibus iustitiae, quae fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti,</span> <span class="verse"><a name="6">6</a>quem effudit super nos abunde per Iesum Christum salvatorem nostrum,</span> <span class="verse"><a name="7">7</a>ut iustificati gratia ipsius heredes simus secundum spem vitae aeternae.</span> <span class="verse"><a name="8">8</a>Fidelis sermo, et volo te de his confirmare, ut curent bonis operibus praeesse, qui crediderunt Deo. Haec sunt bona et utilia hominibus;</span> <span class="verse"><a name="9">9</a>stultas autem quaestiones et genealogias et contentiones et pugnas circa legem devita, sunt enim inutiles et vanae.</span> <span class="verse"><a name="10">10</a>Haereticum hominem post unam et secundam correptionem devita,</span> <span class="verse"><a name="11">11</a>sciens quia subversus est, qui eiusmodi est, et delinquit, proprio iudicio condemnatus.</span> <span class="verse"><a name="12">12</a>Cum misero ad te Artemam aut Tychicum, festina ad me venire Nicopolim; ibi enim statui hiemare.</span> <span class="verse"><a name="13">13</a>Zenam legis peritum et Apollo sollicite instrue, ut nihil illis desit.</span> <span class="verse"><a name="14">14</a>Discant autem et nostri bonis operibus praeesse ad usus necessarios, ut non sint infructuosi.</span> <span class="verse"><a name="15">15</a>Salutant te, qui mecum sunt, omnes. Saluta, qui nos amant in fide.Gratia cum omnibus vobis.</span> </p></div</div></div></body></html>