<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 22</strong></div><p><span class="verse"><a name="1">1</a>Profectique castrametati sunt filii Israel in campestri bus Moab, ubi trans Iordanem Iericho sita est.</span> <span class="verse"><a name="2">2</a>Videns autem Balac filius Sephor omnia, quae fecerat Israel Amorraeo,</span> <span class="verse"><a name="3">3</a>valde metuit Moab populum, quia multus erat. Et cum pertimeret Moab filios Israel,</span> <span class="verse"><a name="4">4</a>dixit ad maiores natu Madian: " Nunc carpet haec congregatio omnem regionem per circuitum, quomodo solet bos herbas campi carpere ".Balac filius Sephor erat eo tempore rex in Moab.</span> <span class="verse"><a name="5">5</a>Misit ergo nuntios ad Balaam filium Beor in Phethor, quae est super flumen in terra filiorum Ammau, ut vocarent eum et dicerent: " Ecce egressus est populus ex Aegypto, qui operuit superficiem terrae sedens contra me.</span> <span class="verse"><a name="6">6</a>Veni igitur et maledic populo huic, quia fortior me est; si quo modo possim percutere et eicere eum de terra mea. Novi enim quod benedictus sit, cui benedixeris, et maledictus, in quem maledicta congesseris ".</span> <span class="verse"><a name="7">7</a>Perrexeruntque seniores Moab et maiores natu Madian habentes divinationis pretium in manibus. Cumque venissent ad Balaam et narrassent ei omnia verba Balac,</span> <span class="verse"><a name="8">8</a>ille respondit: " Manete hic nocte, et respondebo quidquid mihi dixerit Dominus ". Manentibus illis apud Balaam,</span> <span class="verse"><a name="9">9</a>venit Deus et ait ad eum: " Quid sibi volunt homines isti apud te? ".</span> <span class="verse"><a name="10">10</a>Respondit: " Balac filius Sephor rex Moabitarum misit ad me</span> <span class="verse"><a name="11">11</a>dicens: "Ecce populus, qui egressus est de Aegypto, operuit superficiem terrae; veni et maledic ei pro me, si quo modo possim pugnans abigere eum".</span> <span class="verse"><a name="12">12</a>Dixitque Deus ad Balaam: "Noli ire cum eis neque maledicas populo, quia benedictus est ".</span> <span class="verse"><a name="13">13</a>Qui mane consurgens dixit ad principes: " Ite in terram vestram, quia prohibuit me Dominus venire vobiscum ".</span> <span class="verse"><a name="14">14</a>Reversi principes dixerunt ad Balac: " Noluit Balaam venire nobiscum ".</span> <span class="verse"><a name="15">15</a>Rursum ille multo plures et nobiliores, quam ante miserat, misit.</span> <span class="verse"><a name="16">16</a>Qui cum venissent ad Balaam, dixerunt: " Sic dicit Balac filius Sephor: "Ne cuncteris venire ad me;</span> <span class="verse"><a name="17">17</a>paratus sum honorare te et, quidquid volueris, dabo tibi. Veni et maledic pro me populo isti" ".</span> <span class="verse"><a name="18">18</a>Respondit Balaam: " Si dederit mihi Balac plenam domum suam argenti et auri, non potero transgredi verbum Domini Dei mei, ut vel plus vel minus loquar.</span> <span class="verse"><a name="19">19</a>Obsecro, ut hic maneatis etiam hac nocte, et scire queam quid mihi rursum respondeat Dominus ".</span> <span class="verse"><a name="20">20</a>Venit ergo Deus ad Balaam nocte et ait ei: " Si vocare te venerunt homines isti, surge et vade cum eis, ita dumtaxat, ut, quod tibi praecepero, facias ".</span> <span class="verse"><a name="21">21</a>Surrexit Balaam mane et, strata asina sua, profectus est cum eis.</span> <span class="verse"><a name="22">22</a>Et iratus est Deus, cum profectus esset; stetitque angelus Domini in via contra Balaam, ut adversaretur ei, qui insidebat asinae et duos pueros habebat secum.</span> <span class="verse"><a name="23">23</a>Cernens asina angelum Domini stantem in via, evaginato gladio in manu sua, avertit se de itinere et ibat per agrum. Quam cum verberaret Balaam et vellet ad semitam reducere,</span> <span class="verse"><a name="24">24</a>stetit angelus Domini in angustiis duarum maceriarum, quibus vineae cingebantur.</span> <span class="verse"><a name="25">25</a>Quem videns asina iunxit se parieti et attrivit sedentis pedem. At ille iterum verberabat eam;</span> <span class="verse"><a name="26">26</a>et angelus Domini iterum transiens ad locum angustum, ubi nec ad dexteram nec ad sinistram poterat deviare, obvius stetit.</span> <span class="verse"><a name="27">27</a>Cumque vidisset asina stantem angelum Domini, concidit sub pedibus sedentis; qui iratus vehementius caedebat fuste latera eius.</span> <span class="verse"><a name="28">28</a>Aperuitque Dominus os asinae, et locuta est: " Quid feci tibi? Cur percutis me ecce iam tertio? ".</span> <span class="verse"><a name="29">29</a>Respondit Balaam: " Quia illusisti mihi. Utinam haberem gladium, ut te interficerem! ".</span> <span class="verse"><a name="30">30</a>Dixit asina: " Nonne animal tuum sum, cui semper sedere consuevisti usque in praesentem diem? Dic quid simile umquam fecerim tibi ". At ille ait: " Numquam ".</span> <span class="verse"><a name="31">31</a>Protinus aperuit Dominus oculos Balaam, et vidit angelum Domini stantem in via, evaginato gladio in manu eius; adoravitque eum pronus in terram.</span> <span class="verse"><a name="32">32</a>Cui angelus Domini: " Cur, inquit, tertio verberas asinam tuam? Ego veni, ut adversarer tibi, quia perversa est via tua mihique contraria.</span> <span class="verse"><a name="33">33</a>Et videns me asina declinavit ter a me; nisi declinasset, te occidissem et illam vivam reliquissem ".</span> <span class="verse"><a name="34">34</a>Dixit Balaam: " Peccavi nesciens quod tu stares contra me in via; et nunc, si displicet tibi, revertar ".</span> <span class="verse"><a name="35">35</a>Ait angelus Domini: " Vade cum istis et cave, ne aliud, quam praecepero tibi, loquaris ". Ivit igitur cum principibus Balac.</span> <span class="verse"><a name="36">36</a>Quod cum audisset Balac, venisse scilicet Balaam, egressus est in occursum eius in Irmoab, quod situm est in extremis finibus Arnon;</span> <span class="verse"><a name="37">37</a>dixitque ad Balaam: " Nonne misi nuntios, ut vocarem te? Cur non statim venisti ad me? An quia honorare te nequeo? ".</span> <span class="verse"><a name="38">38</a>Cui ille respondit: " Ecce adsum; numquid loqui potero aliud, nisi quod Deus posuerit in ore meo? ".</span> <span class="verse"><a name="39">39</a>Perrexerunt ergo simul et venerunt in Cariathusoth.</span> <span class="verse"><a name="40">40</a>Cumque occidisset Balac boves et oves, misit ad Balaam et principes, qui cum eo erant.</span> <span class="verse"><a name="41">41</a>Mane autem facto, duxit eum ad excelsa Baal et intuitus est extremam partem populi.</span> </p></div</div></div></body></html>