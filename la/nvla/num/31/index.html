<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 31</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Ulciscere filios Israel de Madianitis et sic colligeris ad populum tuum ".</span> <span class="verse"><a name="3">3</a>Statimque Moyses: " Armate, inquit, ex vobis viros ad pugnam, qui possint ultionem Domini expetere de Madianitis.</span> <span class="verse"><a name="4">4</a>Mille viri de singulis tribubus eligantur ex Israel, qui mittantur ad bellum ".</span> <span class="verse"><a name="5">5</a>Dederuntque millenos de singulis tribubus, id est duodecim milia expeditorum ad pugnam,</span> <span class="verse"><a name="6">6</a>quos misit Moyses cum Phinees filio Eleazari sacerdotis. Vasa quoque sancta et tubas ad clangendum tradidit ei.</span> <span class="verse"><a name="7">7</a>Cumque pugnassent contra Madianitas, sicut praeceperat Dominus Moysi, omnes mares occiderunt</span> <span class="verse"><a name="8">8</a>et reges eorum Evi et Recem et Sur et Hur et Rebe, quinque principes gentis, Balaam quoque filium Beor interfecerunt gladio;</span> <span class="verse"><a name="9">9</a>ceperuntque mulieres eorum et parvulos. Omniaque pecora et cunctam supellectilem, quidquid habere potuerant, depopulati sunt:</span> <span class="verse"><a name="10">10</a>tam urbes quam viculos et castra flamma consumpsit;</span> <span class="verse"><a name="11">11</a>et tulerunt praedam et universa, quae ceperant, tam ex hominibus quam ex iumentis,</span> <span class="verse"><a name="12">12</a>et adduxerunt captivos, spolia et praedam ad Moysen et Eleazarum sacerdotem et ad omnem congregationem filiorum Israel ad castra in campestribus Moab iuxta Iordanem contra Iericho.</span> <span class="verse"><a name="13">13</a>Egressi sunt autem Moyses et Eleazar sacerdos et omnes principes synagogae in occursum eorum extra castra.</span> <span class="verse"><a name="14">14</a>Iratusque Moyses principibus exercitus, tribunis et centurionibus, qui venerant de bello,</span> <span class="verse"><a name="15">15</a>ait: " Cur omnes feminas reservastis?</span> <span class="verse"><a name="16">16</a>Nonne istae sunt, quae deceperunt filios Israel ad suggestionem Balaam et praevaricari vos fecerunt in Dominum super peccato Phegor, unde et percussus est populus Domini?</span> <span class="verse"><a name="17">17</a>Ergo cunctos interficite parvulos generis masculini et omnes mulieres, quae noverunt viros in coitu, iugulate;</span> <span class="verse"><a name="18">18</a>puellas autem et omnes feminas virgines reservate vobis.</span> <span class="verse"><a name="19">19</a>Et vos manete extra castra septem diebus; qui occiderit hominem vel occisum tetigerit, lustrabitur die tertio et septimo, vos et captivi vestri.</span> <span class="verse"><a name="20">20</a>Et de omni praeda, sive vestimentum fuerit sive aliquid in utensilia praeparatum de caprarum pellibus et pilis et ligno, lustrabitis ".</span> <span class="verse"><a name="21">21</a>Eleazar quoque sacerdos ad viros exercitus, qui pugnaverant, sic locutus est: " Hoc est praeceptum legis, quod mandavit Dominus Moysi:</span> <span class="verse"><a name="22">22</a>Aurum et argentum et aes et ferrum et stannum et plumbum,</span> <span class="verse"><a name="23">23</a>omne, quod potest transire per flammas, igne purgabitur; quidquid autem ignem non potest sustinere, aqua expiationis sanctificabitur.</span> <span class="verse"><a name="24">24</a>Et lavabitis vestimenta vestra die septimo, et purificati postea castra intrabitis ".</span> <span class="verse"><a name="25">25</a>Dixit quoque Dominus ad Moysen:</span> <span class="verse"><a name="26">26</a>" Tollite summam eorum, quae capta sunt, ab homine usque ad pecus, tu et Eleazar sacerdos et principes familiarum;</span> <span class="verse"><a name="27">27</a>dividesque ex aequo praedam inter eos, qui pugnaverunt egressique sunt ad bellum, et inter omnem congregationem.</span> <span class="verse"><a name="28">28</a>Et separabis partem Domino ab his, qui pugnaverunt et fuerunt in bello, unam animam de quingentis tam ex hominibus quam ex bobus et asinis et ovibus</span> <span class="verse"><a name="29">29</a>et dabis eam Eleazaro sacerdoti, quia praelibatio Domini sunt.</span> <span class="verse"><a name="30">30</a>Ex media quoque parte filiorum Israel accipies quinquagesimum caput hominum et boum et asinorum et ovium cunctorum animantium et dabis ea Levitis, qui excubant in custodiis habitaculi Domini ".</span> <span class="verse"><a name="31">31</a>Feceruntque Moyses et Eleazar sacerdos, sicut praeceperat Dominus.</span> <span class="verse"><a name="32">32</a>Fuit autem praeda, quae supererat, quam exercitus ceperat, ovium sescenta septuaginta quinque milia,</span> <span class="verse"><a name="33">33</a>boum septuaginta duo milia,</span> <span class="verse"><a name="34">34</a>asinorum sexaginta milia et mille,</span> <span class="verse"><a name="35">35</a>animae hominum sexus feminei, quae non cognoverant viros, triginta duo milia.</span> <span class="verse"><a name="36">36</a>Dataque est media pars his, qui in proelio fuerant, ovium trecenta triginta septem milia quingentae,</span> <span class="verse"><a name="37">37</a>e quibus in partem Domini supputatae sunt oves sescentae septuaginta quinque,</span> <span class="verse"><a name="38">38</a>et de bobus triginta sex milibus, boves septuaginta et duo,</span> <span class="verse"><a name="39">39</a>de asinis triginta milibus quingentis, asini sexaginta unus,</span> <span class="verse"><a name="40">40</a>de animabus hominum sedecim milibus, cesserunt in partem Domini triginta duae animae.</span> <span class="verse"><a name="41">41</a>Tradiditque Moyses tributum praelibationis Domini Eleazaro sacerdoti, sicut fuerat ei imperatum.</span> <span class="verse"><a name="42">42</a>Ex media vero parte filiorum Israel, quam separaverat a parte eorum, qui in proelio fuerant,</span> <span class="verse"><a name="43">43</a>de hac media parte, quae contigerat congregationi, id est de ovibus trecentis triginta septem milibus quingentis</span> <span class="verse"><a name="44">44</a>et de bobus triginta sex milibus</span> <span class="verse"><a name="45">45</a>et de asinis triginta milibus quingentis</span> <span class="verse"><a name="46">46</a>et de hominibus sedecim milibus,</span> <span class="verse"><a name="47">47</a>tulit Moyses quinquagesimum caput et dedit Levitis, qui excubabant in habitaculo Domini, sicut praeceperat Dominus.</span> <span class="verse"><a name="48">48</a>Cumque accessissent principes exercitus ad Moysen, tribuni centurionesque, dixerunt:</span> <span class="verse"><a name="49">49</a>" Nos servi tui recensuimus numerum pugnatorum, quos habuimus sub manu nostra, et ne unus quidem defuit.</span> <span class="verse"><a name="50">50</a>Ob hanc causam offerimus in donariis Domini singuli, quod auri potuimus invenire, periscelidas et armillas, anulos et inaures ac muraenulas, ad placandum pro nobis Dominum ".</span> <span class="verse"><a name="51">51</a>Susceperuntque Moyses et Eleazar sacerdos aurum in diversis speciebus;</span> <span class="verse"><a name="52">52</a>omne aurum, quod elevaverunt Domino, pondo sedecim milia septingentos quinquaginta siclos, a tribunis et centurionibus.</span> <span class="verse"><a name="53">53</a>Unusquisque enim, quod in praeda rapuerat, suum erat.</span> <span class="verse"><a name="54">54</a>Et susceptum intulerunt in tabernaculum conventus in monumentum filiorum Israel coram Domino.</span> </p></div</div></div></body></html>