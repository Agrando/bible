<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 5</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Praecipe filiis Israel, ut eiciant de castris omnem leprosum et qui semine fluit pollutusque est super mortuo.</span> <span class="verse"><a name="3">3</a>Tam masculum quam feminam eicite de castris, ne contaminent ea, cum habitaverim cum eis ".</span> <span class="verse"><a name="4">4</a>Feceruntque ita filii Israel et eiecerunt eos extra castra, sicut locutus erat Dominus Moysi.</span> <span class="verse"><a name="5">5</a>Locutusque est Dominus ad Moysen dicens:</span> <span class="verse"><a name="6">6</a>" Loquere ad filios Israel: Vir sive mulier, cum fecerint ex omnibus peccatis, quae solent hominibus accidere, et fraude transgressi fuerint mandatum Domini, ille homo reus erit;</span> <span class="verse"><a name="7">7</a>et confitebuntur peccatum suum et reddent ipsum caput quintamque partem desuper ei, in quem peccaverint.</span> <span class="verse"><a name="8">8</a>Sin autem non fuerit qui recipiat, dabunt Domino, et erit sacerdotis, praeter arietem, qui offertur pro expiatione, ut sit placabilis hostia.</span> <span class="verse"><a name="9">9</a>Omnis quoque praelibatio rerum sacrarum, quas offerunt filii Israel, ad sacerdotem pertinet;</span> <span class="verse"><a name="10">10</a>et, quidquid in sanctuarium offertur a singulis et traditur manibus sacerdotis, ipsius erit ".</span> <span class="verse"><a name="11">11</a>Locutusque est Dominus ad Moysen dicens:</span> <span class="verse"><a name="12">12</a>" Loquere ad filios Israel et dices ad eos: Vir, cuius uxor erraverit maritumque decipiens</span> <span class="verse"><a name="13">13</a>dormierit cum altero viro, et hoc maritus deprehendere non quiverit, sed latet quod impuram se reddiderit et testibus argui non potest, quia non est inventa in stupro,</span> <span class="verse"><a name="14">14</a>si spiritus zelotypiae concitaverit virum contra uxorem suam, quae vel polluta est vel falsa suspicione appetitur,</span> <span class="verse"><a name="15">15</a>adducet eam ad sacerdotem et offeret oblationem pro illa decimam partem ephi farinae hordeaceae. Non fundet super eam oleum nec imponet tus, quia sacrificium zelotypiae est et oblatio investigans adulterium.</span> <span class="verse"><a name="16">16</a>Afferet igitur eam sacerdos et statuet coram Domino;</span> <span class="verse"><a name="17">17</a>assumetque aquam sanctam in vase fictili et pauxillum terrae de pavimento habitaculi mittet in eam.</span> <span class="verse"><a name="18">18</a>Cumque posuerit sacerdos mulierem in conspectu Domini, discooperiet caput eius et ponet super manus illius sacrificium recordationis, oblationem zelotypiae; ipse autem tenebit aquas amarissimas, in quibus cum exsecratione maledicta congessit.</span> <span class="verse"><a name="19">19</a>Adiurabitque eam et dicet: "Si non dormivit vir alienus tecum, et si non declinasti a viro tuo et non polluta es, deserto mariti toro, non te nocebunt aquae istae amarissimae, in quas maledicta congessi.</span> <span class="verse"><a name="20">20</a>Sin autem declinasti a viro tuo atque polluta es et concubuisti cum altero viro",</span> <span class="verse"><a name="21">21</a>adiurabit eam sacerdos iuramento maledictionis: "Det te Dominus in maledictionem, iuramentum in medio populi tui; putrescere faciat femur tuum, et tumens uterus tuus disrumpatur;</span> <span class="verse"><a name="22">22</a>ingrediantur aquae maledictae in ventrem tuum, et utero tumescente putrescat femur!". Et respondebit mulier: "Amen, amen".</span> <span class="verse"><a name="23">23</a>Scribetque sacerdos in libello ista maledicta et delebit ea aquis amarissimis</span> <span class="verse"><a name="24">24</a>et dabit ei bibere aquas amaras, in quas maledicta congessit, et ingredientur in eam aquae maledictionis, quae amarae fient;</span> <span class="verse"><a name="25">25</a>tollet sacerdos de manu eius sacrificium zelotypiae et agitabit illud coram Domino imponetque illud super altare;</span> <span class="verse"><a name="26">26</a>pugillum sacrificii tollat de eo, quod offertur in memoriale, et incendat super altare; et deinde potum det mulieri aquas amarissimas.</span> <span class="verse"><a name="27">27</a>Quas cum biberit, si polluta est et, contempto viro, adulterii rea, pertransibunt eam aquae maledictionis et, inflato ventre, computrescet femur; eritque mulier in maledictionem omni populo eius.</span> <span class="verse"><a name="28">28</a>Quod si polluta non fuerit sed munda, erit innoxia et faciet liberos ".</span> <span class="verse"><a name="29">29</a>Ista est lex zelotypiae, si declinaverit mulier a viro suo et si polluta fuerit,</span> <span class="verse"><a name="30">30</a>maritusque zelotypiae spiritu concitatus adduxerit eam in conspectu Domini, et fecerit ei sacerdos iuxta omnia, quae scripta sunt;</span> <span class="verse"><a name="31">31</a>maritus absque culpa erit, et illa recipiet iniquitatem suam.</span> </p></div</div></div></body></html>