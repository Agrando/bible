<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 11</strong></div><p><span class="verse"><a name="1">1</a>Ortum est murmur populi, quasi dolentium pro labore, contra Dominum. Quod cum audisset Dominus, iratus est, et accensus in eos ignis Domini devoravit extremam castrorum partem.</span> <span class="verse"><a name="2">2</a>Cumque clamasset populus ad Moysen, oravit Moyses ad Dominum, et absorptus est ignis.</span> <span class="verse"><a name="3">3</a>Vocaverunt nomen loci illius Tabera, eo quod incensus fuisset contra eos ignis Domini.</span> <span class="verse"><a name="4">4</a>Vulgus autem promiscuum, quod erat in medio eius, flagravit desiderio, et sedentes fleverunt pariter filii Israel et dixerunt: " Quis dabit nobis ad vescendum carnes?</span> <span class="verse"><a name="5">5</a>Recordamur piscium, quos comedebamus in Aegypto gratis; in mentem nobis veniunt cucumeres et pepones porrique et cepae et alia.</span> <span class="verse"><a name="6">6</a>Guttur nostrum aridum est; nihil aliud respiciunt oculi nostri nisi man ".</span> <span class="verse"><a name="7">7</a>Erat autem man quasi semen coriandri aspectus bdellii.</span> <span class="verse"><a name="8">8</a>Circuibatque populus et colligens illud frangebat mola sive terebat in mortario coquens in olla et faciens ex eo tortulas saporis quasi panis oleati.</span> <span class="verse"><a name="9">9</a>Cumque descenderet nocte super castra ros, descendebat pariter et man.</span> <span class="verse"><a name="10">10</a>Audivit ergo Moyses flentem populum per familias, singulos per ostia tentorii sui. Iratusque est furor Domini valde; quod Moysi intoleranda res visa est,</span> <span class="verse"><a name="11">11</a>et ait ad Dominum: " Cur afflixisti servum tuum? Quare non invenio gratiam coram te? Et cur imposuisti pondus universi populi huius super me?</span> <span class="verse"><a name="12">12</a>Numquid ego concepi omnem hunc populum vel genui eum, ut dicas mihi: "Porta eum in sinu tuo, sicut portare solet nutrix infantulum, et defer in terram, pro qua iurasti patribus eorum?".</span> <span class="verse"><a name="13">13</a>Unde mihi carnes, ut dem universo populo isti? Flent contra me dicentes: "Da nobis carnes, ut comedamus!".</span> <span class="verse"><a name="14">14</a>Non possum ego solus sustinere omnem hunc populum, quia nimis gravis est mihi.</span> <span class="verse"><a name="15">15</a>Si hoc modo agis mecum, obsecro ut interficias me, si inveni gratiam in oculis tuis, ne videam amplius mala mea! ".</span> <span class="verse"><a name="16">16</a>Et dixit Dominus ad Moysen: " Congrega mihi septuaginta viros de senibus Israel, quos tu nosti quod senes populi sint ac magistri, et duces eos ad ostium tabernaculi conventus, stabuntque ibi tecum.</span> <span class="verse"><a name="17">17</a>Et descendam et loquar tibi et auferam de spiritu tuo tradamque eis, ut sustentent tecum onus populi, et non tu solus graveris.</span> <span class="verse"><a name="18">18</a>Populo quoque dices: Sanctificamini, cras comedetis carnes; ego enim audivi vos flere: "Quis dabit nobis escas carnium? Bene nobis erat in Aegypto". Et dabit vobis Dominus carnes, et comedetis</span> <span class="verse"><a name="19">19</a>non uno die nec duobus vel quinque aut decem nec viginti quidem,</span> <span class="verse"><a name="20">20</a>sed usque ad mensem dierum, donec exeat per nares vestras et vertatur in nauseam, eo quod reppuleritis Dominum, qui in medio vestri est, et fleveritis coram eo dicentes: "Quare egressi sumus ex Aegypto?" ".</span> <span class="verse"><a name="21">21</a>Et ait Moyses: " Populus, in cuius medio sum, sescenta milia peditum sunt, et tu dicis: "Dabo eis esum carnium mense integro!".</span> <span class="verse"><a name="22">22</a>Numquid ovium et boum multitudo caedetur, ut possit sufficere ad cibum? Vel omnes pisces maris in unum congregabuntur, ut eos satient? ".</span> <span class="verse"><a name="23">23</a>Cui respondit Dominus: " Numquid manus Domini abbreviata est? Iam nunc videbis utrum meus sermo opere compleatur an non ".</span> <span class="verse"><a name="24">24</a>Venit igitur Moyses et narravit populo verba Domini congregans septuaginta viros de senibus Israel, quos stare fecit circa tabernaculum.</span> <span class="verse"><a name="25">25</a>Descenditque Dominus per nubem et locutus est ad eum auferens de spiritu, qui erat in Moyse, et dans septuaginta viris senibus. Cumque requievisset in eis spiritus, prophetaverunt nec ultra fecerunt.</span> <span class="verse"><a name="26">26</a>Remanserant autem in castris duo viri, quorum unus vocabatur Eldad et alter Medad, super quos requievit spiritus; nam et ipsi descripti fuerant et non exierant ad tabernaculum. Cumque prophetarent in castris,</span> <span class="verse"><a name="27">27</a>cucurrit puer et nuntiavit Moysi dicens: " Eldad et Medad prophetant in castris ".</span> <span class="verse"><a name="28">28</a>Statim Iosue filius Nun minister Moysi et electus eius a iuventute sua ait: " Domine mi Moyses, prohibe eos! ".</span> <span class="verse"><a name="29">29</a>At ille: " Quid, inquit, aemularis pro me? Quis tribuat, ut omnis populus prophetet, et det eis Dominus spiritum suum? ".</span> <span class="verse"><a name="30">30</a>Reversusque est Moyses et maiores natu Israel in castra.</span> <span class="verse"><a name="31">31</a>Ventus autem egrediens a Domino arreptas trans mare coturnices detulit et demisit in castra itinere, quantum uno die confici potest, ex omni parte castrorum per circuitum; volabantque in aere duobus cubitis altitudine super terram.</span> <span class="verse"><a name="32">32</a>Surgens ergo populus toto die illo et nocte ac die altero congregavit coturnicum, qui parum, decem choros; et extenderunt eas per gyrum castrorum.</span> <span class="verse"><a name="33">33</a>Adhuc carnes erant in dentibus eorum, nec defecerat huiuscemodi cibus, et ecce furor Domini concitatus in populum percussit eum plaga magna nimis.</span> <span class="verse"><a name="34">34</a>Vocatusque est ille locus Cibrottaava; ibi enim sepelierunt populum, qui desideraverat.</span> <span class="verse"><a name="35">35</a>Egressi autem de Cibrottaava, venerunt in Aseroth et manserunt ibi.</span> </p></div</div></div></body></html>