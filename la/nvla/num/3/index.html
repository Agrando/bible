<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 3</strong></div><p><span class="verse"><a name="1">1</a>Hae sunt generationes Aaron et Moysi in die, qua locutus est Dominus ad Moysen in monte Sinai.</span> <span class="verse"><a name="2">2</a>Et haec nomina filiorum Aaron: primogenitus eius Nadab, deinde Abiu et Eleazar et Ithamar.</span> <span class="verse"><a name="3">3</a>Haec nomina filiorum Aaron sacerdotum, qui uncti sunt et quorum repletae manus, ut sacerdotio fungerentur.</span> <span class="verse"><a name="4">4</a>Mortui sunt enim Nadab et Abiu, cum offerrent ignem alienum in conspectu Domini in deserto Sinai, absque liberis; functique sunt sacerdotio Eleazar et Ithamar coram Aaron patre suo.</span> <span class="verse"><a name="5">5</a>Locutusque est Dominus ad Moysen dicens:</span> <span class="verse"><a name="6">6</a>" Applica tribum Levi et fac stare in conspectu Aaron sacerdotis, ut ministrent ei</span> <span class="verse"><a name="7">7</a>et observent, quidquid ad eum pertinet et ad totam congregationem coram tabernaculo conventus, servientes in ministerio habitaculi,</span> <span class="verse"><a name="8">8</a>et custodiant vasa tabernaculi conventus explentes officia filiorum Israel, servientes in ministerio habitaculi.</span> <span class="verse"><a name="9">9</a>Dabisque dono Levitas Aaron et filiis eius, quibus traditi sunt a filiis Israel;</span> <span class="verse"><a name="10">10</a>Aaron autem et filios eius constitues super cultum sacerdotii. Externus, qui ad ministrandum accesserit, morietur ".</span> <span class="verse"><a name="11">11</a>Locutusque est Dominus ad Moysen dicens:</span> <span class="verse"><a name="12">12</a>" Ecce ego tuli Levitas a filiis Israel pro omni primogenito, qui aperit vulvam in filiis Israel; eruntque Levitae mei.</span> <span class="verse"><a name="13">13</a>Meum est enim omne primogenitum: ex quo percussi omnes primogenitos in terra Aegypti, sanctificavi mihi, quidquid primum nascitur in Israel ab homine usque ad pecus; mei sunt. Ego Dominus ".</span> <span class="verse"><a name="14">14</a>Locutusque est Dominus ad Moysen in deserto Sinai dicens:</span> <span class="verse"><a name="15">15</a>" Numera filios Levi per domos patrum suorum et familias omnem masculum ab uno mense et supra ".</span> <span class="verse"><a name="16">16</a>Numeravit eos Moyses, ut praeceperat Dominus,</span> <span class="verse"><a name="17">17</a>et inventi sunt filii Levi per nomina sua Gerson et Caath et Merari.</span> <span class="verse"><a name="18">18</a>Haec sunt nomina filiorum Gerson secundum familias suas: Lobni et Semei;</span> <span class="verse"><a name="19">19</a>filii Caath secundum familias suas: Amram et Isaar, Hebron et Oziel;</span> <span class="verse"><a name="20">20</a>filii Merari secundum familias suas: Moholi et Musi. Hae sunt familiae Levi per domos patrum suorum.</span> <span class="verse"><a name="21">21</a>De Gerson fuere familiae duae Lobnitica et Semeitica,</span> <span class="verse"><a name="22">22</a>quarum numeratus est omnis populus sexus masculini ab uno mense et supra septem milia quingenti.</span> <span class="verse"><a name="23">23</a>Hi post habitaculum metabantur ad occidentem</span> <span class="verse"><a name="24">24</a>sub principe Eliasaph filio Lael;</span> <span class="verse"><a name="25">25</a>et habebant excubias in tabernaculo conventus, ipsum habitaculum et tabernaculum, operimentum eius, velum, quod trahitur ante fores tabernaculi conventus,</span> <span class="verse"><a name="26">26</a>et cortinas atrii, velum quoque, quod appenditur in introitu atrii, quod est circa habitaculum et circa altare, et funes ad omne opus eius.</span> <span class="verse"><a name="27">27</a>Caath habet familias: Amramitas et Isaaritas et Hebronitas et Ozielitas; hae sunt familiae Caathitarum.</span> <span class="verse"><a name="28">28</a>Omnes generis masculini ab uno mense et supra octo milia sescenti habebant excubias sanctuarii.</span> <span class="verse"><a name="29">29</a>Familiae filiorum Caath castrametabantur ad latus habitaculi ad meridianam plagam,</span> <span class="verse"><a name="30">30</a>princepsque eorum erat Elisaphan filius Oziel.</span> <span class="verse"><a name="31">31</a>Et custodiebant arcam mensamque et candelabrum, altaria et vasa sanctuarii, in quibus ministratur, et velum cunctamque huiuscemodi supellectilem.</span> <span class="verse"><a name="32">32</a>Princeps autem principum Levitarum Eleazar filius Aaron sacerdotis erat super excubitores custodiae sanctuarii.</span> <span class="verse"><a name="33">33</a>At vero de Merari erant familiae Moholitae et Musitae.</span> <span class="verse"><a name="34">34</a>Omnes generis masculini ab uno mense et supra sex milia ducenti;</span> <span class="verse"><a name="35">35</a>princeps familiarum Merari Suriel filius Abihail. In plaga septentrionali ad latus habitaculi castrametabantur;</span> <span class="verse"><a name="36">36</a>erant sub custodia eorum tabulae habitaculi et vectes et columnae ac bases earum et cuncta vasa eius et omnia, quae ad cultum huiuscemodi pertinent,</span> <span class="verse"><a name="37">37</a>columnaeque atrii per circuitum cum basibus suis et paxilli cum funibus.</span> <span class="verse"><a name="38">38</a>Castrametabantur ante habitaculum, ad orientalem plagam ante tabernaculum conventus ad orientem, Moyses et Aaron cum filiis suis habentes custodiam sanctuarii in medio filiorum Israel. Quisquis alienus accesserit, morietur.</span> <span class="verse"><a name="39">39</a>Omnes Levitae, quos numeravit Moyses iuxta praeceptum Domini per familias suas in genere masculino a mense uno et supra, fuerunt viginti duo milia.</span> <span class="verse"><a name="40">40</a>Et ait Dominus ad Moysen: " Numera omnes primogenitos sexus masculini de filiis Israel ab uno mense et supra et habebis summam eorum;</span> <span class="verse"><a name="41">41</a>tollesque Levitas mihi pro omni primogenito filiorum Israel ­ ego sum Dominus ­ et pecora eorum pro universis primogenitis pecorum filiorum Israel ".</span> <span class="verse"><a name="42">42</a>Recensuit Moyses, sicut praeceperat Dominus, omnes primogenitos filiorum Israel,</span> <span class="verse"><a name="43">43</a>et fuerunt omnes masculi per nomina sua a mense uno et supra viginti duo milia ducenti septuaginta tres.</span> <span class="verse"><a name="44">44</a>Locutusque est Dominus ad Moysen dicens:</span> <span class="verse"><a name="45">45</a>" Tolle Levitas pro omnibus primogenitis filiorum Israel et pecora Levitarum pro pecoribus corum; eruntque Levitae mei. Ego sum Dominus.</span> <span class="verse"><a name="46">46</a>In pretio autem ducentorum septuaginta trium, qui excedunt numerum Levitarum de primogenitis filiorum Israel,</span> <span class="verse"><a name="47">47</a>accipies quinque siclos per singula capita, ad mensuram sanctuarii. Siclus habet viginti obolos.</span> <span class="verse"><a name="48">48</a>Dabisque pecuniam Aaron et filiis eius pretium eorum, qui supra sunt ".</span> <span class="verse"><a name="49">49</a>Tulit igitur Moyses pecuniam eorum, qui excesserant numerum eorum, qui redempti erant a Levitis;</span> <span class="verse"><a name="50">50</a>a primogenitis filiorum Israel tulit pecuniam mille trecentorum sexaginta quinque siclorum iuxta pondus sanctuarii.</span> <span class="verse"><a name="51">51</a>Et dedit eam Aaron et filiis eius iuxta verbum, quod praeceperat sibi Dominus.</span> </p></div</div></div></body></html>