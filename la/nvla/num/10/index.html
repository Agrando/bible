<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 10</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Fac tibi duas tubas argenteas ductiles, quibus convocare possis congregationem, quando movenda sunt castra.</span> <span class="verse"><a name="3">3</a>Cumque increpueris tubis, congregabitur ad te omnis turba ad ostium tabernaculi conventus.</span> <span class="verse"><a name="4">4</a>Si semel clangueris, venient ad te principes et capita congregationis Israel;</span> <span class="verse"><a name="5">5</a>si autem prolixior clangor increpuerit, movebunt castra primi, qui sunt ad orientalem plagam;</span> <span class="verse"><a name="6">6</a>in secundo autem sonitu et pari ululatu tubae levabunt tentoria, qui habitant ad meridiem, et iuxta hunc modum reliqui facient, ululantibus tubis in profectionem.</span> <span class="verse"><a name="7">7</a>Quando autem congregandus est populus, simplex tubarum clangor erit, et non ululabunt.</span> <span class="verse"><a name="8">8</a>Filii autem Aaron sacerdotes clangent tubis. Eritque hoc vobis legitimum sempiternum in generationibus vestris.</span> <span class="verse"><a name="9">9</a>Si exieritis ad bellum in terra vestra contra hostes, qui dimicant adversum vos, clangetis ululantibus tubis; et erit recordatio vestri coram Domino Deo vestro, ut eruamini de manibus inimicorum vestrorum.</span> <span class="verse"><a name="10">10</a>Si quando habebitis epulum et dies festos et calendas, canetis tubis super holocaustis vestris et pacificis victimis, ut sint vobis in recordationem Dei vestri. Ego Dominus Deus vester ".</span> <span class="verse"><a name="11">11</a>Anno secundo, mense secundo, vicesima die mensis elevata est nubes de habitaculo testimonii;</span> <span class="verse"><a name="12">12</a>profectique sunt filii Israel per migrationes suas de deserto Sinai, et recubuit nubes in solitudine Pharan.</span> <span class="verse"><a name="13">13</a>Moveruntque castra prima vice, iuxta imperium Domini in manu Moysi.</span> <span class="verse"><a name="14">14</a>Elevatum est primum vexillum castrorum filiorum Iudae per turmas suas, quorum princeps erat Naasson filius Aminadab;</span> <span class="verse"><a name="15">15</a>et super turmam tribus filiorum Issachar fuit princeps Nathanael filius Suar;</span> <span class="verse"><a name="16">16</a>et super turmam tribus Zabulon erat princeps Eliab filius Helon.</span> <span class="verse"><a name="17">17</a>Depositumque est habitaculum, quod portantes egressi sunt filii Gerson et Merari.</span> <span class="verse"><a name="18">18</a>Profectum est vexillum castrorum filiorum Ruben per turmas suas, et super turbam suam princeps erat Elisur filius Sedeur.</span> <span class="verse"><a name="19">19</a>Super turmam autem tribus filiorum Simeon princeps fuit Salamiel filius Surisaddai.</span> <span class="verse"><a name="20">20</a>Porro super turmam tribus filiorum Gad erat princeps Eliasaph filius Deuel.</span> <span class="verse"><a name="21">21</a>Profectique sunt et Caathitae portantes sanctuarium. Et erectum est habitaculum, antequam venirent.</span> <span class="verse"><a name="22">22</a>Elevatum est vexillum castrorum filiorum Ephraim per turmas suas, in quorum exercitu princeps erat Elisama filius Ammiud.</span> <span class="verse"><a name="23">23</a>Et super turmam tribus filiorum Manasse princeps fuit Gamaliel filius Phadassur;</span> <span class="verse"><a name="24">24</a>et super turmam tribus filiorum Beniamin erat dux Abidan filius Gedeonis.</span> <span class="verse"><a name="25">25</a>Novissime elevatum est vexillum castrorum filiorum Dan per turmas suas, in quorum exercitu princeps fuit Ahiezer filius Ammisaddai.</span> <span class="verse"><a name="26">26</a>Et super turmam tribus filiorum Aser erat princeps Phegiel filius Ochran;</span> <span class="verse"><a name="27">27</a>et super turmam tribus filiorum Nephthali princeps fuit Ahira filius Enan.</span> <span class="verse"><a name="28">28</a>Hae sunt profectiones filiorum Israel per turmas suas, quando egrediebantur.</span> <span class="verse"><a name="29">29</a>Dixitque Moyses Hobab filio Raguel Madianitae cognato suo: " Proficiscimur ad locum, quem Dominus daturus est nobis; veni nobiscum, ut benefaciamus tibi, quia Dominus bona promisit Israeli ".</span> <span class="verse"><a name="30">30</a>Cui ille respondit: " Non vadam tecum, sed revertar in terram meam, in qua natus sum ".</span> <span class="verse"><a name="31">31</a>Et ille: " Noli, inquit, nos relinquere; tu enim nosti in quibus locis per desertum castra ponere debeamus, et eris ductor noster.</span> <span class="verse"><a name="32">32</a>Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi ".</span> <span class="verse"><a name="33">33</a>Profecti sunt ergo de monte Domini viam trium dierum; arcaque foederis Domini praecedebat eos per dies tres providens castrorum locum.</span> <span class="verse"><a name="34">34</a>Nubes quoque Domini super eos erat per diem, cum incederent.</span> <span class="verse"><a name="35">35</a>Cumque elevaretur arca, dicebat Moyses: " Surge, Domine, et dissipentur inimici tui; et fugiant, qui oderunt te, a facie tua ".</span> <span class="verse"><a name="36">36</a>Cum autem deponeretur, aiebat: " Revertere, Domine, ad multitudinem exercitus Israel ".</span> </p></div</div></div></body></html>