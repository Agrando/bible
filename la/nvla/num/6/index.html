<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 6</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Loquere ad filios Israel et dices ad eos: Vir sive mulier cum fecerint votum, ut sanctificentur et se voluerint Domino consecrare,</span> <span class="verse"><a name="3">3</a>a vino et omni quod inebriare potest abstinebunt; acetum ex vino et ex qualibet alia potione et, quidquid de uva exprimitur, non bibent; uvas recentes siccasque non comedent</span> <span class="verse"><a name="4">4</a>cunctis diebus, quibus ex voto Domino consecrantur: quidquid ex vinea esse potest ab uva acerba usque ad pellicula non comedent.</span> <span class="verse"><a name="5">5</a>Omni tempore separationis suae novacula non transibit per caput eius usque ad completum tempus, quo Domino consecratur; sanctus erit crescente caesarie capitis eius.</span> <span class="verse"><a name="6">6</a>Omni tempore consecrationis suae ad mortuum non ingredietur;</span> <span class="verse"><a name="7">7</a>nec super patris quidem et matris et fratris sororisque funere contaminabitur, quia consecratio Dei sui super caput eius est.</span> <span class="verse"><a name="8">8</a>Omnibus diebus separationis suae sanctus erit Domino.</span> <span class="verse"><a name="9">9</a>Sin autem mortuus fuerit subito quispiam coram eo, polluetur caput consecrationis eius; quod radet ilico in eadem die purgationis suae, id est die septima.</span> <span class="verse"><a name="10">10</a>In octava autem die offeret duos turtures vel duos pullos columbae sacerdoti in introitu tabernaculi conventus,</span> <span class="verse"><a name="11">11</a>facietque sacerdos unum pro peccato et alterum in holocaustum et expiabit pro eo, quia peccavit super mortuo, sanctificabitque caput eius in die illo</span> <span class="verse"><a name="12">12</a>et consecrabit Domino dies separationis suae offerens agnum anniculum pro delicto; ita tamen, ut dies priores irriti fiant, quoniam polluta est consecratio eius.</span> <span class="verse"><a name="13">13</a>Ista est lex consecrationis, cum dies, quos ex voto decreverat, complebuntur: adducent eum ad ostium tabernaculi conventus,</span> <span class="verse"><a name="14">14</a>et offeret oblationem suam Domino agnum anniculum immaculatum in holocaustum et ovem anniculam immaculatam pro peccato et arietem immaculatum hostiam pacificam,</span> <span class="verse"><a name="15">15</a>canistrum quoque panum azymorum, qui permixti sint oleo, et lagana absque fermento uncta oleo ac oblationem et libamina singulorum.</span> <span class="verse"><a name="16">16</a>Quae offeret sacerdos coram Domino et faciet tam pro peccato quam in holocaustum;</span> <span class="verse"><a name="17">17</a>arietem vero immolabit hostiam pacificam Domino offerens simul canistrum azymorum; facietque oblationem eius et libamenta.</span> <span class="verse"><a name="18">18</a>Tunc radet nazaraeus ante ostium tabernaculi conventus caesariem consecrationis suae tolletque capillos suos et ponet super ignem, qui est suppositus sacrificio pacificorum,</span> <span class="verse"><a name="19">19</a>et sumet sacerdos armum coctum arietis tortamque absque fermento unam de canistro et laganum azymum unum et tradet in manus nazaraei, postquam rasum fuerit caput eius;</span> <span class="verse"><a name="20">20</a>et agitabit in conspectu Domini, et sanctificata sacerdotis erunt sicut pectusculum, quod agitari, et femur, quod praelevari iussum est. Post haec potest bibere nazaraeus vinum ".</span> <span class="verse"><a name="21">21</a>Ista est lex nazaraei, cum voverit oblationem suam Domino tempore consecrationis suae, exceptis his, quae invenerit manus eius. Iuxta quod devoverat, ita faciet secundum legem consecrationis suae.</span> <span class="verse"><a name="22">22</a>Locutusque est Dominus ad Moysen dicens:</span> <span class="verse"><a name="23">23</a>" Loquere Aaron et filiis eius: Sic benedicetis filiis Israel et dicetis eis:</span> <span class="verse"><a name="24">24</a>"Benedicat tibi Dominus et custodiat te!</span> <span class="verse"><a name="25">25</a>Illuminet Dominus faciem suam super te et misereatur tui!</span> <span class="verse"><a name="26">26</a>Convertat Dominus vultum suum ad te et det tibi pacem!".</span> <span class="verse"><a name="27">27</a>Invocabuntque nomen meum super filios Israel, et ego benedicam eis ".</span> </p></div</div></div></body></html>