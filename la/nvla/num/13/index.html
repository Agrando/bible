<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 13</strong></div><p><span class="verse"><a name="1">1</a>Ibi locutus est Dominus ad Moysen dicens:</span> <span class="verse"><a name="2">2</a>" Mitte vi ros, qui considerent terram Chanaan, quam daturus sum filiis Israel, singulos de singulis tribubus ex principibus ".</span> <span class="verse"><a name="3">3</a>Fecit Moyses quod Dominus imperaverat, de deserto Pharan mittens principes viros, quorum ista sunt nomina:</span> <span class="verse"><a name="4">4</a>de tribu Ruben Sammua filium Zacchur,</span> <span class="verse"><a name="5">5</a>de tribu Simeon Saphat filium Hori,</span> <span class="verse"><a name="6">6</a>de tribu Iudae Chaleb filium Iephonne,</span> <span class="verse"><a name="7">7</a>de tribu Issachar Igal filium Ioseph,</span> <span class="verse"><a name="8">8</a>de tribu Ephraim Osee filium Nun,</span> <span class="verse"><a name="9">9</a>de tribu Beniamin Phalti filium Raphu,</span> <span class="verse"><a name="10">10</a>de tribu Zabulon Geddiel filium Sodi,</span> <span class="verse"><a name="11">11</a>de tribu Ioseph, tribu Manasse, Gaddi filium Susi,</span> <span class="verse"><a name="12">12</a>de tribu Dan Ammiel filium Gemalli,</span> <span class="verse"><a name="13">13</a>de tribu Aser Sthur filium Michael,</span> <span class="verse"><a name="14">14</a>de tribu Nephthali Nahabi filium Vaphsi,</span> <span class="verse"><a name="15">15</a>de tribu Gad Guel filium Machi.</span> <span class="verse"><a name="16">16</a>Haec sunt nomina virorum, quos misit Moyses ad considerandam terram. Vocavitque Osee filium Nun Iosue.</span> <span class="verse"><a name="17">17</a>Misit ergo eos Moyses ad considerandam terram Chanaan et dixit ad eos: " Ascendite per Nageb. Cumque veneritis ad montes,</span> <span class="verse"><a name="18">18</a>considerate terram, qualis sit, et populum, qui habitator est eius, utrum fortis sit an infirmus, si pauci numero an plures;</span> <span class="verse"><a name="19">19</a>ipsa terra bona an mala, urbes quales, absque muris an muratae;</span> <span class="verse"><a name="20">20</a>humus pinguis an sterilis, nemorosa an absque arboribus. Confortamini et afferte nobis de fructibus terrae ". Erat autem tempus, quando iam praecoquae uvae vesci possunt.</span> <span class="verse"><a name="21">21</a>Cumque ascendissent, exploraverunt terram a deserto Sin usque Rohob in introitu Emath.</span> <span class="verse"><a name="22">22</a>Ascenderuntque ad Nageb et venerunt in Hebron, ubi erant Ahiman et Sesai et Tholmai filii Enac. Nam Hebron septem annis ante Tanim urbem Aegypti condita est.</span> <span class="verse"><a name="23">23</a>Pergentesque usque ad Nehelescol absciderunt palmitem cum uva sua, quem portaverunt in vecte duo viri. De malis quoque granatis et de ficis loci illius tulerunt,</span> <span class="verse"><a name="24">24</a>qui appellatus est Nehelescol, eo quod botrum portassent inde filii Israel.</span> <span class="verse"><a name="25">25</a>Reversique exploratores terrae post quadraginta dies, omni regione circuita,</span> <span class="verse"><a name="26">26</a>venerunt ad Moysen et Aaron et ad omnem coetum filiorum Israel in desertum Pharan, quod est in Cades. Locutique eis et omni congregationi ostenderunt fructus terrae</span> <span class="verse"><a name="27">27</a>et narraverunt dicentes: " Venimus in terram, ad quam misisti nos, quae re vera fluit lacte et melle, ut ex his fructibus cognosci potest.</span> <span class="verse"><a name="28">28</a>Sed cultores fortissimos habet et urbes grandes atque muratas. Stirpem Enac vidimus ibi;</span> <span class="verse"><a name="29">29</a>Amalec habitat in Nageb, Hetthaeus et Iebusaeus et Amorraeus in montanis, Chananaeus vero moratur iuxta mare et circa fluenta Iordanis ".</span> <span class="verse"><a name="30">30</a>Inter haec Chaleb compescens murmur populi, qui oriebatur contra Moysen, ait: " Ascendamus et possideamus terram, quoniam poterimus obtinere eam ".</span> <span class="verse"><a name="31">31</a>Alii vero, qui fuerant cum eo, dicebant: " Nequaquam ad hunc populum valemus ascendere, quia fortior nobis est ".</span> <span class="verse"><a name="32">32</a>Detraxeruntque terrae, quam inspexerant, apud filios Israel dicentes: " Terra, quam lustravimus, devorat habitatores suos; populus, quem aspeximus, procerae staturae est;</span> <span class="verse"><a name="33">33</a>ibi vidimus gigantes, filios Enac de genere giganteo, quibus comparati quasi locustae videbamur ".</span> </p></div</div></div></body></html>