<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 17</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Praecipe Eleazaro filio Aaron sacerdoti, ut tollat turibula, quae iacent in incendio, et ignem huc illucque dispergat, quoniam sanctificata sunt</span> <span class="verse"><a name="3">3</a>in mortibus peccatorum; producatque ea in laminas et affigat altari, eo quod attulerunt ea Domino, et sanctificata sunt, ut sint pro signo filiis Israel ".</span> <span class="verse"><a name="4">4</a>Tulit ergo Eleazar sacerdos turibula aenea, in quibus obtulerant hi, quos incendium devoravit, et produxit ea in laminas affigens altari,</span> <span class="verse"><a name="5">5</a>ut haberent postea filii Israel, quibus commonerentur, ne quis accedat alienigena et, qui non est de semine Aaron, ad offerendum incensum Domino, ne patiatur sicut passus est Core et omnis congregatio eius, loquente Domino ad Moysen.</span> <span class="verse"><a name="6">6</a>Murmuravit autem omnis congregatio filiorum Israel sequenti die contra Moysen et Aaron dicens: " Vos interfecistis populum Domini ".</span> <span class="verse"><a name="7">7</a>Cumque oriretur seditio contra Moysen et Aaron, converterunt se ad tabernaculum conventus; quod operuit nubes, et apparuit gloria Domini.</span> <span class="verse"><a name="8">8</a>Moyses et Aaron venerunt ante tabernaculum conventus.</span> <span class="verse"><a name="9">9</a>Dixitque Dominus ad Moysen:</span> <span class="verse"><a name="10">10</a>" Recedite de medio congregationis huius, nam extemplo delebo eos ". Et ceciderunt in faciem suam.</span> <span class="verse"><a name="11">11</a>Dixit Moyses ad Aaron: " Tolle turibulum et, hausto igne de altari, mitte incensum desuper pergens cito ad populum, ut expies pro eis; iam enim egressa est ira a Domino, et plaga desaevit ".</span> <span class="verse"><a name="12">12</a>Quod cum fecisset Aaron et cucurrisset ad mediam congregationem, quam iam vastabat plaga, obtulit thymiama et expiavit pro populo;</span> <span class="verse"><a name="13">13</a>et stetit inter mortuos ac viventes, et plaga cessavit.</span> <span class="verse"><a name="14">14</a>Fuerunt autem, qui percussi sunt, quattuordecim milia hominum et septingenti, absque his, qui perierant in seditione Core.</span> <span class="verse"><a name="15">15</a>Reversusque est Aaron ad Moysen ad ostium tabernaculi conventus, postquam quievit interitus.</span> <span class="verse"><a name="16">16</a>Et locutus est Dominus ad Moysen dicens:</span> <span class="verse"><a name="17">17</a>" Loquere ad filios Israel et accipe ab eis virgas singulas per cognationes suas, a cunctis principibus tribuum virgas duodecim, et uniuscuiusque nomen superscribes virgae suae.</span> <span class="verse"><a name="18">18</a>Nomen autem Aaron scribes in virga Levi, et una virga cunctas seorsum familias continebit.</span> <span class="verse"><a name="19">19</a>Ponesque eas in tabernaculo conventus coram testimonio, ubi conveniam cum vobis.</span> <span class="verse"><a name="20">20</a>Quem ex his elegero, germinabit virga eius; et cohibebo a me querimonias filiorum Israel, quibus contra vos murmurant ".</span> <span class="verse"><a name="21">21</a>Locutusque est Moyses ad filios Israel, et dederunt ei omnes principes virgas per singulas tribus; fueruntque virgae duodecim, et virga Aaron in medio earum.</span> <span class="verse"><a name="22">22</a>Quas cum posuisset Moyses coram Domino in tabernaculo testimonii,</span> <span class="verse"><a name="23">23</a>sequenti die regressus invenit germinasse virgam Aaron in domo Levi; et turgentibus gemmis eruperant flores, qui, foliis dilatatis, in amygdalas deformati sunt.</span> <span class="verse"><a name="24">24</a>Protulit ergo Moyses omnes virgas de conspectu Domini ad cunctos filios Israel; videruntque et receperunt singuli virgas suas.</span> <span class="verse"><a name="25">25</a>Dixitque Dominus ad Moysen: " Refer virgam Aaron coram testimonio, ut servetur ibi in signum rebellium filiorum Israel, et quiescant querelae eorum a me, ne moriantur ".</span> <span class="verse"><a name="26">26</a>Fecitque Moyses, sicut praeceperat Dominus.</span> <span class="verse"><a name="27">27</a>Dixerunt autem filii Israel ad Moysen: " Ecce consumpti sumus, perimus, omnes perimus!</span> <span class="verse"><a name="28">28</a>Quicumque accedit ad habitaculum Domini, moritur. Num usque ad internecionem cuncti delendi sumus? ".</span> </p></div</div></div></body></html>