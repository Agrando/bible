<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 4</strong></div><p><span class="verse"><a name="1">1</a>Locutusque est Dominus ad Moysen et Aaron dicens:</span> <span class="verse"><a name="2">2</a>" Tolle summam filiorum Caath de medio Levitarum per familias et domos suas</span> <span class="verse"><a name="3">3</a>a tricesimo anno et supra usque ad quinquagesimum annum omnium, qui ingrediuntur, ut stent et ministrent in tabernaculo conventus.</span> <span class="verse"><a name="4">4</a>Hic est cultus filiorum Caath in tabernaculo conventus: sanctum sanctorum.</span> <span class="verse"><a name="5">5</a>Ingredientur Aaron et filii eius, quando movenda sunt castra, et deponent velum, quod pendet ante fores, involventque eo arcam testimonii;</span> <span class="verse"><a name="6">6</a>et operient rursum velamine pellium delphini extendentque desuper pallium totum hyacinthinum et inducent vectes.</span> <span class="verse"><a name="7">7</a>Mensam quoque propositionis involvent hyacinthino pallio et ponent cum ea acetabula et phialas, cyathos et crateras ad liba fundenda; panes semper in ea erunt.</span> <span class="verse"><a name="8">8</a>Extendentque desuper pallium coccineum, quod rursum operient velamento pellium delphini et inducent vectes.</span> <span class="verse"><a name="9">9</a>Sument et pallium hyacinthinum, quo operient candelabrum cum lucernis et forcipibus suis et emunctoriis et cunctis vasis olei, quae ad concinnandas lucernas necessaria sunt;</span> <span class="verse"><a name="10">10</a>et super omnia ponent operimentum pellium delphini et ponent super feretrum.</span> <span class="verse"><a name="11">11</a>Nec non et altare aureum involvent hyacinthino vestimento et extendent desuper operimentum pellium delphini et inducent vectes.</span> <span class="verse"><a name="12">12</a>Omnia vasa, quibus ministratur in sanctuario, involvent hyacinthino pallio; et extendent desuper operimentum pellium delphini ponentque super feretrum.</span> <span class="verse"><a name="13">13</a>Sed et altare mundabunt cinere et involvent illud purpureo vestimento;</span> <span class="verse"><a name="14">14</a>ponentque super illud omnia vasa, quibus in ministerio eius utuntur, id est ignium receptacula, fuscinulas ac vatilla et pateras. Cuncta vasa altaris operient simul velamine pellium delphini et inducent vectes.</span> <span class="verse"><a name="15">15</a>Cumque involverint Aaron et filii eius sanctuarium et omnia vasa eius in commotione castrorum, tunc intrabunt filii Caath, ut portent involuta, et non tangent sanctuarium, ne moriantur. Ista sunt onera filiorum Caath in tabernaculo conventus.</span> <span class="verse"><a name="16">16</a>Ad curam Eleazari filii Aaron sacerdotis pertinet oleum ad concinnandas lucernas et gratissimum incensum et oblatio, quae semper offertur, et oleum unctionis et quidquid ad cultum habitaculi pertinet omniumque vasorum, quae in sanctuario sunt ".</span> <span class="verse"><a name="17">17</a>Locutusque est Dominus ad Moysen et Aaron dicens:</span> <span class="verse"><a name="18">18</a>" Nolite perdere populum Caath de medio Levitarum,</span> <span class="verse"><a name="19">19</a>sed hoc facite eis, ut vivant et non moriantur, quando appropinquant ad sancta sanctorum: Aaron et filii eius intrabunt ipsique disponent opera singulorum et divident quid portare quis debeat.</span> <span class="verse"><a name="20">20</a>Non intrabunt ad videndum, nec puncto quidem, sanctuarium; alioquin morientur ".</span> <span class="verse"><a name="21">21</a>Locutusque est Dominus ad Moysen dicens:</span> <span class="verse"><a name="22">22</a>" Tolle summam etiam filiorum Gerson per domos ac familias et cognationes suas;</span> <span class="verse"><a name="23">23</a>a triginta annis et supra usque ad annos quinquaginta numera omnes, qui ingrediuntur et ministrant in tabernaculo conventus.</span> <span class="verse"><a name="24">24</a>Hoc est officium familiarum Gersonitarum,</span> <span class="verse"><a name="25">25</a>ut portent cortinas habitaculi, tabernaculum conventus, operimentum eius et super illud velamen delphini velumque, quod pendet in introitu tabernaculi conventus,</span> <span class="verse"><a name="26">26</a>cortinas atrii et velum in introitu atrii, quod est circa habitaculum et altare, funiculos et vasa ministerii, omnia, quae facta sunt, ut eis laborent.</span> <span class="verse"><a name="27">27</a>Iubente Aaron et filiis eius, portabunt filii Gerson, et scient singuli cui debeant oneri mancipari.</span> <span class="verse"><a name="28">28</a>Hic est cultus familiarum Gersonitarum in tabernaculo conventus; eruntque sub manu Ithamar filii Aaron sacerdotis.</span> <span class="verse"><a name="29">29</a>Filios quoque Merari per familias et domos patrum suorum recensebis</span> <span class="verse"><a name="30">30</a>a triginta annis et supra usque ad annos quinquaginta, omnes, qui ingrediuntur ad officium ministerii sui et cultum tabernaculi conventus.</span> <span class="verse"><a name="31">31</a>Haec sunt onera eorum: portabunt tabulas habitaculi et vectes eius, columnas ac bases earum,</span> <span class="verse"><a name="32">32</a>columnas quoque atrii per circuitum cum basibus et paxillis et funibus suis; omnia vasa et supellectilem ad numerum accipient sicque portabunt.</span> <span class="verse"><a name="33">33</a>Hoc est officium familiarum Meraritarum et ministerium in tabernaculo conventus; eruntque sub manu Ithamar filii Aaron sacerdotis ".</span> <span class="verse"><a name="34">34</a>Recensuerunt igitur Moyses et Aaron et principes synagogae filios Caath per cognationes et domos patrum suorum</span> <span class="verse"><a name="35">35</a>a triginta annis et supra usque ad annum quinquagesimum, omnes, qui ingrediuntur ad ministerium tabernaculi conventus;</span> <span class="verse"><a name="36">36</a>et inventi sunt duo milia septingenti quinquaginta.</span> <span class="verse"><a name="37">37</a>Hic est numerus familiarum Caath, qui ministrant in tabernaculo conventus: hos numeravit Moyses et Aaron iuxta sermonem Domini per manum Moysi.</span> <span class="verse"><a name="38">38</a>Numerati sunt et filii Gerson per cognationes et domos patrum suorum</span> <span class="verse"><a name="39">39</a>a triginta annis et supra usque ad quinquagesimum annum, omnes, qui ingrediuntur, ut ministrent in tabernaculo conventus;</span> <span class="verse"><a name="40">40</a>et inventi sunt secundum familias et domus patrum suorum duo milia sescenti triginta.</span> <span class="verse"><a name="41">41</a>Hic est numerus Gersonitarum, omnes, qui ministrant in tabernaculo conventus, quos numeraverunt Moy ses et Aaron iuxta verbum Domini.</span> <span class="verse"><a name="42">42</a>Numeratae sunt et familiae filiorum Merari per cognationes et domos patrum suorum</span> <span class="verse"><a name="43">43</a>a triginta annis et supra usque ad annum quinquagesimum, omnes, qui ingrediuntur ad explendos ritus tabernaculi conventus;</span> <span class="verse"><a name="44">44</a>et inventi sunt tria milia ducenti.</span> <span class="verse"><a name="45">45</a>Hic est numerus familiarum filiorum Merari, quos recensuerunt Moyses et Aaron iuxta imperium Domini per manum Moysi.</span> <span class="verse"><a name="46">46</a>Omnes, qui recensiti sunt de Levitis et quos recenseri fecit ad nomen Moyses et Aaron et principes Israel per cognationes et domos patrum suorum</span> <span class="verse"><a name="47">47</a>a triginta annis et supra usque ad annum quinquagesimum ingredientes ad ministerium tabernaculi et onera portanda in tabernaculo conventus,</span> <span class="verse"><a name="48">48</a>fuerunt simul octo milia quingenti octoginta. 49 Iuxta verbum Domini per manum Moysi recensuit eos unumquemque iuxta officium et onera sua, sicut praeceperat ei Dominus.</span> </p></div</div></div></body></html>