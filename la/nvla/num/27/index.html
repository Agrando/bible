<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 27</strong></div><p><span class="verse"><a name="1">1</a>Accesserunt autem filiae Sal phaad filii Hepher filii Ga laad filii Machir filii Manasse, e cognationibus Manasse, qui fuit filius Ioseph, quarum sunt nomina: Maala et Noa et Hegla et Melcha et Thersa.</span> <span class="verse"><a name="2">2</a>Steteruntque coram Moyse et Eleazaro sacerdote et principibus et cuncta congregatione ad ostium tabernaculi conventus atque dixerunt:</span> <span class="verse"><a name="3">3</a>" Pater noster mortuus est in deserto, nec fuit in seditione, quae concitata est contra Dominum sub Core, sed in peccato suo mortuus est; hic non habuit mares filios.</span> <span class="verse"><a name="4">4</a>Cur tollitur nomen illius de familia sua, quia non habuit filium? Date nobis possessionem inter fratres patris nostri ".</span> <span class="verse"><a name="5">5</a>Rettulitque Moyses causam earum ad iudicium Domini,</span> <span class="verse"><a name="6">6</a>qui dixit ad eum:</span> <span class="verse"><a name="7">7</a>" Iustam rem postulant filiae Salphaad. Da eis possessionem inter fratres patris sui, et ei in hereditatem succedant.</span> <span class="verse"><a name="8">8</a>Ad filios autem Israel loqueris haec: Homo cum mortuus fuerit absque filio, ad filiam eius transibit hereditas;</span> <span class="verse"><a name="9">9</a>si filiam non habuerit, habebit successores fratres suos.</span> <span class="verse"><a name="10">10</a>Quod si et fratres non fuerint, dabitis hereditatem fratribus patris eius.</span> <span class="verse"><a name="11">11</a>Sin autem nec patruos habuerit, dabitur hereditas illi, qui ei proximus est e cognatione sua; possidebitque eam. Eritque hoc filiis Israel sanctum lege perpetua, sicut praecepit Dominus Moysi ".</span> <span class="verse"><a name="12">12</a>Dixit quoque Dominus ad Moysen: " Ascende in montem istum Abarim et contemplare inde terram, quam daturus sum filiis Israel.</span> <span class="verse"><a name="13">13</a>Cumque videris eam, ibis et tu ad populum tuum, sicut ivit frater tuus Aaron,</span> <span class="verse"><a name="14">14</a>quia offendistis me in deserto Sin in contradictione congregationis, nec sanctificare me voluistis coram ea super aquas ". Hae sunt aquae Meribathcades deserti Sin.</span> <span class="verse"><a name="15">15</a>Cui respondit Moyses:</span> <span class="verse"><a name="16">16</a>" Provideat Dominus, Deus spirituum omnis carnis, hominem, qui sit super congregationem hanc</span> <span class="verse"><a name="17">17</a>et possit exire et intrare ante eos et educere eos vel introducere, ne sit populus Domini sicut oves absque pastore ".</span> <span class="verse"><a name="18">18</a>Dixitque Dominus ad eum: " Tolle Iosue filium Nun, virum in quo est spiritus; et pone manum tuam super eum,</span> <span class="verse"><a name="19">19</a>quem statues coram Eleazaro sacerdote et omni congregatione et dabis ei praecepta, cunctis videntibus,</span> <span class="verse"><a name="20">20</a>et partem gloriae tuae, ut audiat eum omnis synagoga filiorum Israel.</span> <span class="verse"><a name="21">21</a>Stabit coram Eleazaro sacerdote, qui pro eo iudicium Urim consulet Dominum. Ad verbum eius egredietur et ingredietur ipse et omnes filii Israel cum eo, cuncta congregatio ".</span> <span class="verse"><a name="22">22</a>Fecit Moyses, ut praeceperat Dominus. Cumque tulisset Iosue, statuit eum coram Eleazaro sacerdote et omni frequentia populi;</span> <span class="verse"><a name="23">23</a>et, impositis capiti eius manibus, constituit eum, sicut mandaverat Dominus per manum Moysi.</span> </p></div</div></div></body></html>