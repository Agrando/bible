<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 35</strong></div><p><span class="verse"><a name="1">1</a>Haec quoque locutus est Do minus ad Moysen in campe stribus Moab supra Iordanem contra Iericho:</span> <span class="verse"><a name="2">2</a>" Praecipe filiis Israel, ut dent Levitis de possessionibus suis urbes ad habitandum et suburbana earum per circuitum,</span> <span class="verse"><a name="3">3</a>ut ipsi in oppidis maneant, et suburbana sint pecoribus ac substantiae et omnibus animalibus eorum;</span> <span class="verse"><a name="4">4</a>quae a muris civitatum forinsecus per circuitum mille cubitos spatio tendentur.</span> <span class="verse"><a name="5">5</a>Et mensurabitis extra civitatem contra orientem duo milia cubitorum, et contra meridiem similiter duo milia, ad mare quoque, quod respicit ad occidentem, eadem mensura erit, et septentrionalis plaga aequali termino finietur; eruntque urbes in medio et foris suburbana.</span> <span class="verse"><a name="6">6</a>De ipsis autem oppidis, quae Levitis dabitis, sex erunt in fugitivorum auxilia separata, ut fugiat ad ea, qui nesciens fuderit sanguinem; et, exceptis his, alia quadraginta duo oppida dabitis,</span> <span class="verse"><a name="7">7</a>id est simul quadraginta octo cum suburbanis suis.</span> <span class="verse"><a name="8">8</a>Ipsaeque urbes, quas dabitis de possessionibus filiorum Israel, ab his, qui plus habent, plures auferetis, et, qui minus, pauciores; singuli iuxta mensuram hereditatis suae dabunt oppida Levitis ".</span> <span class="verse"><a name="9">9</a>Ait Dominus ad Moysen:</span> <span class="verse"><a name="10">10</a>" Loquere filiis Israel et dices ad eos: Quando transgressi fueritis Iordanem in terram Chanaan,</span> <span class="verse"><a name="11">11</a>eligetis urbes, quae esse debeant in praesidia fugitivorum, qui nolentes sanguinem fuderint;</span> <span class="verse"><a name="12">12</a>erunt vobis urbes refugii contra ultorem, et occisor non morietur, donec stet in conspectu congregationis, et causa illius iudicetur.</span> <span class="verse"><a name="13">13</a>De ipsis autem sex urbibus, quae ad fugitivorum subsidia separantur,</span> <span class="verse"><a name="14">14</a>tres erunt trans Iordanem et tres in terra Chanaan,</span> <span class="verse"><a name="15">15</a>tam filiis Israel quam advenis atque peregrinis, ut confugiat ad eas sex, qui nolens sanguinem fuderit.</span> <span class="verse"><a name="16">16</a>Si quis ferro percusserit, et mortuus fuerit, qui percussus est, reus erit homicidii et ipse morietur.</span> <span class="verse"><a name="17">17</a>Si lapidem mortiferum iecerit, et ictus occiderit, similiter punietur.</span> <span class="verse"><a name="18">18</a>Si ligno mortifero percusserit eum et interfecerit, homicida est; ipse morte punietur.</span> <span class="verse"><a name="19">19</a>Ultor sanguinis homicidam interficiet: statim ut apprehenderit eum, interficiet.</span> <span class="verse"><a name="20">20</a>Si per odium quis hominem impulerit vel iecerit quippiam in eum per insidias</span> <span class="verse"><a name="21">21</a>aut, cum esset inimicus, manu percusserit, et ille mortuus fuerit, percussor homicidii reus erit: ultor sanguinis statim ut invenerit eum, iugulabit.</span> <span class="verse"><a name="22">22</a>Quod si fortuitu et absque odio eum percusserit vel quidpiam in eum iecerit absque insidiis,</span> <span class="verse"><a name="23">23</a>vel quemlibet lapidem mortiferum in eum devolverit, cum eum non vidisset, et ille mortuus est, quamvis eum non oderit nec quaesierit ei malum,</span> <span class="verse"><a name="24">24</a>iudicabit congregatio inter percussorem et ultorem sanguinis secundum has regulas</span> <span class="verse"><a name="25">25</a>et liberabit occisorem de manu ultoris sanguinis et reducet in civitatem refugii, ad quam confugerat, manebitque ibi, donec sacerdos magnus, qui oleo sancto unctus est, moriatur.</span> <span class="verse"><a name="26">26</a>Si interfector extra fines civitatis refugii, in quam confugerat, exierit,</span> <span class="verse"><a name="27">27</a>et invenerit eum ultor sanguinis ibi et interfecerit, absque noxa erit, qui eum occiderit;</span> <span class="verse"><a name="28">28</a>debuerat enim profugus usque ad mortem pontificis in civitate refugii residere. Postquam autem ille obierit, homicida revertetur in terram suam.</span> <span class="verse"><a name="29">29</a>Haec erunt vobis in legitima iudicii pro generationibus vestris, in cunctis habitationibus vestris.</span> <span class="verse"><a name="30">30</a>Homicida sub testibus occidetur; ad unius testimonium nullus ad mortem condemnabitur.</span> <span class="verse"><a name="31">31</a>Non accipietis pretium pro eo, qui reus est sanguinis, sed morietur.</span> <span class="verse"><a name="32">32</a>Neque accipietis pretium, ut fugiat in civitatem refugii sui, ut revertatur et habitet in terra ante mortem sacerdotis.</span> <span class="verse"><a name="33">33</a>Non polluetis terram habitationis vestrae, quia sanguis polluit terram, nec aliter expiari potest nisi per eius sanguinem, qui alterius sanguinem fuderit.</span> <span class="verse"><a name="34">34</a>Non maculabitis terram habitationis vestrae, me commorante vobiscum. Ego enim sum Dominus, qui habito inter filios Israel ".</span> </p></div</div></div></body></html>