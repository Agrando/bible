<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 9</strong></div><p><span class="verse"><a name="1">1</a>Locutus est Dominus ad Moy sen in deserto Sinai anno secun do, postquam egressi sunt de terra Aegypti, mense primo dicens:</span> <span class="verse"><a name="2">2</a>" Faciant filii Israel Pascha in tempore suo</span> <span class="verse"><a name="3">3</a>quarta decima die mensis huius ad vesperam iuxta omnia praecepta et iustificationes eius ".</span> <span class="verse"><a name="4">4</a>Praecepitque Moyses filiis Israel, ut facerent Pascha.</span> <span class="verse"><a name="5">5</a>Qui fecerunt tempore suo quarta decima die mensis ad vesperam in deserto Sinai; iuxta omnia, quae mandaverat Dominus Moysi, fecerunt filii Israel.</span> <span class="verse"><a name="6">6</a>Ecce autem quidam immundi super animam hominis, qui non poterant facere Pascha in die illo, accedentes ad Moysen et Aaron</span> <span class="verse"><a name="7">7</a>dixerunt ei: " Immundi sumus super animam hominis; quare fraudamur, ut non valeamus oblationem offerre Domino in tempore suo inter filios Israel? ".</span> <span class="verse"><a name="8">8</a>Quibus respondit Moyses: " State, ut consulam quid praecipiat Dominus de vobis ".</span> <span class="verse"><a name="9">9</a>Locutusque est Dominus ad Moysen dicens:</span> <span class="verse"><a name="10">10</a>" Loquere filiis Israel: Homo, qui fuerit immundus super anima, sive in via procul in gente vestra, faciat Pascha Domino</span> <span class="verse"><a name="11">11</a>in mense secundo quarta decima die mensis ad vesperam; cum azymis et lactucis agrestibus comedent illud,</span> <span class="verse"><a name="12">12</a>non relinquent ex eo quippiam usque mane et os eius non confringent: omnem ritum Pascha observabunt.</span> <span class="verse"><a name="13">13</a>Si quis autem et mundus est et in itinere non fuit et tamen non fecit Pascha, exterminabitur anima illa de populis suis, quia sacrificium Domino non obtulit tempore suo: peccatum suum ipse portabit.</span> <span class="verse"><a name="14">14</a>Peregrinus quoque et advena, si fuerint apud vos, facient Pascha Domino iuxta praecepta et iustificationes eius; praeceptum idem erit apud vos tam advenae quam indigenae ".</span> <span class="verse"><a name="15">15</a>Igitur die, qua erectum est habitaculum, operuit nubes habitaculum, tabernaculum testimonii; a vespere autem super habitaculum erat quasi species ignis usque mane.</span> <span class="verse"><a name="16">16</a>Sic fiebat iugiter: per diem operiebat illud nubes, et per noctem quasi species ignis.</span> <span class="verse"><a name="17">17</a>Cumque ablata fuisset nubes, quae tabernaculum protegebat, tunc proficiscebantur filii Israel; et in loco, ubi stetisset nubes, ibi castrametabantur.</span> <span class="verse"><a name="18">18</a>Ad imperium Domini proficiscebantur et ad imperium illius castrametabantur. Cunctis diebus, quibus stabat nubes super habitaculum, manebant in eodem loco.</span> <span class="verse"><a name="19">19</a>Et si evenisset ut multo tempore maneret super illud, erant filii Israel in excubiis Domini et non proficiscebantur;</span> <span class="verse"><a name="20">20</a>si diebus paucis fuisset nubes super habitaculum, ad imperium Domini erigebant tentoria et ad imperium illius deponebant.</span> <span class="verse"><a name="21">21</a>Si fuisset nubes a vespere usque mane et statim diluculo habitaculum reliquisset, proficiscebantur; et si post diem et noctem recessisset, dissipabant tentoria.</span> <span class="verse"><a name="22">22</a>Si vero biduo aut uno mense vel longiore tempore fuisset super habitaculum, manebant filii Israel in eodem loco et non proficiscebantur. Statim autem ut recessisset, movebant castra.</span> <span class="verse"><a name="23">23</a>Per verbum Domini figebant tentoria et per verbum illius proficiscebantur; erantque in excubiis Domini iuxta imperium eius per manum Moysi.</span> </p></div</div></div></body></html>