<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 30</strong></div><p><span class="verse"><a name="1">1</a>Narravitque Moyses filiis Israel omnia, quae ei Dominus imperarat,</span> <span class="verse"><a name="2">2</a>et locutus est ad principes tribuum filiorum Israel: " Iste est sermo, quem praecepit Dominus:</span> <span class="verse"><a name="3">3</a>Si quis virorum votum Domino voverit aut se constrinxerit iuramento, non faciet irritum verbum suum, sed omne, quod promisit, implebit.</span> <span class="verse"><a name="4">4</a>Mulier, si quippiam voverit Domino aut se constrinxerit iuramento, quae est in domo patris sui et in aetate adhuc puellari,</span> <span class="verse"><a name="5">5</a>si cognoverit pater votum, quod pollicita est, aut iuramentum, quo ligavit animam suam, et tacuerit, voti rea erit; quidquid pollicita est aut iuravit, opere complebit.</span> <span class="verse"><a name="6">6</a>Sin autem, quo die audierit contradixerit pater, et vota et iuramenta eius irrita erunt; et propitius erit ei Dominus, eo quod contradixerit pater.</span> <span class="verse"><a name="7">7</a>Si maritum habuerit et voverit aliquid, aut semel de ore eius verbum egrediens animam eius ligaverit iuramento,</span> <span class="verse"><a name="8">8</a>quo die audierit vir eius et non contradixerit, voti rea erit reddetque, quodcumque promiserat.</span> <span class="verse"><a name="9">9</a>Sin autem, quo die audierit contradixerit, irritas facit pollicitationes eius verbaque, quibus obstrinxerat animam suam; et propitius erit ei Dominus.</span> <span class="verse"><a name="10">10</a>Vidua et repudiata, quidquid voverint, reddent.</span> <span class="verse"><a name="11">11</a>Uxor in domo viri cum se voto constrinxerit aut iuramento,</span> <span class="verse"><a name="12">12</a>si audierit vir et tacuerit nec contradixerit sponsioni, reddet, quodcumque promiserat.</span> <span class="verse"><a name="13">13</a>Sin autem extemplo contradixerit, non tenebitur promissionis rea, quia maritus contradixit, et Dominus ei propitius erit.</span> <span class="verse"><a name="14">14</a>Si voverit aut iuramento se constrinxerit, ut per ieiunium affligat animam suam, in arbitrio viri erit, ut faciat sive non faciat.</span> <span class="verse"><a name="15">15</a>Quod si audiens vir tacuerit et de die in diem distulerit sententiam, quidquid voverat atque promiserat, reddet, quia, quo die audierat, tacuit.</span> <span class="verse"><a name="16">16</a>Sin autem contradixerit, postquam rescivit, portabit ipse iniquitatem eius ".</span> <span class="verse"><a name="17">17</a>Istae sunt leges, quas constituit Dominus Moysi inter virum et uxorem, inter patrem et filiam, quae in puellari adhuc aetate manet in parentis domo.</span> </p></div</div></div></body></html>