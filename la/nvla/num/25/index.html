<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 25</strong></div><p><span class="verse"><a name="1">1</a>Morabatur autem Israel in Settim, et incepit populus fornicari cum filiabus Moab,</span> <span class="verse"><a name="2">2</a>quae vocaverunt populum ad sacrificia deorum suorum. Et illi comederunt et adoraverunt deos earum;</span> <span class="verse"><a name="3">3</a>et adhaesit Israel Baalphegor. Et iratus Dominus</span> <span class="verse"><a name="4">4</a>ait ad Moysen: " Tolle cunctos principes populi et suspende eos coram Domino contra solem in patibulis, ut avertatur furor meus ab Israel ".</span> <span class="verse"><a name="5">5</a>Dixitque Moyses ad iudices Israel: " Occidat unusquisque proximos suos, qui adhaeserunt Baalphegor ".</span> <span class="verse"><a name="6">6</a>Et ecce unus de filiis Israel intravit coram fratribus suis ad Madianitin, vidente Moyse et omni turba filiorum Israel, qui flebant ante fores tabernaculi conventus.</span> <span class="verse"><a name="7">7</a>Quod cum vidisset Phinees filius Eleazari filii Aaron sacerdotis, surrexit de medio congregationis et, arrepta lancea,</span> <span class="verse"><a name="8">8</a>ingressus est post virum Israelitem in cubiculum et perfodit ambos simul, virum scilicet et mulierem, in locis genitalibus; cessavitque plaga a filiis Israel.</span> <span class="verse"><a name="9">9</a>Et occisi sunt viginti quattuor milia hominum.</span> <span class="verse"><a name="10">10</a>Dixitque Dominus ad Moysen:</span> <span class="verse"><a name="11">11</a>" Phinees filius Eleazari filii Aaron sacerdotis avertit iram meam a filiis Israel, quia zelo meo commotus est in medio eorum, ut non ipse delerem filios Israel in zelo meo.</span> <span class="verse"><a name="12">12</a>Idcirco loquere ad eum: Ecce do ei pacem foederis mei,</span> <span class="verse"><a name="13">13</a>et erit tam ipsi quam semini eius pactum sacerdotii sempiternum, quia zelatus est pro Deo suo et expiavit scelus filiorum Israel ".</span> <span class="verse"><a name="14">14</a>Erat autem nomen viri Israelitae, qui occisus est cum Madianitide, Zamri filius Salu dux de cognatione et tribu Simeonis;</span> <span class="verse"><a name="15">15</a>porro mulier Madianitis, quae pariter interfecta est, vocabatur Cozbi filia Sur principis tribus in Madian.</span> <span class="verse"><a name="16">16</a>Locutusque est Dominus ad Moysen dicens:</span> <span class="verse"><a name="17">17</a>" Pugnate contra Madianitas et percutite eos,</span> <span class="verse"><a name="18">18</a>quia ipsi hostiliter egerunt contra vos et decepere insidiis per idolum Phegor et in negotio Cozbi filiae ducis Madian sororis eorum, quae percussa est in die plagae pro sacrilegio Phegor ".</span> </p></div</div></div></body></html>