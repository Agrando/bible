<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 18</strong></div><p><span class="verse"><a name="1">1</a>Dixitque Dominus ad Aaron: " Tu et filii tui et domus patris tui tecum portabitis iniquitatem sanctuarii; et tu et filii tui simul sustinebitis peccata sacerdotii vestri.</span> <span class="verse"><a name="2">2</a>Sed et fratres tuos de tribu Levi, tribum patris tui sume tecum, praestoque sint et ministrent tibi; tu autem et filii tui ministrabitis in tabernaculo testimonii.</span> <span class="verse"><a name="3">3</a>Excubabuntque Levitae ad praecepta tua et ad cuncta opera tabernaculi, ita dumtaxat ut ad vasa sanctuarii et ad altare non accedant, ne et illi moriantur, et vos pereatis simul.</span> <span class="verse"><a name="4">4</a>Sint autem tecum et excubent in custodiis tabernaculi conventus et in omni ministerio eius; alienigena non miscebitur vobis.</span> <span class="verse"><a name="5">5</a>Excubate in ministerio sanctuarii et in ministerio altaris, ne oriatur amplius indignatio super filios Israel.</span> <span class="verse"><a name="6">6</a>Ego sumpsi fratres vestros Levitas de medio filiorum Israel et tradidi donum Domino, ut serviant in ministeriis tabernaculi conventus.</span> <span class="verse"><a name="7">7</a>Tu autem et filii tui custodite sacerdotium vestrum et omnia, quae ad cultum altaris pertinent et intra velum sunt, administrabitis. Ministerium do vobis sacerdotium in donum; si quis externus accesserit, occidetur ".</span> <span class="verse"><a name="8">8</a>Locutusque est Dominus ad Aaron: " Ecce dedi tibi custodiam praelibationum mearum. Omnia, quae sanctificantur a filiis Israel, tradidi tibi et filiis tuis pro officio sacerdotali, legitima sempiterna.</span> <span class="verse"><a name="9">9</a>Haec ergo accipies de sanctis sanctorum, exceptis his, quae comburuntur: omnis oblatio et sacrificium pro peccato atque delicto, quod redditur mihi, sanctum sanctorum tuum erit et filiorum tuorum.</span> <span class="verse"><a name="10">10</a>In sanctuario comedes illud; mares tantum edent ex eo, quia consecratum est tibi.</span> <span class="verse"><a name="11">11</a>Praelibationem donorum, quae elevando obtulerint filii Israel, tibi dedi et filiis tuis ac filiabus tuis iure perpetuo: qui mundus est in domo tua, vescetur eis.</span> <span class="verse"><a name="12">12</a>Omnem medullam olei et vini ac frumenti quidquid offerunt primitiarum Domino, tibi dedi.</span> <span class="verse"><a name="13">13</a>Universa frugum initia, quas gignit humus et Domino deportantur, cedent in usus tuos: qui mundus est in domo tua, vescetur eis.</span> <span class="verse"><a name="14">14</a>Omne, quod ex voto reddiderint filii Israel, tuum erit.</span> <span class="verse"><a name="15">15</a>Quidquid primum erumpit e vulva cunctae carnis, quod offerunt Domino, sive ex hominibus sive de pecoribus fuerit, tui iuris erit; ita dumtaxat, ut hominis primogenitum et omne animal, quod immundum est, redimi facias.</span> <span class="verse"><a name="16">16</a>Cuius redemptio erit post unum mensem siclis argenti quinque pondere sanctuarii. Siclus viginti obolos habet.</span> <span class="verse"><a name="17">17</a>Primogenitum autem bovis vel ovis vel caprae non facies redimi, quia sanctificata sunt Domino; sanguinem tantum eorum fundes super altare et adipes adolebis in suavissimum odorem Domino.</span> <span class="verse"><a name="18">18</a>Carnes vero eorum in usum tuum cedent, sicut pectusculum elevatum et armus dexter tua erunt.</span> <span class="verse"><a name="19">19</a>Omnes praelibationes sanctas, quas offerunt filii Israel Domino, tibi dedi et filiis ac filiabus tuis iure perpetuo: pactum salis est sempiternum coram Domino tibi ac filiis tuis ".</span> <span class="verse"><a name="20">20</a>Dixitque Dominus ad Aaron: " In terra eorum nihil possidebitis nec habebitis partem inter eos: Ego pars et hereditas tua in medio filiorum Israel.</span> <span class="verse"><a name="21">21</a>Filiis autem Levi dedi omnes decimas Israelis in possessionem pro ministerio, quo serviunt mihi in tabernaculo conventus,</span> <span class="verse"><a name="22">22</a>ut non accedant ultra filii Israel ad tabernaculum conventus nec committant peccatum mortiferum.</span> <span class="verse"><a name="23">23</a>Solis filiis Levi mihi in tabernaculo conventus servientibus et portantibus peccata populi; legitimum sempiternum erit in generationibus vestris, et in medio filiorum Israel nihil aliud possidebunt.</span> <span class="verse"><a name="24">24</a>Decimas, quas filii Israel in praelibationem elevant Domino, dedi Levitis in possessionem. Propterea dixi eis: In medio filiorum Israel non habebitis possessionem ".</span> <span class="verse"><a name="25">25</a>Locutusque est Dominus ad Moysen dicens:</span> <span class="verse"><a name="26">26</a>" Praecipe Levitis atque denuntia: Cum acceperitis a filiis Israel decimas, quas dedi vobis, praelibationem earum elevabitis Domino, id est decimam partem decimae,</span> <span class="verse"><a name="27">27</a>ut reputetur vobis in praelibationem tam de areis quam de torcularibus.</span> <span class="verse"><a name="28">28</a>Sic de universis, quorum accipitis primitias a filiis Israel, elevate Domino: date Aaron sacerdoti.</span> <span class="verse"><a name="29">29</a>Omnia, quae offeretis ex decimis, in donaria Domini separabitis: optima et electa erunt.</span> <span class="verse"><a name="30">30</a>Dicesque ad eos: Si praeclara et meliora quaeque obtuleritis ex decimis, reputabitur vobis quasi de area et torculari dederitis fructus;</span> <span class="verse"><a name="31">31</a>et comedetis eas in omnibus locis vestris, tam vos quam familiae vestrae, quia pretium est pro ministerio, quo servitis in tabernaculo conventus.</span> <span class="verse"><a name="32">32</a>Et non peccabitis super hoc egregia vobis et pinguia reservantes, ne polluatis oblationes filiorum Israel et moriamini ".</span> </p></div</div></div></body></html>