<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/num/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/num">Numbers</a> &gt <strong>Chapter 15</strong></div><p><span class="verse"><a name="1">1</a>Locutus est Dominus ad Moysen dicens:</span> <span class="verse"><a name="2">2</a>" Loquere ad filios Israel et dices ad eos: Cum ingressi fueritis terram habitationis vestrae, quam ego dabo vobis,</span> <span class="verse"><a name="3">3</a>et feceritis oblationem Domino in holocaustum aut victimam vota solventes vel sponte offerentes munera aut in sollemnitatibus vestris adolentes odorem suavitatis Domino de bobus sive de ovibus,</span> <span class="verse"><a name="4">4</a>offeret, quicumque immolaverit victimam, sacrificium similae decimam partem ephi conspersae oleo, quod mensuram habebit quartam partem hin,</span> <span class="verse"><a name="5">5</a>et vinum ad liba fundenda eiusdem mensurae dabit in holocaustum sive in victimam per agnos singulos.</span> <span class="verse"><a name="6">6</a>Per arietes erit sacrificium similae duarum decimarum, quae conspersa sit oleo tertiae partis hin;</span> <span class="verse"><a name="7">7</a>et vinum ad libamentum tertiae partis eiusdem mensurae offeret in odorem suavitatis Domino.</span> <span class="verse"><a name="8">8</a>Quando vero de bobus feceris holocaustum aut hostiam, ut impleas votum vel pacificas victimas,</span> <span class="verse"><a name="9">9</a>dabis per singulos boves similae tres decimas conspersae oleo, quod habeat medium mensurae hin,</span> <span class="verse"><a name="10">10</a>et vinum ad liba fundenda eiusdem mensurae in oblationem suavissimi odoris Domino.</span> <span class="verse"><a name="11">11</a>Sic facies per singulos boves et arietes et agnos et capras.</span> <span class="verse"><a name="12">12</a>Secundum numerum victimarum quas offeretis, ita facietis singulis secundum numerum earum.</span> <span class="verse"><a name="13">13</a>Omnis indigena eodem ritu offeret sacrificium ignis in odorem suavitatis Domino.</span> <span class="verse"><a name="14">14</a>Et omnis peregrinus, qui habitat vobiscum vel qui commoratur in medio vestri in omnibus generationibus vestris, offeret sacrificium ignis in odorem suavitatis Domino eodem modo sicut et vos.</span> <span class="verse"><a name="15">15</a>Unum praeceptum erit tam vobis quam advenis pro omnibus generationibus vestris coram Domino.</span> <span class="verse"><a name="16">16</a>Una lex erit atque unum iudicium tam vobis quam advenis, qui vobiscum commorantur ".</span> <span class="verse"><a name="17">17</a>Locutus est Dominus ad Moysen dicens:</span> <span class="verse"><a name="18">18</a>" Loquere filiis Israel et dices ad eos: Cum veneritis in terram, quam dabo vobis,</span> <span class="verse"><a name="19">19</a>et comederitis de panibus regionis illius, separabitis donaria Domino</span> <span class="verse"><a name="20">20</a>de pulmento placentam. Sicut de areis donaria separatis,</span> <span class="verse"><a name="21">21</a>ita et de pulmentis dabitis ea Domino.</span> <span class="verse"><a name="22">22</a>Quod si per ignorantiam praeterieritis quidquam horum, quae locutus est Dominus ad Moysen</span> <span class="verse"><a name="23">23</a>et mandavit per eum ad vos a die, qua coepit iubere et ultra ad generationes vestras,</span> <span class="verse"><a name="24">24</a>si longe ab oculis congregationis, offeret congregatio vitulum de armento, holocaustum in odorem placabilem Domino et oblationem ac liba eius, ut caeremoniae postulant, hircumque pro peccato.</span> <span class="verse"><a name="25">25</a>Et expiabit sacerdos pro omni congregatione filiorum Israel, et dimittetur eis, quoniam non sponte peccaverunt, nihilominus offerentes sacrificium ignis Domino pro se et pro peccato atque errore suo.</span> <span class="verse"><a name="26">26</a>Et dimittetur universae plebi filiorum Israel et advenis, qui peregrinantur inter eos, quoniam culpa est omnis populi per ignorantiam.</span> <span class="verse"><a name="27">27</a>Quod si anima una nesciens peccaverit, offeret capram anniculam pro peccato suo.</span> <span class="verse"><a name="28">28</a>Et expiabit pro ea sacerdos, quod inscia peccaverit coram Domino; expiabit pro ea, et dimittetur illi.</span> <span class="verse"><a name="29">29</a>Tam indigenis quam advenis una lex erit omnium, qui peccaverint ignorantes.</span> <span class="verse"><a name="30">30</a>Anima vero, quae per superbiam aliquid commiserit, sive civis sit ille sive peregrinus, quoniam adversus Dominum rebellis fuit, peribit de populo suo.</span> <span class="verse"><a name="31">31</a>Verbum enim Domini contempsit et praeceptum illius fecit irritum; idcirco delebitur et portabit iniquitatem suam ".</span> <span class="verse"><a name="32">32</a>Factum est autem, cum essent filii Israel in solitudine et invenissent hominem colligentem ligna in die sabbati,</span> <span class="verse"><a name="33">33</a>obtulerunt eum Moysi et Aaron et universae congregationi,</span> <span class="verse"><a name="34">34</a>qui recluserunt eum in carcerem nescientes quid super eo facere deberent.</span> <span class="verse"><a name="35">35</a>Dixitque Dominus ad Moysen: " Morte moriatur homo iste; obruat eum lapidibus omnis turba extra castra ".</span> <span class="verse"><a name="36">36</a>Cumque eduxissent eum foras, obruerunt lapidibus; et mortuus est, sicut praeceperat Dominus.</span> <span class="verse"><a name="37">37</a>Dixit quoque Dominus ad Moysen:</span> <span class="verse"><a name="38">38</a>" Loquere filiis Israel et dices ad eos, ut faciant sibi fimbrias per angulos palliorum ponentes in eis vittas hyacinthinas.</span> <span class="verse"><a name="39">39</a>Quas cum videbitis, recordabimini omnium mandatorum Domini eaque facietis nec sequamini cogitationes vestras et oculos per res varias fornicantes,</span> <span class="verse"><a name="40">40</a>sed magis memores omnium praeceptorum meorum faciatis ea sitisque sancti Deo vestro.</span> <span class="verse"><a name="41">41</a>Ego Dominus Deus vester, qui eduxi vos de terra Aegypti, ut essem Deus vester. Ego Dominus Deus vester ".</span> </p></div</div></div></body></html>