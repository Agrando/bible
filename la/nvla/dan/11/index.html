<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/dan/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/dan">Daniel</a> &gt <strong>Chapter 11</strong></div><p><span class="verse"><a name="1">1</a>Ego autem ab anno primo Darii Medi astabam ei, ut confortaretur et roboraretur.</span> <span class="verse"><a name="2">2</a>Et nunc veritatem annuntiabo tibi: Ecce adhuc tres reges stabunt pro Perside, et quartus ditabitur opibus nimis super omnes et, cum invaluerit divitiis suis, concitabit omnia adversum regnum Graeciae.</span> <span class="verse"><a name="3">3</a>Surget vero rex fortis et dominabitur dominatione multa et faciet, quod placuerit ei;</span> <span class="verse"><a name="4">4</a>et cum steterit, conteretur regnum eius et dividetur in quattuor ventos caeli, sed non in posteros eius neque secundum potentiam illius, qua dominatus est; lacerabitur enim regnum eius etiam ad alios, exceptis his.</span> <span class="verse"><a name="5">5</a>Et confortabitur rex austri, et unus de principibus eius praevalebit super eum et dominabitur dominatione super dominationem eius.</span> <span class="verse"><a name="6">6</a>Et post finem annorum foederabuntur; filiaque regis austri veniet ad regem aquilonis facere amicitiam. Et non obtinebit fortitudinem brachii, nec stabit brachium eius; et tradetur ipsa, et qui adduxerunt eam, et adulescens eius, et qui confortabat eam in temporibus.</span> <span class="verse"><a name="7">7</a>Et stabit de germine radicum eius plantatio loco eius et veniet ad exercitum et ingredietur oppidum regis aquilonis; et faciet adversus eos et confortabitur.</span> <span class="verse"><a name="8">8</a>Insuper et deos eorum cum sculptilibus eorum et vasis pretiosis argenti et auri captivos ducet in Aegyptum: ipse per aliquot annos praevalebit adversus regem aquilonis.</span> <span class="verse"><a name="9">9</a>Et intrabit in regnum regis austri et revertetur ad terram suam.</span> <span class="verse"><a name="10">10</a>Filii autem eius provocabuntur et congregabunt multitudinem exercituum plurimorum; et veniet properans et inundans et revertetur et concitabitur et congredietur usque ad oppidum eius.</span> <span class="verse"><a name="11">11</a>Et provocabitur rex austri et egredietur et pugnabit adversus eum, adversus regem aquilonis; et praeparabit multitudinem nimiam, et dabitur multitudo in manu eius.</span> <span class="verse"><a name="12">12</a>Et tolletur multitudo, et exaltabitur cor eius, et deiciet multa milia, sed non praevalebit.</span> <span class="verse"><a name="13">13</a>Revertetur enim rex aquilonis et praeparabit multitudinem maiorem quam prius; et in fine temporum annorumque veniet properans cum exercitu magno et opibus nimis.</span> <span class="verse"><a name="14">14</a>Et in temporibus illis multi consurgent adversus regem austri, filii quoque praevaricatorum populi tui extollentur, ut impleant visionem, et corruent.</span> <span class="verse"><a name="15">15</a>Et veniet rex aquilonis et comportabit aggerem et capiet urbem munitissimam; et brachia austri non sustinebunt, et populo electorum eius non erit fortitudo ad resistendum.</span> <span class="verse"><a name="16">16</a>Et faciet veniens super eum iuxta placitum suum, et non erit qui stet contra faciem eius; et stabit in terra inclita, et consumptio in manu eius.</span> <span class="verse"><a name="17">17</a>Et ponet faciem suam, ut veniat ad tenendum universum regnum eius, et recta faciet cum eo et filiam feminarum dabit ei, ut evertat illud; et non stabit nec illius erit.</span> <span class="verse"><a name="18">18</a>Et convertet faciem suam ad insulas et capiet multas, et cessare faciet princeps opprobrium eius, et opprobrium eius convertetur in eum.</span> <span class="verse"><a name="19">19</a>Et convertet faciem suam ad oppida terrae suae et impinget et corruet, et non invenietur.</span> <span class="verse"><a name="20">20</a>Et stabit in loco eius, qui mittat exactorem in decus regni; et in paucis diebus conteretur, non in furore nec in proelio.</span> <span class="verse"><a name="21">21</a>Et stabit in loco eius despectus, et non tribuetur ei honor regius; et veniet clam et obtinebit regnum in fraudulentia.</span> <span class="verse"><a name="22">22</a>Et brachia pugnantis expugnabuntur a facie eius et conterentur; insuper et dux foederis.</span> <span class="verse"><a name="23">23</a>Et post amicitias, cum eo faciet dolum et ascendet et superabit in modico populo.</span> <span class="verse"><a name="24">24</a>In prosperitate uberes urbes ingredietur et faciet, quae non fecerunt patres eius et patres patrum eius: rapinas et praedam et divitias eorum dissipabit et contra oppida cogitationes inibit, et hoc usque ad tempus.</span> <span class="verse"><a name="25">25</a>Et concitabitur fortitudo eius et cor eius adversum regem austri in exercitu magno; et rex austri provocabitur ad bellum multis auxiliis et fortibus nimis, et non stabit, quia inibunt adversus eum consilia.</span> <span class="verse"><a name="26">26</a>Et comedentes panem cum eo conterent illum; exercitusque eius opprimetur, et cadent interfecti plurimi.</span> <span class="verse"><a name="27">27</a>Duorum quoque regum cor erit, ut malefaciant et ad mensam unam mendacium loquentur et non proficient, quia adhuc finis in aliud tempus.</span> <span class="verse"><a name="28">28</a>Et revertetur in terram suam cum opibus multis, et cor eius adversum testamentum sanctum; et faciet et revertetur in terram suam.</span> <span class="verse"><a name="29">29</a>Statuto tempore revertetur et veniet ad austrum, et non erit priori simile novissimum.</span> <span class="verse"><a name="30">30</a>Et venient super eum trieres, Romani; et percutietur et revertetur et indignabitur contra testamentum sanctum et faciet reverteturque et cogitabit adversum eos, qui dereliquerunt testamentum sanctum.</span> <span class="verse"><a name="31">31</a>Et brachia ex eo stabunt et polluent sanctuarium fortitudinis et auferent iuge sacrificium et dabunt abominationem vastatoris.</span> <span class="verse"><a name="32">32</a>Et impios in testamentum errare faciet fraudulenter; populus autem scientium Deum suum obtinebit et faciet.</span> <span class="verse"><a name="33">33</a>Et docti in populo docebunt plurimos; et ruent in gladio et in flamma et in captivitate et in rapina per dies.</span> <span class="verse"><a name="34">34</a>Cumque corruerint, sublevabuntur auxilio parvulo, et applicabuntur eis plurimi fraudulenter.</span> <span class="verse"><a name="35">35</a>Et de eruditis ruent, ut aliqui eorum conflentur et purgentur et dealbentur usque ad tempus praefinitum, quia adhuc aliud tempus erit.</span> <span class="verse"><a name="36">36</a>Et faciet iuxta voluntatem suam rex et elevabitur et magnificabitur adversus omnem deum et adversus Deum deorum loquetur magnifica et prosperabitur, donec compleatur iracundia; perpetrata quippe est definitio.</span> <span class="verse"><a name="37">37</a>Et deos patrum suorum non reputabit neque concupiscentiam feminarum nec quemquam deorum curabit, quia super universa magnificabit se;</span> <span class="verse"><a name="38">38</a>deum autem oppidorum in loco suo venerabitur et deum, quem ignoraverunt patres eius, colet auro et argento et lapide pretioso rebusque pretiosis</span> <span class="verse"><a name="39">39</a>et faciet adversus oppida munita cum deo alieno; qui cognoverit eum, multiplicabit gloriam eius et dabit eis potestatem in multis et terram dividet pretio.</span> <span class="verse"><a name="40">40</a>Et in tempore praefinito proeliabitur adversus eum rex austri, et quasi tempestas veniet contra illum rex aquilonis in curribus et in equitibus et in classe magna, et ingredietur terras et conteret et pertransiet.</span> <span class="verse"><a name="41">41</a>Et introibit in terram gloriosam, et multae corruent; hae autem solae salvabuntur de manu eius: Edom et Moab et principium filiorum Ammon.</span> <span class="verse"><a name="42">42</a>Et mittet manum suam in terras, et terra Aegypti non effugiet;</span> <span class="verse"><a name="43">43</a>et dominabitur thesaurorum auri et argenti et in omnibus pretiosis Aegypti, et Libyes et Aethiopes in vestigia eius transibunt.</span> <span class="verse"><a name="44">44</a>Et fama turbabit eum ab oriente et ab aquilone; et veniet in ira magna, ut conterat et interficiat plurimos,</span> <span class="verse"><a name="45">45</a>et figet tabernacula palatii sui inter maria super montem sanctum decoris; et veniet usque ad summitatem eius, et nemo auxiliabitur ei.</span> </p></div</div></div></body></html>