<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/dan/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/dan">Daniel</a> &gt <strong>Chapter 14</strong></div><p><span class="verse"><a name="1">1</a>Et rex Astyages appositus est ad patres suos, et suscepit Cyrus Perses regnum eius.</span> <span class="verse"><a name="2">2</a>Erat autem Daniel conviva regis et honoratus super omnes amicos eius.</span> <span class="verse"><a name="3">3</a>Erat quoque idolum nomine Bel apud Babylonios, ct impendebantur in eo per dies singulos similae artabae duodecim et oves quadraginta vinique metretae sex.</span> <span class="verse"><a name="4">4</a>Rex quoque colebat eum et ibat per singulos dies adorare eum; porro Daniel adorabat Deum suum. Dixitque ei rex: " Quare non adoras Bel? ".</span> <span class="verse"><a name="5">5</a>Qui respondens ait ei: " Quia non colo idola manufacta sed viventem Deum, qui creavit caelum et terram et habet potestatem omnis carnis ".</span> <span class="verse"><a name="6">6</a>Et dixit ad eum rex: "Non tibi videtur esse Bel vivens deus? An non vides, quanta comedat et bibat cotidie? ".</span> <span class="verse"><a name="7">7</a>Et ait Daniel arridens: " Ne erres, rex; iste enim intrinsecus luteus est et forinsecus aereus, neque comedit neque bibit aliquando ".</span> <span class="verse"><a name="8">8</a>Et iratus rex vocavit sacerdotes eius et ait eis: " Nisi dixeritis mihi, quis est qui comedat impensas has, moriemini;</span> <span class="verse"><a name="9">9</a>si autem ostenderitis quoniam Bel comedat haec, morietur Daniel, quia blasphemavit in Bel ". Et dixit Daniel regi: " Fiat iuxta verbum tuum ".</span> <span class="verse"><a name="10">10</a>Erant autem sacerdotes Bel septuaginta, exceptis uxoribus et parvulis et filiis. Et venit rex cum Daniele in templum Belis.</span> <span class="verse"><a name="11">11</a>Et dixerunt sacerdotes Belis: " Ecce nos egredimur foras; et tu, rex, affer escas et vinum miscens pone et claude ostium et signa anulo tuo;</span> <span class="verse"><a name="12">12</a>et, cum ingressus fueris mane, nisi inveneris omnia comesta a Bel, morte moriemur, vel Daniel, qui mentitus est adversum nos ".</span> <span class="verse"><a name="13">13</a>Contemnebant autem, quia fecerant sub mensa absconditum introitum et per illum ingrediebantur semper et devorabant ea.</span> <span class="verse"><a name="14">14</a>Factum est igitur, postquam egressi sunt illi, et rex posuit cibos ante Bel; et praecepit Daniel pueris suis, et attulerunt cinerem et cribraverunt per totum templum coram rege solo et egressi clauserunt ostium et signantes anulo regis abierunt.</span> <span class="verse"><a name="15">15</a>Sacerdotes autem ingressi sunt nocte iuxta consuetudinem suam et uxores et filii eorum et comederunt omnia et biberunt.</span> <span class="verse"><a name="16">16</a>Surrexit autem rex primo diluculo, et Daniel cum eo;</span> <span class="verse"><a name="17">17</a>et ait rex: " Salvane sunt signa, Daniel? ". Qui respondit: " Salva, rex ".</span> <span class="verse"><a name="18">18</a>Statimque cum aperuisset ostium, intuitus rex mensam, exclamavit voce magna: " Magnus es, Bel, et non est apud te dolus quisquam ".</span> <span class="verse"><a name="19">19</a>Et risit Daniel et tenuit regem, ne ingrederetur intro, et dixit: " Ecce pavimentum; animadverte, cuius vestigia sunt haec ".</span> <span class="verse"><a name="20">20</a>Et dixit rex: " Video vestigia virorum et mulierum et infantium ". Et iratus est rex.</span> <span class="verse"><a name="21">21</a>Tunc apprehendit sacerdotes et uxores et filios eorum, et ostenderunt ei abscondita ostiola, per quae ingrediebantur et consumebant, quae erant super mensam.</span> <span class="verse"><a name="22">22</a>Occidit ergo illos rex et tradidit Bel in potestate Danieli, qui subvertit eum et templum eius.</span> <span class="verse"><a name="23">23</a>Et erat draco magnus, et colebant eum Babylonii.</span> <span class="verse"><a name="24">24</a>Et dixit rex Danieli: " Non potes dicere quia iste non sit deus vivens; adora ergo eum ".</span> <span class="verse"><a name="25">25</a>Dixitque Daniel: " Dominum Deum meum adoro, quia ipse est Deus vivens.</span> <span class="verse"><a name="26">26</a>Tu autem, rex, da mihi potestatem, et interficiam draconem absque gladio et fuste ". Et ait rex: " Do tibi ".</span> <span class="verse"><a name="27">27</a>Tulit ergo Daniel picem et adipem et pilos et coxit pariter; fecitque massas et dedit in os draconis et, cum comedisset, diruptus est draco. Et dixit: " Ecce quae colebatis ".</span> <span class="verse"><a name="28">28</a>Cum audissent Babylonii, indignati sunt vehementer et congregati adversum regem dixerunt: "Iudaeus factus est rex; Bel destruxit, draconem interfecit et sacerdotes occidit ".</span> <span class="verse"><a name="29">29</a>Et dixerunt, cum venissent ad regem: " Trade nobis Danielem; alioquin interficiemus te et domum tuam ".</span> <span class="verse"><a name="30">30</a>Vidit ergo rex quod irruerent in eum vehementer et, necessitate compulsus, tradidit eis Danielem.</span> <span class="verse"><a name="31">31</a>Qui miserunt eum in lacum leonum, et erat ibi diebus sex.</span> <span class="verse"><a name="32">32</a>Porro in lacu erant septem leones, et dabantur eis cotidie duo corpora et duae oves; et tunc non data sunt eis, ut devorarent Danielem.</span> <span class="verse"><a name="33">33</a>Erat autem Abacuc propheta in Iudaea et ipse coxerat pulmentum et intriverat panes in alveolo et ibat in campum, ut ferret messoribus.</span> <span class="verse"><a name="34">34</a>Dixitque angelus Domini ad Abacuc: " Fer prandium, quod habes, in Babylonem Danieli, qui est in lacu leonum ".</span> <span class="verse"><a name="35">35</a>Et dixit Abacuc: " Domine, Babylonem non vidi et lacum nescio ".</span> <span class="verse"><a name="36">36</a>Et apprehendit eum angelus Domini in vertice eius et portavit eum capillo capitis sui posuitque eum in Babylone supra lacum in impetu spiritus sui.</span> <span class="verse"><a name="37">37</a>Et clamavit Abacuc dicens: " Daniel, Daniel, tolle prandium, quod misit tibi Deus ".</span> <span class="verse"><a name="38">38</a>Et ait Daniel: "Recordatus es enim mei, Deus, et non dereliquisti diligentes te ".</span> <span class="verse"><a name="39">39</a>Surgensque Daniel comedit. Porro angelus Dei restituit Abacuc confestim in loco suo.</span> <span class="verse"><a name="40">40</a>Venit ergo rex die septima, ut lugeret Danielem; et venit ad lacum et introspexit, et ecce Daniel sedens.</span> <span class="verse"><a name="41">41</a>Et exclamavit rex voce magna dicens: "Magnus es, Domine, Deus Danielis, et non est alius praeter te ".</span> <span class="verse"><a name="42">42</a>Porro illos, qui perditionis eius causa fuerant, intromisit in lacum; et devorati sunt in momento coram eo.</span> </p></div</div></div></body></html>