<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/dan/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/dan">Daniel</a> &gt <strong>Chapter 1</strong></div><p><span class="verse"><a name="1">1</a>Anno tertio regni Ioachim regis Iudae venit Nabuchodonosor rex Babylonis Ierusalem et obsedit eam;</span> <span class="verse"><a name="2">2</a>et tradidit Dominus in manu eius Ioachim regem Iudae et partem vasorum domus Dei, et asportavit ea in terram Sennaar in domum deorum suorum et vasa intulit in domum thesauri deorum suorum.</span> <span class="verse"><a name="3">3</a>Et ait rex Asfanaz praeposito eunuchorum suorum, ut introduceret de filiis Israel et de semine regio et tyrannorum</span> <span class="verse"><a name="4">4</a>pueros, in quibus nulla esset macula, decoros forma et eruditos omni sapientia, cautos scientia et doctos disciplina, et qui possent stare in palatio regis, et ut docerent eos litteras et linguam Chaldaeorum.</span> <span class="verse"><a name="5">5</a>Et constituit eis rex annonam per singulos dies de cibis suis et de vino, unde bibebat ipse, ut enutriti tribus annis postea starent in conspectu regis.</span> <span class="verse"><a name="6">6</a>Fuerunt ergo inter eos de filiis Iudae Daniel, Ananias, Misael et Azarias.</span> <span class="verse"><a name="7">7</a>Et imposuit eis praepositus eunuchorum nomina: Danieli Baltassar et Ananiae Sedrac, Misaeli Misac et Azariae Abdenago.</span> <span class="verse"><a name="8">8</a>Proposuit autem Daniel in corde suo, ne pollueretur de mensa regis neque de vino potus eius, et rogavit eunuchorum praepositum, ne contaminaretur.</span> <span class="verse"><a name="9">9</a>Dedit autem Deus Danieli gratiam et misericordiam in conspectu principis eunuchorum;</span> <span class="verse"><a name="10">10</a>et ait princeps eunuchorum ad Daniel: " Timeo ego dominum meum regem, qui constituit vobis cibum et potum; qui si viderit vultus vestros macilentiores prae ceteris adulescentibus coaevis vestris, condemnabitis caput meum regi ".</span> <span class="verse"><a name="11">11</a>Et dixit Daniel ad custodem, quem constituerat princeps eunuchorum super Daniel, Ananiam, Misael et Azariam:</span> <span class="verse"><a name="12">12</a>" Tenta nos, obsecro, servos tuos diebus decem, et dentur nobis legumina ad vescendum et aqua ad bibendum;</span> <span class="verse"><a name="13">13</a>et videantur in conspectu tuo vultus nostri et vultus puerorum, qui vescuntur cibo regio, et, sicut videris, facies cum servis tuis ".</span> <span class="verse"><a name="14">14</a>Qui, audito sermone huiuscemodi, tentavit eos diebus decem.</span> <span class="verse"><a name="15">15</a>Post dies autem decem apparuerunt vultus eorum meliores et corpulentiores prae omnibus pueris, qui vescebantur cibo regio.</span> <span class="verse"><a name="16">16</a>Porro custos tollebat cibaria et vinum potus eorum dabatque eis legumina.</span> <span class="verse"><a name="17">17</a>Quattuor autem pueris his dedit Deus scientiam et disciplinam in omni scriptura et sapientia, Danieli autem intellegentiam omnium visionum et somniorum.</span> <span class="verse"><a name="18">18</a>Completis itaque diebus, post quos dixerat rex, ut introducerentur, introduxit eos praepositus eunuchorum in conspectu Nabuchodonosor.</span> <span class="verse"><a name="19">19</a>Cumque locutus eis fuisset rex, non sunt inventi de universis tales ut Daniel, Ananias, Misael et Azarias; et steterunt in conspectu regis.</span> <span class="verse"><a name="20">20</a>Et omne verbum sapientiae et intellectus, quod sciscitatus est ab eis, rex invenit in eis decuplum super cunctos hariolos et magos, qui erant in universo regno eius.</span> <span class="verse"><a name="21">21</a>Fuit autem Daniel usque ad annum primum Cyri regis.</span> </p></div</div></div></body></html>