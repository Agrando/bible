<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/dan/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/dan">Daniel</a> &gt <strong>Chapter 13</strong></div><p><span class="verse"><a name="1">1</a>Et erat vir habitans in Ba bylone, et nomen eius Ioa chim;</span> <span class="verse"><a name="2">2</a>et accepit uxorem nomine Susannam, filiam Helciae, pulchram nimis et timentem Dominum;</span> <span class="verse"><a name="3">3</a>parentes enim illius, cum essent iusti, erudierunt filiam suam secundum legem Moysis.</span> <span class="verse"><a name="4">4</a>Erat autem Ioachim dives valde, et erat ei pomerium vicinum domui suae; et ad ipsum confluebant Iudaei, eo quod esset honorabilior omnium.</span> <span class="verse"><a name="5">5</a>Et constituti sunt de populo duo senes iudices in anno illo, de quibus locutus est Dominus quia egressa est iniquitas de Babylone a senibus iudicibus, qui videbantur regere populum.</span> <span class="verse"><a name="6">6</a>Isti frequentabant domum Ioachim, et veniebant ad eos omnes, qui habebant iudicia.</span> <span class="verse"><a name="7">7</a>Cum autem populus revertisset per meridiem, ingrediebatur Susanna et deambulabat in pomerio viri sui.</span> <span class="verse"><a name="8">8</a>Et videbant eam duo senes cotidie ingredientem et deambulantem et facti sunt in concupiscentia eius</span> <span class="verse"><a name="9">9</a>et everterunt sensum suum et declinaverunt oculos suos, ut non viderent caelum neque recordarentur iudiciorum iustorum.</span> <span class="verse"><a name="10">10</a>Erant ergo ambo vulnerati amore eius nec indicaverunt sibi vicissim dolorem suum;</span> <span class="verse"><a name="11">11</a>erubescebant enim indicare concupiscentiam suam, volentes concumbere cum ea.</span> <span class="verse"><a name="12">12</a>Et observabant cotidie sollicitius videre eam. Dixitque alter ad alterum:</span> <span class="verse"><a name="13">13</a>" Eamus domum, quia prandi hora est ". Et egressi recesserunt a se.</span> <span class="verse"><a name="14">14</a>Cumque revertissent, venerunt in unum et, sciscitantes ab invicem causam, confessi sunt concupiscentiam suam; et tunc in commune statuerunt tempus, quando eam possent invenire solam.</span> <span class="verse"><a name="15">15</a>Factum est autem, cum observarent diem aptum, ingressa est aliquando sicut heri et nudiustertius cum duabus solis puellis voluitque lavari in pomerio, aestus quippe erat.</span> <span class="verse"><a name="16">16</a>Et non erat ibi quisquam, praeter duos senes absconditos et contemplantes eam.</span> <span class="verse"><a name="17">17</a>Dixit ergo puellis: " Afferte mihi oleum et smegmata et ostia pomerii claudite, ut laver ".</span> <span class="verse"><a name="18">18</a>Et fecerunt, sicut praeceperat; clauseruntque ostia pomerii et egressae sunt per posticium, ut afferrent, quae iusserat; nesciebantque senes intus esse absconditos.</span> <span class="verse"><a name="19">19</a>Cum autem egressae essent puellae, surrexerunt duo senes et accurrerunt ad eam et dixerunt:</span> <span class="verse"><a name="20">20</a>" Ecce ostia pomerii clausa sunt, et nemo nos videt, et in concupiscentia tui sumus; quam ob rem assentire nobis et commiscere nobiscum.</span> <span class="verse"><a name="21">21</a>Quod si nolueris, dicemus testimonium contra te, quod fuerit tecum iuvenis et ob hanc causam emiseris puellas a te ".</span> <span class="verse"><a name="22">22</a>Ingemuit Susanna et ait: " Angustiae sunt mihi undique: si enim hoc egero, mors mihi est; si autem non egero, non effugiam manus vestras;</span> <span class="verse"><a name="23">23</a>sed melius mihi est absque opere incidere in manus vestras quam peccare in conspectu Domini ".</span> <span class="verse"><a name="24">24</a>Et exclamavit voce magna Susanna; exclamaverunt autem et senes adversus eam,</span> <span class="verse"><a name="25">25</a>et, cum cucurrisset unus, aperuit ostia pomerii.</span> <span class="verse"><a name="26">26</a>Cum ergo audissent clamorem in pomerio famuli domus, irruerunt per posticam, ut viderent quidnam esset ei.</span> <span class="verse"><a name="27">27</a>Postquam autem senes locuti sunt sermones suos, erubuerunt servi vehementer, quia numquam dictus fuerat sermo huiuscemodi de Susanna. Et factum est die crastina,</span> <span class="verse"><a name="28">28</a>cum venisset populus ad virum eius Ioachim, venerunt et duo presbyteri pleni iniqua cogitatione adversum Susannam, ut interficerent eam;</span> <span class="verse"><a name="29">29</a>et dixerunt coram populo: " Mittite ad Susannam, filiam Helciae, quae est uxor Ioachim "; et miserunt.</span> <span class="verse"><a name="30">30</a>Et venit cum parentibus et filiis et universis cognatis suis.</span> <span class="verse"><a name="31">31</a>Porro Susanna erat delicata nimis et pulchra specie.</span> <span class="verse"><a name="32">32</a>At iniqui illi iusserunt, ut discooperiretur - erat enim cooperta - ut satiarentur decore eius.</span> <span class="verse"><a name="33">33</a>Flebant igitur sui et omnes, qui videbant eam.</span> <span class="verse"><a name="34">34</a>Consurgentes autem duo presbyteri in medio populi, posuerunt manus super caput eius;</span> <span class="verse"><a name="35">35</a>quae flens suspexit ad caelum: erat enim cor eius fiduciam habens in Domino.</span> <span class="verse"><a name="36">36</a>Et dixerunt presbyteri: " Cum deambularemus in pomerio soli, ingressa est haec cum duabus puellis et clausit ostia pomerii et dimisit puellas;</span> <span class="verse"><a name="37">37</a>venitque ad eam adulescens, qui erat absconditus, et concubuit cum ea.</span> <span class="verse"><a name="38">38</a>Porro nos cum essemus in angulo pomerii, videntes iniquitatem cucurrimus ad eos et vidimus eos commisceri.</span> <span class="verse"><a name="39">39</a>Et illum quidem non quivimus comprehendere, quia fortior nobis erat et, apertis ostiis, exilivit.</span> <span class="verse"><a name="40">40</a>Hanc autem cum apprehendissemus, interrogavimus, quisnam esset adulescens, et noluit indicare nobis. Huius rei testes sumus ".</span> <span class="verse"><a name="41">41</a>Credidit eis multitudo quasi senibus populi et iudicibus, et condemnaverunt eam ad mortem.</span> <span class="verse"><a name="42">42</a>Exclamavit autem voce magna Susanna et dixit: " Deus aeterne, qui absconditorum es cognitor, qui nosti omnia antequam fiant,</span> <span class="verse"><a name="43">43</a>tu scis quoniam falsum contra me tulerunt testimonium; et ecce morior, cum nihil horum fecerim, quae isti malitiose composuerunt adversum me ".</span> <span class="verse"><a name="44">44</a>Exaudivit autem Dominus vocem eius.</span> <span class="verse"><a name="45">45</a>Cumque duceretur ad mortem, suscitavit Deus spiritum sanctum pueri iunioris, cuius nomen Daniel;</span> <span class="verse"><a name="46">46</a>et exclamavit voce magna: " Innocens ego sum a sanguine huius ".</span> <span class="verse"><a name="47">47</a>Et conversus omnis populus ad eum dixit: " Quis est iste sermo, quem tu locutus es? ".</span> <span class="verse"><a name="48">48</a>Qui cum staret in medio eorum, ait: " Sic fatui, filii Israel? Non iudicantes neque, quod verum est, cognoscentes, condemnastis filiam Israel!</span> <span class="verse"><a name="49">49</a>Revertimini ad iudicium, quia falsum testimonium locuti sunt adversum eam ".</span> <span class="verse"><a name="50">50</a>Reversus est ergo omnis populus cum festinatione, et dixerunt ei senes:  Veni et sede in medio nostrum et indica nobis, quia tibi dedit Deus honorem senectutis ".</span> <span class="verse"><a name="51">51</a>Et dixit ad eos Daniel: " Separate illos ab invicem procul, et diiudicabo eos ".</span> <span class="verse"><a name="52">52</a>Cum ergo divisi essent alter ab altero, vocavit unum de eis et dixit ad eum: " Inveterate dierum malorum, nunc venerunt peccata tua, quae operabaris prius,</span> <span class="verse"><a name="53">53</a>iudicans iudicia iniusta, innocentes opprimens et dimittens noxios, dicente Domino: "Innocentem et iustum non interficies".</span> <span class="verse"><a name="54">54</a>Nunc ergo, si vidisti eam, dic sub qua arbore videris eos loquentes sibi ". Qui ait: " Sub schino ".</span> <span class="verse"><a name="55">55</a>Dixit autem Daniel: " Recte mentitus es in caput tuum; ecce enim angelus Dei, accepta sententia a Deo, scindet te medium ".</span> <span class="verse"><a name="56">56</a>Et amoto eo, iussit adduci alium et dixit ei: " Semen Chanaan et non Iudae, species decepit te, et concupiscentia subvertit cor tuum.</span> <span class="verse"><a name="57">57</a>Sic faciebatis filiabus Israel, et illae timentes loquebantur vobis, sed non filia Iudae sustinuit iniquitatem vestram.</span> <span class="verse"><a name="58">58</a>Nunc ergo dic mihi sub qua arbore comprehenderis eos colloquentes sibi .Qui ait: " Sub prino ".</span> <span class="verse"><a name="59">59</a>Dixit autem ei Daniel: " Recte mentitus es et tu in caput tuum; manet enim angelus Dei, gladium habens, ut secet te medium et interficiat vos ".</span> <span class="verse"><a name="60">60</a>Exclamavit itaque omnis coetus voce magna et benedixerunt Deo, qui salvat sperantes in se.</span> <span class="verse"><a name="61">61</a>Et consurrexerunt adversum duos presbyteros - convicerat enim eos Daniel ex ore suo falsum dixisse testimonium - feceruntque eis, sicut male egerant adversum proximum,</span> <span class="verse"><a name="62">62</a>ut facerent secundum legem Moysis; et interfecerunt eos, et salvatus est sanguis innoxius in die illa.</span> <span class="verse"><a name="63">63</a>Helcias autem et uxor eius laudaverunt Deum pro filia sua Susanna, cum Ioachim marito eius et cognatis omnibus, quia non esset inventa in ea res turpis.</span> <span class="verse"><a name="64">64</a>Daniel autem factus est magnus in conspectu populi a die illa et deinceps.</span> </p></div</div></div></body></html>