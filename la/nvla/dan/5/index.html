<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/dan/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/dan">Daniel</a> &gt <strong>Chapter 5</strong></div><p><span class="verse"><a name="1">1</a>Balthasar rex fecit grande con vivium optimatibus suis mille et coram his milibus vinum bibebat.</span> <span class="verse"><a name="2">2</a>Balthasar ergo praecepit iam temulentus, ut afferrentur vasa aurea et argentea, quae asportaverat Nabuchodonosor pater eius de templo, quod fuit in Ierusalem, ut biberent in eis rex et optimates eius uxoresque eius et concubinae.</span> <span class="verse"><a name="3">3</a>Tunc allata sunt vasa aurea, quae asportaverat de templo, quod fuerat in Ierusalem; et biberunt in eis rex et optimates eius, uxores et concubinae illius:</span> <span class="verse"><a name="4">4</a>bibebant vinum et laudabant deos suos aureos et argenteos, aereos, ferreos ligneosque et lapideos.</span> <span class="verse"><a name="5">5</a>In eadem hora apparuerunt digiti manus hominis et scripserunt contra candelabrum in superficie parietis palatii regis; et rex aspiciebat articulos manus scribentis.</span> <span class="verse"><a name="6">6</a>Tunc regis facies commutata est, et cogitationes eius conturbabant eum, et compages renum eius solvebantur, et genua eius ad se invicem collidebantur.</span> <span class="verse"><a name="7">7</a>Exclamavit itaque rex fortiter, ut introducerent magos, Chaldaeos et haruspices; et proloquens rex ait sapientibus Babylonis: " Quicumque legerit scripturam hanc et interpretationem eius manifestam mihi fecerit, purpura vestietur et torquem auream habebit in collo et tertius in regno meo dominabitur ".</span> <span class="verse"><a name="8">8</a>Tunc ingressi sunt omnes sapientes regis et non potuerunt nec scripturam legere nec interpretationem indicare regi;</span> <span class="verse"><a name="9">9</a>unde rex Balthasar satis conturbatus est, et vultus illius immutatus est super eum, sed et optimates eius turbabantur.</span> <span class="verse"><a name="10">10</a>Regina autem, sermonum regis optimatiumque eius causa, domum convivii ingressa est; et regina proloquens ait: " Rex, in aeternum vive! Non te conturbent cogitationes tuae, neque facies tua immutetur.</span> <span class="verse"><a name="11">11</a>Est vir in regno tuo, qui spiritum deorum sanctorum habet in se, et in diebus patris tui scientia et intellegentia et sapientia quasi sapientia deorum inventae sunt in eo; nam et rex Nabuchodonosor pater tuus principem magorum, incantatorum, Chaldaeorum et haruspicum constituit eum; pater tuus, o rex,</span> <span class="verse"><a name="12">12</a>quia spiritus amplior et prudentia intellegentiaque et interpretatio somniorum et ostensio secretorum ac solutio ligatorum inventae sunt in eo, in Daniele, cui rex posuit nomen Baltassar. Nunc itaque Daniel vocetur et interpretationem narrabit ".</span> <span class="verse"><a name="13">13</a>Igitur introductus est Daniel coram rege; ad quem praefatus rex ait: " Tu es Daniel de filiis captivitatis Iudae, quem adduxit rex pater meus de Iuda?</span> <span class="verse"><a name="14">14</a>Audivi de te quoniam spiritum deorum habeas, et scientia intellegentiaque ac sapientia ampliores inventae sint in te.</span> <span class="verse"><a name="15">15</a>Et nunc introgressi sunt in conspectu meo sapientes, magi, ut scripturam hanc legerent et interpretationem eius indicarent mihi et nequiverunt sensum huius sermonis edicere.</span> <span class="verse"><a name="16">16</a>Porro ego audivi de te quod possis obscura interpretari et ligata dissolvere; si ergo vales scripturam legere et interpretationem eius indicare mihi, purpura vestieris et torquem auream circa collum tuum habebis et tertius in regno meo princeps eris ".</span> <span class="verse"><a name="17">17</a>Tunc respondens Daniel ait coram rege: " Munera tua sint tibi, et dona tua alteri da; scripturam autem legam tibi, rex, et interpretationem eius ostendam tibi.</span> <span class="verse"><a name="18">18</a>O rex, Deus altissimus regnum et magnificentiam et gloriam et honorem dedit Nabuchodonosor patri tuo.</span> <span class="verse"><a name="19">19</a>Et propter magnificentiam, quam dederat ei, universi populi, tribus et linguae tremebant et metuebant eum; quos volebat, interficiebat et, quos volebat, percutiebat et, quos volebat, exaltabat et, quos volebat, humiliabat.</span> <span class="verse"><a name="20">20</a>Quando autem elevatum est cor eius, et spiritus illius obfirmatus est ad superbiam, depositus est de solio regni sui, et gloria eius ablata est ab eo;</span> <span class="verse"><a name="21">21</a>et a filiis hominum eiectus est, sed et cor eius cum bestiis positum est, et cum onagris erat habitatio eius, fenum quoque ut boves comedebat, et rore caeli corpus eius infectum est, donec cognosceret quod potestatem haberet Deus altissimus in regno hominum et, quemcumque voluerit, suscitabit super illud.</span> <span class="verse"><a name="22">22</a>Tu quoque filius eius, Balthasar, non humiliasti cor tuum, cum scires haec omnia,</span> <span class="verse"><a name="23">23</a>sed adversum Dominum caeli elevatus es, et vasa domus eius allata sunt coram te, et tu et optimates tui et uxores tuae et concubinae tuae vinum bibistis in eis; deos quoque argenteos et aureos et aereos, ferreos ligneosque et lapideos, qui non vident neque audiunt neque sentiunt, laudasti, porro Deum, qui habet flatum tuum in manu sua et omnes vias tuas, non glorificasti.</span> <span class="verse"><a name="24">24</a>Idcirco ab eo missi sunt articuli manus, et scriptura haec exarata est.</span> <span class="verse"><a name="25">25</a>Haec est autem scriptura, quae digesta est: mane, thecel, upharsin.</span> <span class="verse"><a name="26">26</a>Et haec est interpretatio sermonis: mane, numeravit Deus regnum tuum et complevit illud;</span> <span class="verse"><a name="27">27</a>thecel, appensus es in statera et inventus es minus habens;</span> <span class="verse"><a name="28">28</a>phares, divisum est regnum tuum et datum est Medis et Persis ".</span> <span class="verse"><a name="29">29</a>Tunc, iubente Balthasar, indutus est Daniel purpura, et circumdata est torques aurea collo eius, et praedicatum est de eo quod haberet potestatem tertius in regno suo.</span> <span class="verse"><a name="30">30</a>Eadem nocte interfectus est Balthasar rex Chaldaeorum.</span> </p></div</div></div></body></html>