<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/esth/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/esth">Esther</a> &gt <strong>Chapter 4</strong></div><p><span class="verse"><a name="1">1</a>Cum comperisset Mardochaeus omnia, quae acciderant, scidit vestimenta sua et indutus est sacco spargens cinerem capiti. Et in platea mediae civitatis voce magna et amara clamabat</span> <span class="verse"><a name="2">2</a>usque ad fores palatii gradiens; non enim erat licitum indutum sacco aulam regis intrare.</span> <span class="verse"><a name="3">3</a>In omnibus quoque provinciis, quocumque edictum et dogma regis pervenerat, planctus ingens erat apud Iudaeos, ieiunium, ululatus et fletus, sacco et cinere multis pro strato utentibus.</span> <span class="verse"><a name="4">4</a>Ingressae sunt autem puellae Esther et eunuchi nuntiaveruntque ei. Quod audiens consternata est valde et misit vestem, ut, ablato sacco, induerent eum; quam accipere noluit.</span> <span class="verse"><a name="5">5</a>Accitoque Athach eunucho, quem rex ministrum ei dederat, praecepit ei, ut iret ad Mardochaeum et disceret ab eo cur hoc faceret.</span> <span class="verse"><a name="6">6</a>Egressusque Athach ivit ad Mardochaeum stantem in platea civitatis ante ostium palatii.</span> <span class="verse"><a name="7">7</a>Qui indicavit ei omnia, quae ei acciderant, quantum Aman promisisset, ut in thesauros regis pro Iudaeorum nece inferret argentum.</span> <span class="verse"><a name="8">8</a>Exemplar quoque edicti, quod pendebat in Susan ad perdendum eos, dedit ei, ut reginae ostenderet et moneret eam, ut intraret ad regem et deprecaretur eum et rogaret pro populo suo. 8a " Memor, inquit, dierum humilitatis tuae, quando nutrita sis in manu mea, quia Aman secundus a rege locutus est contra nos in mortem. Et tu, invoca Dominum et loquere regi pro nobis et libera nos de morte ".</span> <span class="verse"><a name="9">9</a>Regressus Athach nuntiavit Esther omnia, quae Mardochaeus dixerat.</span> <span class="verse"><a name="10">10</a>Quae respondit ei et iussit, ut diceret Mardochaeo:</span> <span class="verse"><a name="11">11</a>" Omnes servi regis et cunctae, quae sub dicione eius sunt, norunt provinciae, quod cuique sive viro sive mulieri, qui non vocatus interius atrium regis intraverit, una lex sit, ut statim interficiatur, nisi forte rex auream virgam ad eum tetenderit, ut possit vivere; ego autem triginta iam diebus non sum vocata ad regem ".</span> <span class="verse"><a name="12">12</a>Quod cum audisset Mardochaeus,</span> <span class="verse"><a name="13">13</a>rursum mandavit Esther dicens: " Ne putes quod animam tuam tantum liberes, quia in domo regis es, prae cunctis Iudaeis.</span> <span class="verse"><a name="14">14</a>Si enim nunc silueris, aliunde Iudaeis liberatio et salvatio exsurget, et tu et domus patris tui peribitis; et quis novit utrum idcirco ad regnum veneris, ut in tali tempore parareris? ".</span> <span class="verse"><a name="15">15</a>Rursumque Esther haec Mardochaeo verba mandavit:</span> <span class="verse"><a name="16">16</a>" Vade et congrega omnes Iudaeos, qui in Susan reperiuntur; et ieiunate pro me. Non comedatis et non bibatis tribus diebus et tribus noctibus, et ego cum ancillis meis similiter ieiunabo; et tunc ingrediar ad regem contra legem faciens; si pereo, pereo ".</span> <span class="verse"><a name="17">17</a>Ivit itaque Mardochaeus et fecit omnia, quae ei Esther mandaverat.</span> </p></div</div></div></body></html>