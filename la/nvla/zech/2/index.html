<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/zech/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/zech">Zechariah</a> &gt <strong>Chapter 2</strong></div><p><span class="verse"><a name="1">1</a>Et levavi oculos meos et vidi, et ecce quattuor cornua;</span> <span class="verse"><a name="2">2</a>et dixi ad angelum, qui loquebatur in me: "Quid sunt haec?". Et dixit ad me: "Haec sunt cornua, quae ventilaverunt Iudam et Israel et Ierusalem".</span> <span class="verse"><a name="3">3</a>Et ostendit mihi Dominus quattuor fabros;</span> <span class="verse"><a name="4">4</a>et dixi: "Quid isti veniunt facere?". Qui respondit dicens: "Haec sunt cornua, quae ventilaverunt Iudam per singulos viros, ut nemo eorum levaret caput suum; et venerunt isti deterrere ea, ut deiciant cornua gentium, quae levaverunt cornu super terram Iudae, ut dispergerent eam".</span> <span class="verse"><a name="5">5</a>Et levavi oculos meos et vidi; et ecce vir, et in manu eius funiculus mensorum.</span> <span class="verse"><a name="6">6</a>Et dixi: "Quo tu vadis?". Et dixit ad me: "Ut metiar Ierusalem et videam, quanta sit latitudo eius et quanta longitudo eius".</span> <span class="verse"><a name="7">7</a>Et ecce angelus, qui loquebatur in me, egrediebatur, et angelus alius egrediebatur in occursum eius;</span> <span class="verse"><a name="8">8</a>et dixit ad eum: "Curre, loquere ad puerum istum dicens: Absque muris habitabitur Ierusalem prae multitudine hominum et iumentorum in medio eius.</span> <span class="verse"><a name="9">9</a>Et ego ero ei, ait Dominus, murus ignis in circuitu et in gloria ero in medio eius.</span> <span class="verse"><a name="10">10</a>Heu, heu! Fugite de terra aquilonis, dicit Dominus, quoniam in quattuor ventos caeli dispersi vos, dicit Dominus.</span> <span class="verse"><a name="11">11</a>Heu, Sion, fuge, quae habitas apud filiam Babylonis!</span> <span class="verse"><a name="12">12</a>Quia haec dicit Dominus exercituum, cuius gloria misit me ad gentes, quae spoliaverunt vos: Qui tetigerit vos, tangit pupillam oculi mei.</span> <span class="verse"><a name="13">13</a>Quia ecce ego levo manum meam super eos, et erunt praeda servorum suorum; et cognoscetis quia Dominus exercituum misit me.</span> <span class="verse"><a name="14">14</a>Iubila et laetare, filia Sion,quia ecce ego venioet habitabo in medio tui,ait Dominus.</span> <span class="verse"><a name="15">15</a>Et applicabuntur gentes multaead Dominum in die illaet erunt ei in populum.Et habitabo in medio tui,et scies quia Dominus exercituummisit me ad te.</span> <span class="verse"><a name="16">16</a>Et possidebit Dominus Iudampartem suam super terram sanctamet eliget adhuc Ierusalem.</span> <span class="verse"><a name="17">17</a>Sileat omnis caro a facie Domini,quia consurrexit de habitaculo sancto suo".</span> </p></div</div></div></body></html>