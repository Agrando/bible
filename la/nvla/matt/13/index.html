<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 13</strong></div><p><span class="verse"><a name="1">1</a>In illo die exiens Iesus de domo sedebat secus mare;</span> <span class="verse"><a name="2">2</a>et congregatae sunt ad eum turbae multae, ita ut in naviculam ascendens sederet, et omnis turba stabat in litore.</span> <span class="verse"><a name="3">3</a>Et locutus est eis multa in parabolis dicens: " Ecce exiit, qui seminat, seminare.</span> <span class="verse"><a name="4">4</a>Et dum seminat, quaedam ceciderunt secus viam, et venerunt volucres et comederunt ea.</span> <span class="verse"><a name="5">5</a>Alia autem ceciderunt in petrosa, ubi non habebant terram multam, et continuo exorta sunt, quia non habebant altitudinem terrae;</span> <span class="verse"><a name="6">6</a>sole autem orto, aestuaverunt et, quia non habebant radicem, aruerunt.</span> <span class="verse"><a name="7">7</a>Alia autem ceciderunt in spinas, et creverunt spinae et suffocaverunt ea.</span> <span class="verse"><a name="8">8</a>Alia vero ceciderunt in terram bonam et dabant fructum: aliud centesimum, aliud sexagesimum, aliud tricesimum.</span> <span class="verse"><a name="9">9</a>Qui habet aures, audiat ".</span> <span class="verse"><a name="10">10</a>Et accedentes discipuli dixerunt ei: " Quare in parabolis loqueris eis? .</span> <span class="verse"><a name="11">11</a>Qui respondens ait illis: " Quia vobis datum est nosse mysteria regni caelorum, illis autem non est datum.</span> <span class="verse"><a name="12">12</a>Qui enim habet, dabitur ei, et abundabit; qui autem non habet, et quod habet, auferetur ab eo.</span> <span class="verse"><a name="13">13</a>Ideo in parabolis loquor eis, quia videntes non vident et audientes non audiunt neque intellegunt;</span> <span class="verse"><a name="14">14</a>et adimpletur eis prophetia Isaiae dicens:Auditu audietis et non intellegetiset videntes videbitis et non videbitis.</span> <span class="verse"><a name="15">15</a>Incrassatum est enim cor populi huius,et auribus graviter audieruntet oculos suos clauserunt,ne quando oculis videantet auribus audiantet corde intellegant et convertantur,et sanem eos".</span> <span class="verse"><a name="16">16</a>Vestri autem beati oculi, quia vident, et aures vestrae, quia audiunt.</span> <span class="verse"><a name="17">17</a>Amen quippe dico vobis: Multi prophetae et iusti cupierunt videre, quae videtis, et non viderunt, et audire, quae auditis, et non audierunt!</span> <span class="verse"><a name="18">18</a>Vos ergo audite parabolam seminantis.</span> <span class="verse"><a name="19">19</a>Omnis, qui audit verbum regni et non intellegit, venit Malus et rapit, quod seminatum est in corde eius; hic est, qui secus viam seminatus est.</span> <span class="verse"><a name="20">20</a>Qui autem supra petrosa seminatus est, hic est, qui verbum audit et continuo cum gaudio accipit illud,</span> <span class="verse"><a name="21">21</a>non habet autem in se radicem, sed est temporalis; facta autem tribulatione vel persecutione propter verbum, continuo scandalizatur.</span> <span class="verse"><a name="22">22</a>Qui autem est seminatus in spinis, hic est, qui verbum audit, et sollicitudo saeculi et fallacia divitiarum suffocat verbum, et sine fructu efficitur.</span> <span class="verse"><a name="23">23</a>Qui vero in terra bona seminatus est, hic est, qui audit verbum et intellegit et fructum affert et facit aliud quidem centum, aliud autem sexaginta, porro aliud triginta ".</span> <span class="verse"><a name="24">24</a>Aliam parabolam proposuit illis dicens: " Simile factum est regnum caelorum homini, qui seminavit bonum semen in agro suo.</span> <span class="verse"><a name="25">25</a>Cum autem dormirent homines, venit inimicus eius et superseminavit zizania in medio tritici et abiit.</span> <span class="verse"><a name="26">26</a>Cum autem crevisset herba et fructum fecisset, tunc apparuerunt et zizania.</span> <span class="verse"><a name="27">27</a>Accedentes autem servi patris familias dixerunt ei: "Domine, nonne bonum semen seminasti in agro tuo? Unde ergo habet zizania?".</span> <span class="verse"><a name="28">28</a>Et ait illis: "Inimicus homo hoc fecit". Servi autem dicunt ei: "Vis, imus et colligimus ea?".</span> <span class="verse"><a name="29">29</a>Et ait: "Non; ne forte colligentes zizania eradicetis simul cum eis triticum,</span> <span class="verse"><a name="30">30</a>sinite utraque crescere usque ad messem. Et in tempore messis dicam messoribus: Colligite primum zizania et alligate ea in fasciculos ad comburendum ea, triticum autem congregate in horreum meum" ".</span> <span class="verse"><a name="31">31</a>Aliam parabolam proposuit eis dicens: " Simile est regnum caelorum grano sinapis, quod accipiens homo seminavit in agro suo.</span> <span class="verse"><a name="32">32</a>Quod minimum quidem est omnibus seminibus; cum autem creverit, maius est holeribus et fit arbor, ita ut volucres caeli veniant et habitent in ramis eius ".</span> <span class="verse"><a name="33">33</a>Aliam parabolam locutus est eis: " Simile est regnum caelorum fermento, quod acceptum mulier abscondit in farinae satis tribus, donec fermentatum est totum ".</span> <span class="verse"><a name="34">34</a>Haec omnia locutus est Iesus in parabolis ad turbas; et sine parabola nihil loquebatur eis,</span> <span class="verse"><a name="35">35</a>ut adimpleretur, quod dictum erat per prophetam dicentem: Aperiam in parabolis os meum,eructabo abscondita a constitutione mundi ".</span> <span class="verse"><a name="36">36</a>Tunc, dimissis turbis, venit in domum, et accesserunt ad eum discipuli eius dicentes: " Dissere nobis parabolam zizaniorum agri ".</span> <span class="verse"><a name="37">37</a>Qui respondens ait: " Qui seminat bonum semen, est Filius hominis;</span> <span class="verse"><a name="38">38</a>ager autem est mundus; bonum vero semen, hi sunt filii regni; zizania autem filii sunt Mali;</span> <span class="verse"><a name="39">39</a>inimicus autem, qui seminavit ea, est Diabolus; messis vero consummatio saeculi est; messores autem angeli sunt.</span> <span class="verse"><a name="40">40</a>Sicut ergo colliguntur zizania et igni comburuntur, sic erit in consummatione saeculi:</span> <span class="verse"><a name="41">41</a>mittet Filius hominis angelos suos, et colligent de regno eius omnia scandala et eos, qui faciunt iniquitatem,</span> <span class="verse"><a name="42">42</a>et mittent eos in caminum ignis; ibi erit fletus et stridor dentium.</span> <span class="verse"><a name="43">43</a>Tunc iusti fulgebunt sicut sol in regno Pa tris eorum. Qui habet aures, audiat.</span> <span class="verse"><a name="44">44</a>Simile est regnum caelorum thesauro abscondito in agro; quem qui invenit homo abscondit et prae gaudio illius vadit et vendit universa, quae habet, et emit agrum illum.</span> <span class="verse"><a name="45">45</a>Iterum simile est regnum caelorum homini negotiatori quaerenti bonas margaritas.</span> <span class="verse"><a name="46">46</a>Inventa autem una pretiosa margarita, abiit et vendidit omnia, quae habuit, et emit eam.</span> <span class="verse"><a name="47">47</a>Iterum simile est regnum caelorum sagenae missae in mare et ex omni genere congreganti;</span> <span class="verse"><a name="48">48</a>quam, cum impleta esset, educentes secus litus et sedentes collegerunt bonos in vasa, malos autem foras miserunt.</span> <span class="verse"><a name="49">49</a>Sic erit in consummatione saeculi: exibunt angeli et separabunt malos de medio iustorum</span> <span class="verse"><a name="50">50</a>et mittent eos in caminum ignis; ibi erit fletus et stridor dentium.</span> <span class="verse"><a name="51">51</a>Intellexistis haec omnia? ". Dicunt ei: " Etiam ".</span> <span class="verse"><a name="52">52</a>Ait autem illis: " Ideo omnis scriba doctus in regno caelorum similis est homini patri familias, qui profert de thesauro suo nova et vetera ".</span> <span class="verse"><a name="53">53</a>Et factum est, cum consummasset Iesus parabolas istas, transiit inde.</span> <span class="verse"><a name="54">54</a>Et veniens in patriam suam, docebat eos in synagoga eorum, ita ut mirarentur et dicerent: " Unde huic sapientia haec et virtutes?</span> <span class="verse"><a name="55">55</a>Nonne hic est fabri filius? Nonne mater eius dicitur Maria, et fratres eius Iacobus et Ioseph et Simon et Iudas?</span> <span class="verse"><a name="56">56</a>Et sorores eius nonne omnes apud nos sunt? Unde ergo huic omnia ista? .</span> <span class="verse"><a name="57">57</a>Et scandalizabantur in eo. Iesus autem dixit eis: " Non est propheta sine honore nisi in patria et in domo sua ".</span> <span class="verse"><a name="58">58</a>Et non fecit ibi virtutes multas propter incredulitatem illorum.</span> </p></div</div></div></body></html>