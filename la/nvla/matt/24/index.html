<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 24</strong></div><p><span class="verse"><a name="1">1</a>Et egressus Iesus de templo ibat, et accesserunt discipuli eius, ut ostenderent ei aedificationes templi;</span> <span class="verse"><a name="2">2</a>ipse autem respondens dixit eis: " Non videtis haec omnia? Amen dico vobis: Non relinquetur hic lapis super lapidem, qui non destruetur ".</span> <span class="verse"><a name="3">3</a>Sedente autem eo super montem Oliveti, accesserunt ad eum discipuli secreto dicentes: " Dic nobis: Quando haec erunt, et quod signum adventus tui et consummationis saeculi? ".</span> <span class="verse"><a name="4">4</a>Et respondens Iesus dixit eis: " Videte, ne quis vos seducat.</span> <span class="verse"><a name="5">5</a>Multi enim venient in nomine meo dicentes: "Ego sum Christus", et multos seducent.</span> <span class="verse"><a name="6">6</a>Audituri enim estis proelia et opiniones proeliorum. Videte, ne turbemini; oportet enim fieri, sed nondum est finis.</span> <span class="verse"><a name="7">7</a>Consurget enim gens in gentem, et regnum in regnum, et erunt fames et terrae motus per loca;</span> <span class="verse"><a name="8">8</a>haec autem omnia initia sunt dolorum.</span> <span class="verse"><a name="9">9</a>Tunc tradent vos in tribulationem et occident vos, et eritis odio omnibus gentibus propter nomen meum.</span> <span class="verse"><a name="10">10</a>Et tunc scandalizabuntur multi et invicem tradent et odio habebunt invicem;</span> <span class="verse"><a name="11">11</a>et multi pseudoprophetae surgent et seducent multos.</span> <span class="verse"><a name="12">12</a>Et, quoniam abundavit iniquitas, refrigescet caritas multorum;</span> <span class="verse"><a name="13">13</a>qui autem permanserit usque in finem, hic salvus erit.</span> <span class="verse"><a name="14">14</a>Et praedicabitur hoc evangelium regni in universo orbe in testimonium omnibus gentibus; et tunc veniet consummatio.</span> <span class="verse"><a name="15">15</a>Cum ergo videritis abominationem desolationis, quae dicta est a Daniele propheta, stantem in loco sancto, qui legit, intellegat:</span> <span class="verse"><a name="16">16</a>tunc qui in Iudaea sunt, fugiant ad montes;</span> <span class="verse"><a name="17">17</a>qui in tecto, non descendat tollere aliquid de domo sua;</span> <span class="verse"><a name="18">18</a>et, qui in agro, non revertatur tollere pallium suum.</span> <span class="verse"><a name="19">19</a>Vae autem praegnantibus et nutrientibus in illis diebus!</span> <span class="verse"><a name="20">20</a>Orate autem, ut non fiat fuga vestra hieme vel sabbato:</span> <span class="verse"><a name="21">21</a>erit enim tunc tribulatio magna, qualis non fuit ab initio mundi usque modo neque fiet.</span> <span class="verse"><a name="22">22</a>Et nisi breviati fuissent dies illi, non fieret salva omnis caro; sed propter electos breviabuntur dies illi.</span> <span class="verse"><a name="23">23</a>Tunc si quis vobis dixerit: "Ecce hic Christus" aut: "Hic", nolite credere.</span> <span class="verse"><a name="24">24</a>Surgent enim pseudochristi et pseudoprophetae et dabunt signa magna et prodigia, ita ut in errorem inducantur, si fieri potest, etiam electi.</span> <span class="verse"><a name="25">25</a>Ecce praedixi vobis.</span> <span class="verse"><a name="26">26</a>Si ergo dixerint vobis: "Ecce in deserto est", nolite exire; "Ecce in penetralibus", nolite credere;</span> <span class="verse"><a name="27">27</a>sicut enim fulgur exit ab oriente et paret usque in occidentem, ita erit adventus Filii hominis.</span> <span class="verse"><a name="28">28</a>Ubicumque fuerit corpus, illuc congregabuntur aquilae.</span> <span class="verse"><a name="29">29</a>Statim autem post tribulationem dierum illorum, sol obscurabitur, et luna non dabit lumen suum, et stellae cadent de caelo, et virtutes caelorum commovebuntur.</span> <span class="verse"><a name="30">30</a>Et tunc parebit signum Filii hominis in caelo, et tunc plangent omnes tribus terrae et videbunt Filium hominis venientem in nubibus caeli cum virtute et gloria multa;</span> <span class="verse"><a name="31">31</a>et mittet angelos suos cum tuba magna, et congregabunt electos eius a quattuor ventis, a summis caelorum usque ad terminos eorum.</span> <span class="verse"><a name="32">32</a>Ab arbore autem fici discite parabolam: cum iam ramus eius tener fuerit, et folia nata, scitis quia prope est aestas.</span> <span class="verse"><a name="33">33</a>Ita et vos, cum videritis haec omnia, scitote quia prope est in ianuis.</span> <span class="verse"><a name="34">34</a>Amen dico vobis: Non praeteribit haec generatio, donec omnia haec fiant.</span> <span class="verse"><a name="35">35</a>Caelum et terra transibunt, verba vero mea non praeteribunt.</span> <span class="verse"><a name="36">36</a>De die autem illa et hora nemo scit, neque angeli caelorum neque Filius, nisi Pater solus.</span> <span class="verse"><a name="37">37</a>Sicut enim dies Noe, ita erit adventus Filii hominis.</span> <span class="verse"><a name="38">38</a>Sicut enim erant in diebus ante diluvium comedentes et bibentes, nubentes et nuptum tradentes, usque ad eum diem, quo introivit in arcam Noe,</span> <span class="verse"><a name="39">39</a>et non cognoverunt, donec venit diluvium et tulit omnes, ita erit et adventus Filii hominis.</span> <span class="verse"><a name="40">40</a>Tunc duo erunt in agro: unus assumitur, et unus relinquitur;</span> <span class="verse"><a name="41">41</a>duae molentes in mola: una assumitur, et una relinquitur.</span> <span class="verse"><a name="42">42</a>Vigilate ergo, quia nescitis qua die Dominus vester venturus sit.</span> <span class="verse"><a name="43">43</a>Illud autem scitote quoniam si sciret pater familias qua hora fur venturus esset, vigilaret utique et non sineret perfodi domum suam.</span> <span class="verse"><a name="44">44</a>Ideo et vos estote parati, quia, qua nescitis hora, Filius hominis venturus est.</span> <span class="verse"><a name="45">45</a>Quis putas est fidelis servus et prudens, quem constituit dominus supra familiam suam, ut det illis cibum in tempore?</span> <span class="verse"><a name="46">46</a>Beatus ille servus, quem cum venerit dominus eius, invenerit sic facientem.</span> <span class="verse"><a name="47">47</a>Amen dico vobis quoniam super omnia bona sua constituet eum.</span> <span class="verse"><a name="48">48</a>Si autem dixerit malus servus ille in corde suo: "Moram facit dominus meus venire",</span> <span class="verse"><a name="49">49</a>et coeperit percutere conservos suos, manducet autem et bibat cum ebriis,</span> <span class="verse"><a name="50">50</a>veniet dominus servi illius in die, qua non sperat, et in hora, qua ignorat,</span> <span class="verse"><a name="51">51</a>et dividet eum partemque eius ponet cum hypocritis; illic erit fletus et stridor dentium.</span> </p></div</div></div></body></html>