<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 14</strong></div><p><span class="verse"><a name="1">1</a>In illo tempore audivit He rodes tetrarcha famam Iesu</span> <span class="verse"><a name="2">2</a>et ait pueris suis: " Hic est Ioannes Baptista; ipse surrexit a mortuis, et ideo virtutes operantur in eo ".</span> <span class="verse"><a name="3">3</a>Herodes enim tenuit Ioannem et alligavit eum et posuit in carcere propter Herodiadem uxorem Philippi fratris sui.</span> <span class="verse"><a name="4">4</a>Dicebat enim illi Ioannes: " Non licet tibi habere eam ".</span> <span class="verse"><a name="5">5</a>Et volens illum occidere, timuit populum, quia sicut prophetam eum habebant.</span> <span class="verse"><a name="6">6</a>Die autem natalis Herodis saltavit filia Herodiadis in medio et placuit Herodi,</span> <span class="verse"><a name="7">7</a>unde cum iuramento pollicitus est ei dare, quodcumque postulasset.</span> <span class="verse"><a name="8">8</a>At illa, praemonita a matre sua: " Da mihi, inquit, hic in disco caput Ioannis Baptistae ".</span> <span class="verse"><a name="9">9</a>Et contristatus rex propter iuramentum et eos, qui pariter recumbebant, iussit dari</span> <span class="verse"><a name="10">10</a>misitque et decollavit Ioannem in carcere;</span> <span class="verse"><a name="11">11</a>et allatum est caput eius in disco et datum est puellae, et tulit matri suae.</span> <span class="verse"><a name="12">12</a>Et accedentes discipuli eius tulerunt corpus et sepelierunt illud et venientes nuntiaverunt Iesu.</span> <span class="verse"><a name="13">13</a>Quod cum audisset Iesus, secessit inde in navicula in locum desertum seorsum; et cum audissent, turbae secutae sunt eum pedestres de civitatibus.</span> <span class="verse"><a name="14">14</a>Et exiens vidit turbam multam et misertus est eorum et curavit languidos eorum.</span> <span class="verse"><a name="15">15</a>Vespere autem facto, accesserunt ad eum discipuli dicentes: " Desertus est locus, et hora iam praeteriit; dimitte turbas, ut euntes in castella emant sibi escas ".</span> <span class="verse"><a name="16">16</a>Iesus autem dixit eis: " Non habent necesse ire; date illis vos manducare ".</span> <span class="verse"><a name="17">17</a>Illi autem dicunt ei: " Non habemus hic nisi quinque panes et duos pisces ".</span> <span class="verse"><a name="18">18</a>Qui ait: " Afferte illos mihi huc ".</span> <span class="verse"><a name="19">19</a>Et cum iussisset turbas discumbere supra fenum, acceptis quinque panibus et duobus piscibus, aspiciens in caelum benedixit et fregit et dedit discipulis panes, discipuli autem turbis.</span> <span class="verse"><a name="20">20</a>Et manducaverunt omnes et saturati sunt; et tulerunt reliquias fragmentorum duodecim cophinos plenos.</span> <span class="verse"><a name="21">21</a>Manducantium autem fuit numerus fere quinque milia virorum, exceptis mulieribus et parvulis.</span> <span class="verse"><a name="22">22</a>Et statim iussit discipulos ascendere in naviculam et praecedere eum trans fretum, donec dimitteret turbas.</span> <span class="verse"><a name="23">23</a>Et dimissis turbis, ascendit in montem solus orare. Vespere autem facto, solus erat ibi.</span> <span class="verse"><a name="24">24</a>Navicula autem iam multis stadiis a terra distabat, fluctibus iactata; erat enim contrarius ventus.</span> <span class="verse"><a name="25">25</a>Quarta autem vigilia noctis venit ad eos ambulans supra mare.</span> <span class="verse"><a name="26">26</a>Discipuli autem, videntes eum supra mare ambulantem, turbati sunt dicentes: " Phantasma est ", et prae timore clamaverunt.</span> <span class="verse"><a name="27">27</a>Statimque Iesus locutus est eis dicens: " Habete fiduciam, ego sum; nolite timere! ".</span> <span class="verse"><a name="28">28</a>Respondens autem ei Petrus dixit: " Domine, si tu es, iube me venire ad te super aquas ".</span> <span class="verse"><a name="29">29</a>At ipse ait: " Veni! ". Et descendens Petrus de navicula ambulavit super aquas et venit ad Iesum.</span> <span class="verse"><a name="30">30</a>Videns vero ventum validum timuit et, cum coepisset mergi, clamavit dicens: " Domine, salvum me fac! ".</span> <span class="verse"><a name="31">31</a>Continuo autem Iesus extendens manum apprehendit eum et ait illi: " Modicae fidei, quare dubitasti? ".</span> <span class="verse"><a name="32">32</a>Et cum ascendissent in naviculam, cessavit ventus.</span> <span class="verse"><a name="33">33</a>Qui autem in navicula erant, adoraverunt eum dicentes: " Vere Filius Dei es! ".</span> <span class="verse"><a name="34">34</a>Et cum transfretassent, venerunt in terram Gennesaret.</span> <span class="verse"><a name="35">35</a>Et cum cognovissent eum viri loci illius, miserunt in universam regionem illam et obtulerunt ei omnes male habentes,</span> <span class="verse"><a name="36">36</a>et rogabant eum, ut vel fimbriam vestimenti eius tangerent; et, quicumque tetigerunt, salvi facti sunt.</span> </p></div</div></div></body></html>