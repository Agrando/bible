<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 8</strong></div><p><span class="verse"><a name="1">1</a>Cum autem descendisset de monte, secutae sunt eum turbae multae.</span> <span class="verse"><a name="2">2</a>Et ecce leprosus veniens adorabat eum dicens: " Domine, si vis, potes me mundare ".</span> <span class="verse"><a name="3">3</a>Et extendens manum, tetigit eum dicens: " Volo, mundare! "; et confestim mundata est lepra eius.</span> <span class="verse"><a name="4">4</a>Et ait illi Iesus: " Vide, nemini dixeris; sed vade, ostende te sacerdoti et offer munus, quod praecepit Moyses, in testimonium illis ".</span> <span class="verse"><a name="5">5</a>Cum autem introisset Capharnaum, accessit ad eum centurio rogans eum</span> <span class="verse"><a name="6">6</a>et dicens: " Domine, puer meus iacet in domo paralyticus et male torquetur ".</span> <span class="verse"><a name="7">7</a>Et ait illi: " Ego veniam et curabo eum ".</span> <span class="verse"><a name="8">8</a>Et respondens centurio ait: " Domine, non sum dignus, ut intres sub tectum meum, sed tantum dic verbo, et sanabitur puer meus.</span> <span class="verse"><a name="9">9</a>Nam et ego homo sum sub potestate, habens sub me milites, et dico huic: Vade", et vadit; et alii: "Veni", et venit; et servo meo: "Fac hoc", et facit".</span> <span class="verse"><a name="10">10</a>Audiens autem Iesus, miratus est et sequentibus se dixit: "Amen dico vobis: Apud nullum inveni tantam fidem in Israel!</span> <span class="verse"><a name="11">11</a>Dico autem vobis quod multi ab oriente et occidente venient et recumbent cum Abraham et Isaac et Iacob in regno caelorum;</span> <span class="verse"><a name="12">12</a>filii autem regni eicientur in tenebras exteriores: ibi erit fletus et stridor dentium ".</span> <span class="verse"><a name="13">13</a>Et dixit Iesus centurioni: " Vade; sicut credidisti, fiat tibi ". Et sanatus est puer in hora illa.</span> <span class="verse"><a name="14">14</a>Et cum venisset Iesus in domum Petri, vidit socrum eius iacentem et febricitantem;</span> <span class="verse"><a name="15">15</a>et tetigit manum eius, et dimisit eam febris; et surrexit et ministrabat ei.</span> <span class="verse"><a name="16">16</a>Vespere autem facto, obtulerunt ei multos daemonia habentes; et eiciebat spiritus verbo et omnes male habentes curavit,</span> <span class="verse"><a name="17">17</a>ut adimpleretur, quod dictum est per Isaiam prophetam dicentem: Ipse infirmitates nostras accepitet aegrotationes portavit ".</span> <span class="verse"><a name="18">18</a>Videns autem Iesus turbas multas circum se, iussit ire trans fretum.</span> <span class="verse"><a name="19">19</a>Et accedens unus scriba ait illi: " Magister, sequar te, quocumque ieris ".</span> <span class="verse"><a name="20">20</a>Et dicit ei Iesus: " Vulpes foveas habent, et volucres caeli tabernacula, Filius autem hominis non habet, ubi caput reclinet ".</span> <span class="verse"><a name="21">21</a>Alius autem de discipulis eius ait illi: "Domine, permitte me primum ire et sepelire patrem meum ".</span> <span class="verse"><a name="22">22</a>Iesus autem ait illi: " Sequere me et dimitte mortuos sepelire mortuos suos ".</span> <span class="verse"><a name="23">23</a>Et ascendente eo in naviculam, secuti sunt eum discipuli eius.</span> <span class="verse"><a name="24">24</a>Et ecce motus magnus factus est in mari, ita ut navicula operiretur fluctibus; ipse vero dormiebat.</span> <span class="verse"><a name="25">25</a>Et accesserunt et suscitaverunt eum dicentes: " Domine, salva nos, perimus! ".</span> <span class="verse"><a name="26">26</a>Et dicit eis: " Quid timidi estis, modicae fidei? ". Tunc surgens increpavit ventis et mari, et facta est tranquillitas magna.</span> <span class="verse"><a name="27">27</a>Porro homines mirati sunt dicentes: " Qualis est hic, quia et venti et mare oboediunt ei? ".</span> <span class="verse"><a name="28">28</a>Et cum venisset trans fretum in regionem Gadarenorum, occurrerunt ei duo habentes daemonia, de monumentis exeuntes, saevi nimis, ita ut nemo posset transire per viam illam.</span> <span class="verse"><a name="29">29</a>Et ecce clamaverunt dicentes: " Quid nobis et tibi, Fili Dei? Venisti huc ante tempus torquere nos? ".</span> <span class="verse"><a name="30">30</a>Erat autem longe ab illis grex porcorum multorum pascens.</span> <span class="verse"><a name="31">31</a>Daemones autem rogabant eum dicentes: " Si eicis nos, mitte nos in gregem porcorum ".</span> <span class="verse"><a name="32">32</a>Et ait illis: " Ite ". Et illi exeuntes abierunt in porcos; et ecce impetu abiit totus grex per praeceps in mare, et mortui sunt in aquis.</span> <span class="verse"><a name="33">33</a>Pastores autem fugerunt et venientes in civitatem nuntiaverunt omnia et de his, qui daemonia habuerant.</span> <span class="verse"><a name="34">34</a>Et ecce tota civitas exiit obviam Iesu, et viso eo rogabant, ut transiret a finibus eorum.</span> </p></div</div></div></body></html>