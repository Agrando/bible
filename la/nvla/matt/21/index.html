<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 21</strong></div><p><span class="verse"><a name="1">1</a>Et cum appropinquassent Hierosolymis et venissent Bethfage, ad montem Oliveti, tunc Iesus misit duos discipulos</span> <span class="verse"><a name="2">2</a>dicens eis: " Ite in castellum, quod contra vos est, et statim invenietis asinam alligatam et pullum cum ea; solvite et adducite mihi.</span> <span class="verse"><a name="3">3</a>Et si quis vobis aliquid dixerit, dicite: "Dominus eos necessarios habet", et confestim dimittet eos ".</span> <span class="verse"><a name="4">4</a>Hoc autem factum est, ut impleretur, quod dictum est per prophetam dicentem:</span> <span class="verse"><a name="5">5</a>" Dicite filiae Sion:Ecce Rex tuus venit tibi,mansuetus et sedens super asinamet super pullum filium subiugalis ".</span> <span class="verse"><a name="6">6</a>Euntes autem discipuli fecerunt, sicut praecepit illis Iesus,</span> <span class="verse"><a name="7">7</a>et adduxerunt asinam et pullum; et imposuerunt super eis vestimenta sua, et sedit super ea.</span> <span class="verse"><a name="8">8</a>Plurima autem turba straverunt vestimenta sua in via; alii autem caedebant ramos de arboribus et sternebant in via.</span> <span class="verse"><a name="9">9</a>Turbae autem, quae praecedebant eum et quae sequebantur, clamabant dicentes: " Hosanna filio David! Benedictus, qui venit in nomine Domini! Hosanna in altissimis! ".</span> <span class="verse"><a name="10">10</a>Et cum intrasset Hierosolymam, commota est universa civitas dicens: " Quis est hic?".</span> <span class="verse"><a name="11">11</a>Turbae autem dicebant: " Hic est Iesus propheta a Nazareth Galilaeae ".</span> <span class="verse"><a name="12">12</a>Et intravit Iesus in templum et eiciebat omnes vendentes et ementes in templo, et mensas nummulariorum evertit et cathedras vendentium columbas,</span> <span class="verse"><a name="13">13</a>et dicit eis: " Scriptum est: "Domus mea domus orationis vocabitur". Vos autem facitis eam speluncam latronum ".</span> <span class="verse"><a name="14">14</a>Et accesserunt ad eum caeci et claudi in templo, et sanavit eos.</span> <span class="verse"><a name="15">15</a>Videntes autem principes sacerdotum et scribae mirabilia, quae fecit, et pueros clamantes in templo et dicentes: " Hosanna filio David ", indignati sunt</span> <span class="verse"><a name="16">16</a>et dixerunt ei: " Audis quid isti dicant? ". Iesus autem dicit eis: " Utique; numquam legistis: "Ex ore infantium et lactantium perfecisti laudem"? ".</span> <span class="verse"><a name="17">17</a>Et relictis illis, abiit foras extra civitatem in Bethaniam ibique mansit.</span> <span class="verse"><a name="18">18</a>Mane autem revertens in civitatem, esuriit.</span> <span class="verse"><a name="19">19</a>Et videns fici arborem unam secus viam, venit ad eam; et nihil invenit in ea nisi folia tantum et ait illi: " Numquam ex te fructus nascatur in sempiternum ". Et arefacta est continuo ficulnea.</span> <span class="verse"><a name="20">20</a>Et videntes discipuli mirati sunt dicentes: " Quomodo continuo aruit ficulnea? ".</span> <span class="verse"><a name="21">21</a>Respondens autem Iesus ait eis: " Amen dico vobis: Si habueritis fidem et non haesitaveritis, non solum de ficulnea facietis, sed et si monti huic dixeritis: "Tolle et iacta te in mare", fiet.</span> <span class="verse"><a name="22">22</a>Et omnia, quaecumque petieritis in oratione credentes, accipietis ".</span> <span class="verse"><a name="23">23</a>Et cum venisset in templum, accesserunt ad eum docentem principes sacerdotum et seniores populi dicentes: " In qua potestate haec facis? Et quis tibi dedit hanc potestatem? ".</span> <span class="verse"><a name="24">24</a>Respondens autem Iesus dixit illis: " Interrogabo vos et ego unum sermonem, quem si dixeritis mihi, et ego vobis dicam, in qua potestate haec facio:</span> <span class="verse"><a name="25">25</a>Baptismum Ioannis unde erat? A caelo an ex hominibus? ". At illi cogitabant inter se dicentes: " Si dixerimus: "E caelo", dicet nobis: Quare ergo non credidistis illi?";</span> <span class="verse"><a name="26">26</a>si autem dixerimus: "Ex hominibus", timemus turbam; omnes enim habent Ioannem sicut prophetam ".</span> <span class="verse"><a name="27">27</a>Et respondentes Iesu dixerunt: " Nescimus ". Ait illis et ipse: " Nec ego dico vobis in qua potestate haec facio ".</span> <span class="verse"><a name="28">28</a>" Quid autem vobis videtur? Homo quidam habebat duos filios. Et accedens ad primum dixit: "Fili, vade hodie, operare in vinea".</span> <span class="verse"><a name="29">29</a>Ille autem respondens ait: "Nolo"; postea autem paenitentia motus abiit.</span> <span class="verse"><a name="30">30</a>Accedens autem ad alterum dixit similiter. At ille respondens ait: "Eo, domine"; et non ivit.</span> <span class="verse"><a name="31">31</a>Quis ex duobus fecit voluntatem patris? ". Dicunt: " Primus ". Dicit illis Iesus: " Amen dico vobis: Publicani et meretrices praecedunt vos in regnum Dei.</span> <span class="verse"><a name="32">32</a>Venit enim ad vos Ioannes in via iustitiae, et non credidistis ei; publicani autem et meretrices crediderunt ei. Vos autem videntes nec paenitentiam habuistis postea, ut crederetis ei.</span> <span class="verse"><a name="33">33</a>Aliam parabolam audite. Homo erat pater familias, qui plantavit vineam et saepem circumdedit ei et fodit in ea torcular et aedificavit turrim et locavit eam agricolis et peregre profectus est.</span> <span class="verse"><a name="34">34</a>Cum autem tempus fructuum appropinquasset, misit servos suos ad agricolas, ut acciperent fructus eius.</span> <span class="verse"><a name="35">35</a>Et agricolae, apprehensis servis eius, alium ceciderunt, alium occiderunt, alium vero lapidaverunt.</span> <span class="verse"><a name="36">36</a>Iterum misit alios servos plures prioribus, et fecerunt illis similiter.</span> <span class="verse"><a name="37">37</a>Novissime autem misit ad eos filium suum dicens: "Verebuntur filium meum".</span> <span class="verse"><a name="38">38</a>Agricolae autem videntes filium dixerunt intra se: "Hic est heres. Venite, occidamus eum et habebimus hereditatem eius".</span> <span class="verse"><a name="39">39</a>Et apprehensum eum eiecerunt extra vineam et occiderunt.</span> <span class="verse"><a name="40">40</a>Cum ergo venerit dominus vineae, quid faciet agricolis illis? ".</span> <span class="verse"><a name="41">41</a>Aiunt illi: " Malos male perdet et vineam locabit aliis agricolis, qui reddant ei fructum temporibus suis ".</span> <span class="verse"><a name="42">42</a>Dicit illis Iesus: " Numquam legistis in Scripturis:Lapidem quem reprobaverunt aedificantes,hic factus est in caput anguli;a Domino factum est istudet est mirabile in oculis nostris" ?</span> <span class="verse"><a name="43">43</a>Ideo dico vobis quia auferetur a vobis regnum Dei et dabitur genti facienti fructus eius.</span> <span class="verse"><a name="44">44</a>Et, qui ceciderit super lapidem istum confringetur; super quem vero ceciderit, conteret eum ".</span> <span class="verse"><a name="45">45</a>Et cum audissent principes sacerdotum et pharisaei parabolas eius, cognoverunt quod de ipsis diceret;</span> <span class="verse"><a name="46">46</a>et quaerentes eum tenere, timuerunt turbas, quoniam sicut prophetam eum habebant.</span> </p></div</div></div></body></html>