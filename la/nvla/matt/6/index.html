<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 6</strong></div><p><span class="verse"><a name="1">1</a>Attendite, ne iustitiam vestram faciatis coram hominibus, ut vi deamini ab eis; alioquin mercedem non habetis apud Patrem vestrum, qui in caelis est.</span> <span class="verse"><a name="2">2</a>Cum ergo facies eleemosynam, noli tuba canere ante te, sicut hypocritae faciunt in synagogis et in vicis, ut honorificentur ab hominibus. Amen dico vobis: Receperunt mercedem suam.</span> <span class="verse"><a name="3">3</a>Te autem faciente eleemosynam, nesciat sinistra tua quid faciat dextera tua,</span> <span class="verse"><a name="4">4</a>ut sit eleemosyna tua in abscondito, et Pater tuus, qui videt in abscondito, reddet tibi.</span> <span class="verse"><a name="5">5</a>Et cum oratis, non eritis sicut hypocritae, qui amant in synagogis et in angulis platearum stantes orare, ut videantur ab hominibus. Amen dico vobis: Receperunt mercedem suam.</span> <span class="verse"><a name="6">6</a>Tu autem cum orabis, intra in cubiculum tuum et, clauso ostio tuo, ora Patrem tuum, qui est in abscondito; et Pater tuus, qui videt in abscondito, reddet tibi.</span> <span class="verse"><a name="7">7</a>Orantes autem nolite multum loqui sicut ethnici; putant enim quia in multiloquio suo exaudiantur.</span> <span class="verse"><a name="8">8</a>Nolite ergo assimilari eis; scit enim Pater vester, quibus opus sit vobis, antequam petatis eum.</span> <span class="verse"><a name="9">9</a>Sic ergo vos orabitis:Pater noster, qui es in caelis,sanctificetur nomen tuum,</span> <span class="verse"><a name="10">10</a>adveniat regnum tuum,fiat voluntas tua,sicut in caelo, et in terra.</span> <span class="verse"><a name="11">11</a>Panem nostrum supersubstantialem da nobis hodie;</span> <span class="verse"><a name="12">12</a>et dimitte nobis debita nostra,sicut et nos dimittimus debitoribus nostris;</span> <span class="verse"><a name="13">13</a>et ne inducas nos in tentationem,sed libera nos a Malo.</span> <span class="verse"><a name="14">14</a>Si enim dimiseritis hominibus peccata eorum, dimittet et vobis Pater vester caelestis;</span> <span class="verse"><a name="15">15</a>si autem non dimiseritis hominibus, nec Pater vester dimittet peccata vestra.</span> <span class="verse"><a name="16">16</a>Cum autem ieiunatis, nolite fieri sicut hypocritae tristes; demoliuntur enim facies suas, ut pareant hominibus ieiunantes. Amen dico vobis: Receperunt mercedem suam.</span> <span class="verse"><a name="17">17</a>Tu autem cum ieiunas, unge caput tuum et faciem tuam lava,</span> <span class="verse"><a name="18">18</a>ne videaris hominibus ieiunans sed Patri tuo, qui est in abscondito; et Pater tuus, qui videt in abscondito, reddet tibi.</span> <span class="verse"><a name="19">19</a>Nolite thesaurizare vobis thesauros in terra, ubi aerugo et tinea demolitur, et ubi fures effodiunt et furantur;</span> <span class="verse"><a name="20">20</a>thesaurizate autem vobis thesauros in caelo, ubi neque aerugo neque tinea demolitur, et ubi fures non effodiunt nec furantur;</span> <span class="verse"><a name="21">21</a>ubi enim est thesaurus tuus, ibi erit et cor tuum.</span> <span class="verse"><a name="22">22</a>Lucerna corporis est oculus. Si ergo fuerit oculus tuus simplex, totum corpus tuum lucidum erit;</span> <span class="verse"><a name="23">23</a>si autem oculus tuus nequam fuerit, totum corpus tuum tenebrosum erit. Si ergo lumen, quod in te est, tene brae sunt, tenebrae quantae erunt!</span> <span class="verse"><a name="24">24</a>Nemo potest duobus dominis servire: aut enim unum odio habebit et alterum diliget, aut unum sustinebit et alterum contemnet; non potestis Deo servire et mammonae.</span> <span class="verse"><a name="25">25</a>Ideo dico vobis: Ne solliciti sitis animae vestrae quid manducetis, neque corpori vestro quid induamini. Nonne anima plus est quam esca, et corpus quam vestimentum?</span> <span class="verse"><a name="26">26</a>Respicite volatilia caeli, quoniam non serunt neque metunt neque congregant in horrea, et Pater vester caelestis pascit illa. Nonne vos magis pluris estis illis?</span> <span class="verse"><a name="27">27</a>Quis autem vestrum cogitans potest adicere ad aetatem suam cubitum unum?</span> <span class="verse"><a name="28">28</a>Et de vestimento quid solliciti estis? Considerate lilia agri quomodo crescunt: non laborant neque nent.</span> <span class="verse"><a name="29">29</a>Dico autem vobis quoniam nec Salomon in omni gloria sua coopertus est sicut unum ex istis.</span> <span class="verse"><a name="30">30</a>Si autem fenum agri, quod hodie est et cras in clibanum mittitur, Deus sic vestit, quanto magis vos, modicae fidei?</span> <span class="verse"><a name="31">31</a>Nolite ergo solliciti esse dicentes: "Quid manducabimus?", aut: "Quid bibemus?", aut: "Quo operiemur?".</span> <span class="verse"><a name="32">32</a>Haec enim omnia gentes inquirunt; scit enim Pater vester caelestis quia his omnibus indigetis.</span> <span class="verse"><a name="33">33</a>Quaerite autem primum regnum Dei et iustitiam eius, et haec omnia adicientur vobis.</span> <span class="verse"><a name="34">34</a>Nolite ergo esse solliciti in crastinum; crastinus enim dies sollicitus erit sibi ipse. Sufficit diei malitia sua.</span> </p></div</div></div></body></html>