<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 15</strong></div><p><span class="verse"><a name="1">1</a>Tunc accedunt ad Iesum ab Hierosolymis pharisaei et scribae dicentes:</span> <span class="verse"><a name="2">2</a>" Quare discipuli tui transgrediuntur traditionem seniorum? Non enim lavant manus suas, cum panem manducant ".</span> <span class="verse"><a name="3">3</a>Ipse autem respondens ait illis: " Quare et vos transgredimini mandatum Dei propter traditionem vestram?</span> <span class="verse"><a name="4">4</a>Nam Deus dixit: "Honora patrem tuum et matrem" et: "Qui maledixerit patri vel matri, morte moriatur".</span> <span class="verse"><a name="5">5</a>Vos autem dicitis: "Quicumque dixerit patri vel matri: Munus est, quodcumque ex me profuerit,</span> <span class="verse"><a name="6">6</a>non honorificabit patrem suum"; et irritum fecistis verbum Dei propter traditionem vestram.</span> <span class="verse"><a name="7">7</a>Hypocritae! Bene prophetavit de vobis Isaias dicens:</span> <span class="verse"><a name="8">8</a>"Populus hic labiis me honorat,cor autem eorum longe est a me;</span> <span class="verse"><a name="9">9</a>sine causa autem colunt medocentes doctrinas mandata homi num" ".</span> <span class="verse"><a name="10">10</a>Et convocata ad se turba, dixit eis: " Audite et intellegite:</span> <span class="verse"><a name="11">11</a>Non quod intrat in os, coinquinat hominem; sed quod procedit ex ore, hoc coinquinat hominem! ".</span> <span class="verse"><a name="12">12</a>Tunc accedentes discipuli dicunt ei: " Scis quia pharisaei, audito verbo, scandalizati sunt? ".</span> <span class="verse"><a name="13">13</a>At ille respondens ait: " Omnis plantatio, quam non plantavit Pater meus caelestis, eradicabitur.</span> <span class="verse"><a name="14">14</a>Sinite illos: caeci sunt, duces caecorum. Caecus autem si caeco ducatum praestet, ambo in foveam cadent ".</span> <span class="verse"><a name="15">15</a>Respondens autem Petrus dixit ei: " Edissere nobis parabolam istam ".</span> <span class="verse"><a name="16">16</a>At ille dixit: " Adhuc et vos sine intellectu estis?</span> <span class="verse"><a name="17">17</a>Non intellegitis quia omne quod in os intrat, in ventrem vadit et in secessum emittitur?</span> <span class="verse"><a name="18">18</a>Quae autem procedunt de ore, de corde exeunt, et ea coinquinant hominem.</span> <span class="verse"><a name="19">19</a>De corde enim exeunt cogitationes malae, homicidia, adulteria, fornicationes, furta, falsa testimonia, blasphemiae.</span> <span class="verse"><a name="20">20</a>Haec sunt, quae coinquinant hominem; non lotis autem manibus manducare non coinquinat hominem ".</span> <span class="verse"><a name="21">21</a>Et egressus inde Iesus, secessit in partes Tyri et Sidonis.</span> <span class="verse"><a name="22">22</a>Et ecce mulier Chananaea a finibus illis egressa clamavit dicens: " Miserere mei, Domine, fili David! Filia mea male a daemonio vexatur ".</span> <span class="verse"><a name="23">23</a>Qui non respondit ei verbum.Et accedentes discipuli eius rogabant eum dicentes: " Dimitte eam, quia clamat post nos ".</span> <span class="verse"><a name="24">24</a>Ipse autem respondens ait: " Non sum missus nisi ad oves, quae perierunt domus Israel ".</span> <span class="verse"><a name="25">25</a>At illa venit et adoravit eum dicens: " Domine, adiuva me! ".</span> <span class="verse"><a name="26">26</a>Qui respondens ait: " Non est bonum sumere panem filiorum et mittere catellis ".</span> <span class="verse"><a name="27">27</a>At illa dixit: " Etiam, Domine, nam et catelli edunt de micis, quae cadunt de mensa dominorum suorum ".</span> <span class="verse"><a name="28">28</a>Tunc respondens Iesus ait illi: " O mulier, magna est fides tua! Fiat tibi, sicut vis ". Et sanata est filia illius ex illa hora.</span> <span class="verse"><a name="29">29</a>Et cum transisset inde, Iesus venit secus mare Galilaeae et ascendens in montem sedebat ibi.</span> <span class="verse"><a name="30">30</a>Et accesserunt ad eum turbae multae habentes secum claudos, caecos, debiles, mutos et alios multos et proiecerunt eos ad pedes eius, et curavit eos,</span> <span class="verse"><a name="31">31</a>ita ut turba miraretur videntes mutos loquentes, debiles sanos et claudos ambulantes et caecos videntes. Et magnificabant Deum Israel.</span> <span class="verse"><a name="32">32</a>Iesus autem convocatis discipulis suis dixit: " Misereor turbae, quia triduo iam perseverant mecum et non habent, quod manducent; et dimittere eos ieiunos nolo, ne forte deficiant in via ".</span> <span class="verse"><a name="33">33</a>Et dicunt ei discipuli: " Unde nobis in deserto panes tantos, ut saturemus turbam tantam? ".</span> <span class="verse"><a name="34">34</a>Et ait illis Iesus: " Quot panes habetis? ". At illi dixerunt: " Septem et paucos pisciculos ".</span> <span class="verse"><a name="35">35</a>Et praecepit turbae, ut discumberet super terram;</span> <span class="verse"><a name="36">36</a>et accipiens septem panes et pisces et gratias agens fregit et dedit discipulis, discipuli autem turbis.</span> <span class="verse"><a name="37">37</a>Et comederunt omnes et saturati sunt; et, quod superfuit de fragmentis, tulerunt septem sportas plenas.</span> <span class="verse"><a name="38">38</a>Erant autem, qui manducaverant, quattuor milia hominum extra mulieres et parvulos.</span> <span class="verse"><a name="39">39</a>Et dimissis turbis, ascendit in naviculam et venit in fines Magadan.</span> </p></div</div></div></body></html>