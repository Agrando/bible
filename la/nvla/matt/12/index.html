<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 12</strong></div><p><span class="verse"><a name="1">1</a>In illo tempore abiit Iesus sabbatis per sata; discipuli autem eius esurierunt et coeperunt vellere spicas et manducare.</span> <span class="verse"><a name="2">2</a>Pharisaei autem videntes dixerunt ei: " Ecce discipuli tui faciunt, quod non licet facere sabbato ".</span> <span class="verse"><a name="3">3</a>At ille dixit eis: " Non legistis quid fecerit David, quando esuriit, et qui cum eo erant?</span> <span class="verse"><a name="4">4</a>Quomodo intravit in domum Dei et panes propositionis comedit, quod non licebat ei edere neque his, qui cum eo erant, nisi solis sacerdotibus?</span> <span class="verse"><a name="5">5</a>Aut non legistis in Lege quia sabbatis sacerdotes in templo sabbatum violant et sine crimine sunt?</span> <span class="verse"><a name="6">6</a>Dico autem vobis quia templo maior est hic.</span> <span class="verse"><a name="7">7</a>Si autem sciretis quid est: "Misericordiam volo et non sacrificium", numquam condemnassetis innocentes.</span> <span class="verse"><a name="8">8</a>Dominus est enim Filius hominis sabbati ".</span> <span class="verse"><a name="9">9</a>Et cum inde transisset, venit in synagogam eorum;</span> <span class="verse"><a name="10">10</a>et ecce homo manum habens aridam. Et interrogabant eum dicentes: " Licet sabbatis curare? ", ut accusarent eum.</span> <span class="verse"><a name="11">11</a>Ipse autem dixit illis: " Quis erit ex vobis homo, qui habeat ovem unam et, si ceciderit haec sabbatis in foveam, nonne tenebit et levabit eam?</span> <span class="verse"><a name="12">12</a>Quanto igitur melior est homo ove! Itaque licet sabbatis bene facere ".</span> <span class="verse"><a name="13">13</a>Tunc ait homini: " Extende manum tuam ". Et extendit, et restituta est sana sicut altera.</span> <span class="verse"><a name="14">14</a>Exeuntes autem pharisaei consilium faciebant adversus eum, quomodo eum perderent.</span> <span class="verse"><a name="15">15</a>Iesus autem sciens secessit inde. Et secuti sunt eum multi, et curavit eos omnes</span> <span class="verse"><a name="16">16</a>et comminatus est eis, ne manifestum eum facerent,</span> <span class="verse"><a name="17">17</a>ut adimpleretur, quod dictum est per Isaiam prophetam dicentem:</span> <span class="verse"><a name="18">18</a>" Ecce puer meus, quem elegi,dilectus meus, in quo bene placuit animae meae;ponam Spiritum meum super eum,et iudicium gentibus nuntiabit.</span> <span class="verse"><a name="19">19</a>Non contendet neque clamabit,neque audiet aliquis in plateis vocem eius.</span> <span class="verse"><a name="20">20</a>Arundinem quassatam non confringetet linum fumigans non exstinguet,donec eiciat ad victoriam iudicium;</span> <span class="verse"><a name="21">21</a>et in nomine eius gentes sperabunt ".</span> <span class="verse"><a name="22">22</a>Tunc oblatus est ei daemonium habens, caecus et mutus, et curavit eum, ita ut mutus loqueretur et videret.</span> <span class="verse"><a name="23">23</a>Et stupebant omnes turbae et dicebant: " Numquid hic est filius David? .</span> <span class="verse"><a name="24">24</a>Pharisaei autem audientes dixerunt: " Hic non eicit daemones nisi in Beelzebul, principe daemonum ".</span> <span class="verse"><a name="25">25</a>Sciens autem cogitationes eorum dixit eis: " Omne regnum divisum contra se desolatur, et omnis civitas vel domus divisa contra se non stabit.</span> <span class="verse"><a name="26">26</a>Et si Satanas Satanam eicit, adversus se divisus est; quomodo ergo stabit regnum eius?</span> <span class="verse"><a name="27">27</a>Et si ego in Beelzebul eicio daemones, filii vestri in quo eiciunt? Ideo ipsi iudices erunt vestri.</span> <span class="verse"><a name="28">28</a>Si autem in Spiritu Dei ego eicio daemones, igitur pervenit in vos regnum Dei.</span> <span class="verse"><a name="29">29</a>Aut quomodo potest quisquam intrare in domum fortis et vasa eius diripere, nisi prius alligaverit fortem? Et tunc domum illius diripiet.</span> <span class="verse"><a name="30">30</a>Qui non est mecum, contra me est; et, qui non congregat mecum, spargit.</span> <span class="verse"><a name="31">31</a>Ideo dico vobis: Omne peccatum et blasphemia remittetur hominibus, Spiritus autem blasphemia non remittetur.</span> <span class="verse"><a name="32">32</a>Et quicumque dixerit verbum contra Filium hominis, remittetur ei; qui autem dixerit contra Spiritum Sanctum, non remittetur ei neque in hoc saeculo neque in futuro.</span> <span class="verse"><a name="33">33</a>Aut facite arborem bonam et fructum eius bonum, aut facite arborem malam et fructum eius malum: si quidem ex fructu arbor agnoscitur.</span> <span class="verse"><a name="34">34</a>Progenies viperarum, quomodo potestis bona loqui, cum sitis mali? Ex abundantia enim cordis os loquitur.</span> <span class="verse"><a name="35">35</a>Bonus homo de bono thesauro profert bona, et malus homo de malo thesauro profert mala.</span> <span class="verse"><a name="36">36</a>Dico autem vobis: Omne verbum otiosum, quod locuti fuerint homines, reddent rationem de eo in die iudicii:</span> <span class="verse"><a name="37">37</a>ex verbis enim tuis iustificaberis, et ex verbis tuis condemnaberis ".</span> <span class="verse"><a name="38">38</a>Tunc responderunt ei quidam de scribis et pharisaeis dicentes: " Magister, volumus a te signum videre ".</span> <span class="verse"><a name="39">39</a>Qui respondens ait illis: " Generatio mala et adultera signum requirit; et signum non dabitur ei, nisi signum Ionae prophetae.</span> <span class="verse"><a name="40">40</a>Sicut enim fuit Ionas in ventre ceti tribus diebus et tribus noctibus, sic erit Filius hominis in corde terrae tribus diebus et tribus noctibus.</span> <span class="verse"><a name="41">41</a>Viri Ninevitae surgent in iudicio cum generatione ista et condemnabunt eam, quia paenitentiam egerunt in praedicatione Ionae; et ecce plus quam Iona hic!</span> <span class="verse"><a name="42">42</a>Regina austri surget in iudicio cum generatione ista et condemnabit eam, quia venit a finibus terrae audire sapientiam Salomonis; et ecce plus quam Salomon hic!</span> <span class="verse"><a name="43">43</a>Cum autem immundus spiritus exierit ab homine, ambulat per loca arida quaerens requiem et non invenit.</span> <span class="verse"><a name="44">44</a>Tunc dicit: "Revertar in domum meam unde exivi"; et veniens invenit vacantem, scopis mundatam et ornatam.</span> <span class="verse"><a name="45">45</a>Tunc vadit et assumit secum septem alios spiritus nequiores se, et intrantes habitant ibi; et fiunt novissima hominis illius peiora prioribus. Sic erit et generationi huic pessimae ".</span> <span class="verse"><a name="46">46</a>Adhuc eo loquente ad turbas, ecce mater et fratres eius stabant foris quaerentes loqui ei.</span> <span class="verse"><a name="47">47</a>Dixit autem ei quidam: " Ecce mater tua et fratres tui foris stant quaerentes loqui tecum ".</span> <span class="verse"><a name="48">48</a>At ille respondens dicenti sibi ait: " Quae est mater mea, et qui sunt fratres mei? ".</span> <span class="verse"><a name="49">49</a>Et extendens manum suam in discipulos suos dixit: " Ecce mater mea et fratres mei.</span> <span class="verse"><a name="50">50</a>Quicumque enim fecerit voluntatem Patris mei, qui in caelis est, ipse meus frater et soror et mater est ".</span> </p></div</div></div></body></html>