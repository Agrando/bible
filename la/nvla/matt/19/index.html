<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 19</strong></div><p><span class="verse"><a name="1">1</a>Et factum est, cum consum masset Iesus sermones istos, migravit a Galilaea et venit in fines Iudaeae trans Iordanem.</span> <span class="verse"><a name="2">2</a>Et secutae sunt eum turbae multae, et curavit eos ibi.</span> <span class="verse"><a name="3">3</a>Et accesserunt ad eum pharisaei tentantes eum et dicentes: " Licet homini dimittere uxorem suam quacumque ex causa? ".</span> <span class="verse"><a name="4">4</a>Qui respondens ait: " Non legistis quia, qui creavit ab initio, masculum et feminam fecit eos</span> <span class="verse"><a name="5">5</a>et dixit: "Propter hoc dimittet homo patrem et matrem et adhaerebit uxori suae, et erunt duo in carne una?".</span> <span class="verse"><a name="6">6</a>Itaque iam non sunt duo sed una caro. Quod ergo Deus coniunxit, homo non separet ".</span> <span class="verse"><a name="7">7</a>Dicunt illi: " Quid ergo Moyses mandavit dari libellum repudii et dimittere? ".</span> <span class="verse"><a name="8">8</a>Ait illis: " Moyses ad duritiam cordis vestri permisit vobis dimittere uxores vestras; ab initio autem non sic fuit.</span> <span class="verse"><a name="9">9</a>Dico autem vobis quia quicumque dimiserit uxorem suam, nisi ob fornicationem, et aliam duxerit, moechatur ".</span> <span class="verse"><a name="10">10</a>Dicunt ei discipuli eius: " Si ita est causa hominis cum uxore, non expedit nubere ".</span> <span class="verse"><a name="11">11</a>Qui dixit eis: " Non omnes capiunt verbum istud, sed quibus datum est.</span> <span class="verse"><a name="12">12</a>Sunt enim eunuchi, qui de matris utero sic nati sunt; et sunt eunuchi, qui facti sunt ab hominibus; et sunt eunuchi, qui seipsos castraverunt propter regnum caelorum. Qui potest capere, capiat ".</span> <span class="verse"><a name="13">13</a>Tunc oblati sunt ei parvuli, ut manus eis imponeret et oraret; discipuli autem increpabant eis.</span> <span class="verse"><a name="14">14</a>Iesus vero ait: " Sinite parvulos et nolite eos prohibere ad me venire; talium est enim regnum caelorum ".</span> <span class="verse"><a name="15">15</a>Et cum imposuisset eis manus, abiit inde.</span> <span class="verse"><a name="16">16</a>Et ecce unus accedens ait illi: " Magister, quid boni faciam, ut habeam vitam aeternam? ". Qui dixit ei:</span> <span class="verse"><a name="17">17</a>" Quid me interrogas de bono? Unus est bonus. Si autem vis ad vitam ingredi, serva mandata ".</span> <span class="verse"><a name="18">18</a>Dicit illi: " Quae? ". Iesus autem dixit: " Non homicidium facies, non adulterabis, non facies furtum, non falsum testimonium dices,</span> <span class="verse"><a name="19">19</a>honora patrem et matrem et diliges proximum tuum sicut teipsum ".</span> <span class="verse"><a name="20">20</a>Dicit illi adulescens: " Omnia haec custodivi. Quid adhuc mihi deest? .</span> <span class="verse"><a name="21">21</a>Ait illi Iesus: " Si vis perfectus esse, vade, vende, quae habes, et da pauperibus, et habebis thesaurum in caelo; et veni, sequere me ".</span> <span class="verse"><a name="22">22</a>Cum audisset autem adulescens verbum, abiit tristis; erat enim habens multas possessiones.</span> <span class="verse"><a name="23">23</a>Iesus autem dixit discipulis suis: " Amen dico vobis: Dives difficile intrabit in regnum caelorum.</span> <span class="verse"><a name="24">24</a>Et iterum dico vobis: Facilius est camelum per foramen acus transire, quam divitem intrare in regnum Dei ".</span> <span class="verse"><a name="25">25</a>Auditis autem his, discipuli mirabantur valde dicentes: " Quis ergo poterit salvus esse? ".</span> <span class="verse"><a name="26">26</a>Aspiciens autem Iesus dixit illis: " Apud homines hoc impossibile est, apud Deum autem omnia possibilia sunt ".</span> <span class="verse"><a name="27">27</a>Tunc respondens Petrus dixit ei: " Ecce nos reliquimus omnia et secuti sumus te. Quid ergo erit nobis? ".</span> <span class="verse"><a name="28">28</a>Iesus autem dixit illis: " Amen dico vobis quod vos, qui secuti estis me, in regeneratione, cum sederit Filius hominis in throno gloriae suae, sedebitis et vos super thronos duodecim, iudicantes duodecim tribus Israel.</span> <span class="verse"><a name="29">29</a>Et omnis, qui reliquit domos vel fratres aut sorores aut patrem aut matrem aut filios aut agros propter nomen meum, centuplum accipiet et vitam aeternam possidebit.</span> <span class="verse"><a name="30">30</a>Multi autem erunt primi novissimi, et novissimi primi.</span> </p></div</div></div></body></html>