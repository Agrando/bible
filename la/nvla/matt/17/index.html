<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 17</strong></div><p><span class="verse"><a name="1">1</a>Et post dies sex assumit Iesus Petrum et Iacobum et Ioan nem fratrem eius et ducit illos in montem excelsum seorsum.</span> <span class="verse"><a name="2">2</a>Et transfiguratus est ante eos; et resplenduit facies eius sicut sol, vestimenta autem eius facta sunt alba sicut lux.</span> <span class="verse"><a name="3">3</a>Et ecce apparuit illis Moyses et Elias cum eo loquentes.</span> <span class="verse"><a name="4">4</a>Respondens autem Petrus dixit ad Iesum: " Domine, bonum est nos hic esse. Si vis, faciam hic tria tabernacula: tibi unum et Moysi unum et Eliae unum ".</span> <span class="verse"><a name="5">5</a>Adhuc eo loquente, ecce nubes lucida obumbravit eos; et ecce vox de nube dicens: " Hic est Filius meus dilectus, in quo mihi bene complacui; ipsum audite ".</span> <span class="verse"><a name="6">6</a>Et audientes discipuli ceciderunt in faciem suam et timuerunt valde.</span> <span class="verse"><a name="7">7</a>Et accessit Iesus et tetigit eos dixitque eis: " Surgite et nolite timere ".</span> <span class="verse"><a name="8">8</a>Levantes autem oculos suos, neminem viderunt nisi solum Iesum.</span> <span class="verse"><a name="9">9</a>Et descendentibus illis de monte, praecepit eis Iesus dicens: " Nemini dixeritis visionem, donec Filius hominis a mortuis resurgat ".</span> <span class="verse"><a name="10">10</a>Et interrogaverunt eum discipuli dicentes: " Quid ergo scribae dicunt quod Eliam oporteat primum venire? ".</span> <span class="verse"><a name="11">11</a>At ille respondens ait: " Elias quidem venturus est et restituet omnia.</span> <span class="verse"><a name="12">12</a>Dico autem vobis quia Elias iam venit, et non cognoverunt eum, sed fecerunt in eo, quaecumque voluerunt; sic et Filius hominis passurus est ab eis ".</span> <span class="verse"><a name="13">13</a>Tunc intellexerunt discipuli quia de Ioanne Baptista dixisset eis.</span> <span class="verse"><a name="14">14</a>Et cum venissent ad turbam, accessit ad eum homo genibus provolutus ante eum</span> <span class="verse"><a name="15">15</a>et dicens: " Domine, miserere filii mei, quia lunaticus est et male patitur; nam saepe cadit in ignem et crebro in aquam.</span> <span class="verse"><a name="16">16</a>Et obtuli eum discipulis tuis, et non potuerunt curare eum ".</span> <span class="verse"><a name="17">17</a>Respondens autem Iesus ait: " O generatio incredula et perversa, quousque ero vobiscum? Usquequo patiar vos? Afferte huc illum ad me ".</span> <span class="verse"><a name="18">18</a>Et increpavit eum Iesus, et exiit ab eo daemonium, et curatus est puer ex illa hora.</span> <span class="verse"><a name="19">19</a>Tunc accesserunt discipuli ad Iesum secreto et dixerunt: " Quare nos non potuimus eicere illum? ".</span> <span class="verse"><a name="20">20</a>Ille autem dicit illis: " Propter modicam fidem vestram. Amen quippe dico vobis: Si habueritis fidem sicutgranum sinapis, dicetis monti huic: "Transi hinc illuc!", et transibit, et nihil impossibile erit vobis ".</span> <span class="verse"><a name="21">21</a>()</span> <span class="verse"><a name="22">22</a>Conversantibus autem eis in Galilaea, dixit illis Iesus: " Filius hominis tradendus est in manus hominum,</span> <span class="verse"><a name="23">23</a>et occident eum, et tertio die resurget ". Et contristati sunt vehementer.</span> <span class="verse"><a name="24">24</a>Et cum venissent Capharnaum, accesserunt, qui didrachma accipiebant, ad Petrum et dixerunt: " Magister vester non solvit didrachma? ".</span> <span class="verse"><a name="25">25</a>Ait: " Etiam". Et cum intrasset domum, praevenit eum Iesus dicens: " Quid tibi videtur, Simon? Reges terrae a quibus accipiunt tributum vel censum? A filiis suis an ab alienis? ".</span> <span class="verse"><a name="26">26</a>Cum autem ille dixisset: " Ab alienis ", dixit illi Iesus: " Ergo liberi sunt filii.</span> <span class="verse"><a name="27">27</a>Ut autem non scandalizemus eos, vade ad mare et mitte hamum; et eum piscem, qui primus ascenderit, tolle; et, aperto ore, eius invenies staterem. Illum sumens, da eis pro me et te ".</span> </p></div</div></div></body></html>