<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 5</strong></div><p><span class="verse"><a name="1">1</a>Videns autem turbas, ascendit in montem; et cum sedisset, ac cesserunt ad eum discipuli eius;</span> <span class="verse"><a name="2">2</a>et aperiens os suum docebat eos dicens:</span> <span class="verse"><a name="3">3</a>" Beati pauperes spiritu, quoniam ipsorum est regnum caelorum.</span> <span class="verse"><a name="4">4</a>Beati, qui lugent, quoniam ipsi consolabuntur.</span> <span class="verse"><a name="5">5</a>Beati mites, quoniam ipsi possidebunt terram.</span> <span class="verse"><a name="6">6</a>Beati, qui esuriunt et sitiunt iustitiam, quoniam ipsi saturabuntur.</span> <span class="verse"><a name="7">7</a>Beati misericordes, quia ipsi misericordiam consequentur.</span> <span class="verse"><a name="8">8</a>Beati mundo corde, quoniam ipsi Deum videbunt.</span> <span class="verse"><a name="9">9</a>Beati pacifici, quoniam filii Dei vocabuntur.</span> <span class="verse"><a name="10">10</a>Beati, qui persecutionem patiuntur propter iustitiam, quoniam ipsorum est regnum caelorum.</span> <span class="verse"><a name="11">11</a>Beati estis cum maledixerint vobis et persecuti vos fuerint et dixerint omne malum adversum vos, mentientes, propter me.</span> <span class="verse"><a name="12">12</a>Gaudete et exsultate, quoniam merces vestra copiosa est in caelis; sic enim persecuti sunt prophetas, qui fuerunt ante vos.</span> <span class="verse"><a name="13">13</a>Vos estis sal terrae; quod si sal evanuerit, in quo salietur? Ad nihilum valet ultra, nisi ut mittatur foras et conculcetur ab hominibus.</span> <span class="verse"><a name="14">14</a>Vos estis lux mundi. Non potest civitas abscondi supra montem posita;</span> <span class="verse"><a name="15">15</a>neque accendunt lucernam et ponunt eam sub modio, sed super candelabrum, ut luceat omnibus, qui in domo sunt.</span> <span class="verse"><a name="16">16</a>Sic luceat lux vestra coram hominibus, ut videant vestra bona opera et glorificent Patrem vestrum, qui in caelis est.</span> <span class="verse"><a name="17">17</a>Nolite putare quoniam veni solvere Legem aut Prophetas; non veni solvere, sed adimplere.</span> <span class="verse"><a name="18">18</a>Amen quippe dico vobis: Donec transeat caelum et terra, iota unum aut unus apex non praeteribit a Lege, donec omnia fiant.</span> <span class="verse"><a name="19">19</a>Qui ergo solverit unum de mandatis istis minimis et docuerit sic homines, minimus vocabitur in regno caelorum; qui autem fecerit et docuerit, hic magnus vocabitur in regno caelorum.</span> <span class="verse"><a name="20">20</a>Dico enim vobis: Nisi abundaverit iustitia vestra plus quam scribarum et pharisaeorum, non intrabitis in regnum caelorum.</span> <span class="verse"><a name="21">21</a>Audistis quia dictum est antiquis: "Non occides; qui autem occiderit, reus erit iudicio".</span> <span class="verse"><a name="22">22</a>Ego autem dico vobis: Omnis, qui irascitur fratri suo, reus erit iudicio; qui autem dixerit fratri suo: "Racha", reus erit concilio; qui autem dixerit: "Fatue", reus erit gehennae ignis.</span> <span class="verse"><a name="23">23</a>Si ergo offeres munus tuum ad altare, et ibi recordatus fueris quia frater tuus habet aliquid adversum te,</span> <span class="verse"><a name="24">24</a>relinque ibi munus tuum ante altare et vade, prius, reconciliare fratri tuo et tunc veniens offer munus tuum.</span> <span class="verse"><a name="25">25</a>Esto consentiens adversario tuo cito, dum es in via cum eo, ne forte tradat te adversarius iudici, et iudex tradat te ministro, et in carcerem mittaris.</span> <span class="verse"><a name="26">26</a>Amen dico tibi: Non exies inde, donec reddas novissimum quadrantem.</span> <span class="verse"><a name="27">27</a>Audistis quia dictum est: "Non moechaberis".</span> <span class="verse"><a name="28">28</a>Ego autem dico vobis: Omnis, qui viderit mulierem ad concupiscendum eam, iam moechatus est eam in corde suo.</span> <span class="verse"><a name="29">29</a>Quod si oculus tuus dexter scandalizat te, erue eum et proice abs te; expedit enim tibi, ut pereat unum membrorum tuorum, quam totum corpus tuum mittatur in gehennam.</span> <span class="verse"><a name="30">30</a>Et si dextera manus tua scandalizat te, abscide eam et proice abs te; expedit enim tibi, ut pereat unum membrorum tuorum, quam totum corpus tuum abeat in gehennam.</span> <span class="verse"><a name="31">31</a>Dictum est autem: "Quicumque dimiserit uxorem suam, det illi libellum repudii".</span> <span class="verse"><a name="32">32</a>Ego autem dico vobis: Omnis, qui dimiserit uxorem suam, excepta fornicationis causa, facit eam moechari; et, qui dimissam duxerit, adulterat.</span> <span class="verse"><a name="33">33</a>Iterum audistis quia dictum est antiquis: "Non periurabis; reddes autem Domino iuramenta tua".</span> <span class="verse"><a name="34">34</a>Ego autem dico vobis: Non iurare omnino, neque per caelum, quia thronus Dei est,</span> <span class="verse"><a name="35">35</a>neque per terram, quia scabellum est pedum eius, neque per Hierosolymam, quia civitas est magni Regis;</span> <span class="verse"><a name="36">36</a>neque per caput tuum iuraveris, quia non potes unum capillum album facere aut nigrum.</span> <span class="verse"><a name="37">37</a>Sit autem sermo vester: "Est, est", "Non, non"; quod autem his abundantius est, a Malo est.</span> <span class="verse"><a name="38">38</a>Audistis quia dictum est: "Oculum pro oculo et dentem pro dente".</span> <span class="verse"><a name="39">39</a>Ego autem dico vobis: Non resistere malo; sed si quis te percusserit in dextera maxilla tua, praebe illi et alteram;</span> <span class="verse"><a name="40">40</a>et ei, qui vult tecum iudicio contendere et tunicam tuam tollere, remitte ei et pallium;</span> <span class="verse"><a name="41">41</a>et quicumque te angariaverit mille passus, vade cum illo duo.</span> <span class="verse"><a name="42">42</a>Qui petit a te, da ei; et volenti mutuari a te, ne avertaris.</span> <span class="verse"><a name="43">43</a>Audistis quia dictum est: "Diliges proximum tuum et odio habebis inimicum tuum".</span> <span class="verse"><a name="44">44</a>Ego autem dico vobis: Diligite inimicos vestros et orate pro persequentibus vos,</span> <span class="verse"><a name="45">45</a>ut sitis filii Patris vestri, qui in caelis est, quia solem suum oriri facit super malos et bonos et pluit super iustos et iniustos.</span> <span class="verse"><a name="46">46</a>Si enim dilexeritis eos, qui vos diligunt, quam mercedem habetis? Nonne et publicani hoc faciunt?</span> <span class="verse"><a name="47">47</a>Et si salutaveritis fratres vestros tantum, quid amplius facitis? Nonne et ethnici hoc faciunt?</span> <span class="verse"><a name="48">48</a>Estote ergo vos perfecti, sicut Pater vester caelestis perfectus est.</span> </p></div</div></div></body></html>