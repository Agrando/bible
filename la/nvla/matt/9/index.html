<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 9</strong></div><p><span class="verse"><a name="1">1</a>Et ascendens in naviculam transfretavit et venit in civita tem suam.</span> <span class="verse"><a name="2">2</a>Et ecce offerebant ei paralyticum iacentem in lecto. Et videns Iesus fidem illorum, dixit paralytico: " Confide, fili; remittuntur peccata tua .</span> <span class="verse"><a name="3">3</a>Et ecce quidam de scribis dixerunt intra se: " Hic blasphemat ".</span> <span class="verse"><a name="4">4</a>Et cum vidisset Iesus cogitationes eorum, dixit: " Ut quid cogitatis mala in cordibus vestris?</span> <span class="verse"><a name="5">5</a>Quid enim est facilius, dicere: "Dimittuntur peccata tua", aut dicere: Surge et ambula"?</span> <span class="verse"><a name="6">6</a>Ut sciatis autem quoniam Filius hominis habet potestatem in terra dimittendi peccata - tunc ait paralytico - : Surge, tolle lectum tuum et vade in domum tuam ".</span> <span class="verse"><a name="7">7</a>Et surrexit et abiit in domum suam.</span> <span class="verse"><a name="8">8</a>Videntes autem turbae timuerunt et glorificaverunt Deum, qui dedit potestatem talem hominibus.</span> <span class="verse"><a name="9">9</a>Et cum transiret inde Iesus, vidit hominem sedentem in teloneo, Matthaeum nomine, et ait illi: "Sequere me". Et surgens secutus est eum.</span> <span class="verse"><a name="10">10</a>Et factum est, discumbente eo in domo, ecce multi publicani et peccatores venientes simul discumbebant cum Iesu et discipulis eius.</span> <span class="verse"><a name="11">11</a>Et videntes pharisaei dicebant discipulis eius: " Quare cum publicanis et peccatoribus manducat magister vester? ".</span> <span class="verse"><a name="12">12</a>At ille audiens ait: " Non est opus valentibus medico sed male habentibus.</span> <span class="verse"><a name="13">13</a>Euntes autem discite quid est: "Misericordiam volo et non sacrificium". Non enim veni vocare iustos sed peccatores ".</span> <span class="verse"><a name="14">14</a>Tunc accedunt ad eum discipuli Ioannis dicentes: " Quare nos et pharisaei ieiunamus frequenter, discipuli autem tui non ieiunant? ".</span> <span class="verse"><a name="15">15</a>Et ait illis Iesus: " Numquid possunt convivae nuptiarum lugere, quamdiu cum illis est sponsus? Venient autem dies, cum auferetur ab eis sponsus, et tunc ieiunabunt.</span> <span class="verse"><a name="16">16</a>Nemo autem immittit commissuram panni rudis in vestimentum vetus; tollit enim supplementum eius a vestimento, et peior scissura fit.</span> <span class="verse"><a name="17">17</a>Neque mittunt vinum novum in utres veteres, alioquin rumpuntur utres, et vinum effunditur, et utres pereunt; sed vinum novum in utres novos mittunt, et ambo conservantur ".</span> <span class="verse"><a name="18">18</a>Haec illo loquente ad eos, ecce princeps unus accessit et adorabat eum dicens: " Filia mea modo defuncta est; sed veni, impone manum tuam super eam, et vivet ".</span> <span class="verse"><a name="19">19</a>Et surgens Iesus sequebatur eum et discipuli eius.</span> <span class="verse"><a name="20">20</a>Et ecce mulier, quae sanguinis fluxum patiebatur duodecim annis, accessit retro et tetigit fimbriam vestimenti eius.</span> <span class="verse"><a name="21">21</a>Dicebat enim intra se: " Si tetigero tantum vestimentum eius, salva ero .</span> <span class="verse"><a name="22">22</a>At Iesus conversus et videns eam dixit: " Confide, filia; fides tua te salvam fecit ". Et salva facta est mulier ex illa hora.</span> <span class="verse"><a name="23">23</a>Et cum venisset Iesus in domum principis et vidisset tibicines et turbam tumultuantem,</span> <span class="verse"><a name="24">24</a>dicebat: " Recedite; non est enim mortua puella, sed dormit ". Et deridebant eum.</span> <span class="verse"><a name="25">25</a>At cum eiecta esset turba, intravit et tenuit manum eius, et surrexit puella.</span> <span class="verse"><a name="26">26</a>Et exiit fama haec in universam terram illam.</span> <span class="verse"><a name="27">27</a>Et transeunte inde Iesu, secuti sunt eum duo caeci clamantes et dicentes: " Miserere nostri, fili David! ".</span> <span class="verse"><a name="28">28</a>Cum autem venisset domum, accesserunt ad eum caeci, et dicit eis Iesus:  Creditis quia possum hoc facere? ". Dicunt ei: "Utique, Domine".</span> <span class="verse"><a name="29">29</a>Tunc tetigit oculos eorum dicens: "Secundum fidem vestram fiat vobis".</span> <span class="verse"><a name="30">30</a>Et aperti sunt oculi illorum. Et comminatus est illis Iesus dicens: " Videte, ne quis sciat ".</span> <span class="verse"><a name="31">31</a>Illi autem exeuntes diffamaverunt eum in universa terra illa.</span> <span class="verse"><a name="32">32</a>Egressis autem illis, ecce obtulerunt ei hominem mutum, daemonium habentem.</span> <span class="verse"><a name="33">33</a>Et eiecto daemone, locutus est mutus. Et miratae sunt turbae dicentes:  Numquam apparuit sic in Israel! ".</span> <span class="verse"><a name="34">34</a>Pharisaei autem dicebant: " In principe daemoniorum eicit daemones ".</span> <span class="verse"><a name="35">35</a>Et circumibat Iesus civitates omnes et castella, docens in synagogis eorum et praedicans evangelium regni et curans omnem languorem et omnem infirmitatem.</span> <span class="verse"><a name="36">36</a>Videns autem turbas, misertus est eis, quia erant vexati et iacentes sicut oves non habentes pastorem.</span> <span class="verse"><a name="37">37</a>Tunc dicit discipulis suis: " Messis quidem multa, operarii autem pauci;</span> <span class="verse"><a name="38">38</a>rogate ergo Dominum messis, ut mittat operarios in messem suam ".</span> </p></div</div></div></body></html>