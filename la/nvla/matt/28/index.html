<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 28</strong></div><p><span class="verse"><a name="1">1</a>Sero autem post sabbatum, cum illucesceret in primam sabbati, venit Maria Magdalene et altera Maria videre sepulcrum.</span> <span class="verse"><a name="2">2</a>Et ecce terrae motus factus est magnus: angelus enim Domini descendit de caelo et accedens revolvit lapidem et sedebat super eum.</span> <span class="verse"><a name="3">3</a>Erat autem aspectus eius sicut fulgur, et vestimentum eius candidum sicut nix.</span> <span class="verse"><a name="4">4</a>Prae timore autem eius exterriti sunt custodes et facti sunt velut mortui.</span> <span class="verse"><a name="5">5</a>Respondens autem angelus dixit mulieribus: " Nolite timere vos! Scio enim quod Iesum, qui crucifixus est, quaeritis.</span> <span class="verse"><a name="6">6</a>Non est hic: surrexit enim, sicut dixit. Venite, videte locum, ubi positus erat.</span> <span class="verse"><a name="7">7</a>Et cito euntes dicite discipulis eius: "Surrexit a mortuis et ecce praecedit vos in Galilaeam; ibi eum videbitis". Ecce dixi vobis ".</span> <span class="verse"><a name="8">8</a>Et exeuntes cito de monumento cum timore et magno gaudio cucurrerunt nuntiare discipulis eius.</span> <span class="verse"><a name="9">9</a>Et ecce Iesus occurrit illis dicens: " Avete ". Illae autem accesserunt et tenuerunt pedes eius et adoraverunt eum.</span> <span class="verse"><a name="10">10</a>Tunc ait illis Iesus: " Nolite timere; ite, nuntiate fratribus meis, ut eant in Galilaeam et ibi me videbunt ".</span> <span class="verse"><a name="11">11</a>Quae cum abiissent, ecce quidam de custodia venerunt in civitatem et nuntiaverunt principibus sacerdotum omnia, quae facta fuerant.</span> <span class="verse"><a name="12">12</a>Et congregati cum senioribus, consilio accepto, pecuniam copiosam dederunt militibus</span> <span class="verse"><a name="13">13</a>dicentes: " Dicite: "Discipuli eius nocte venerunt et furati sunt eum, nobis dormientibus".</span> <span class="verse"><a name="14">14</a>Et si hoc auditum fuerit a praeside, nos suadebimus ei et securos vos faciemus ".</span> <span class="verse"><a name="15">15</a>At illi, accepta pecunia, fecerunt, sicut erant docti. Et divulgatum est verbum istud apud Iudaeos usque in hodiernum diem.</span> <span class="verse"><a name="16">16</a>Undecim autem discipuli abierunt in Galilaeam, in montem ubi constituerat illis Iesus,</span> <span class="verse"><a name="17">17</a>et videntes eum adoraverunt; quidam autem dubitaverunt.</span> <span class="verse"><a name="18">18</a>Et accedens Iesus locutus est eis dicens: " Data est mihi omnis potestas in caelo et in terra.</span> <span class="verse"><a name="19">19</a>Euntes ergo docete omnes gentes, baptizantes eos in nomine Patris et Filii et Spiritus Sancti,</span> <span class="verse"><a name="20">20</a>docentes eos servare omnia, quaecumque mandavi vobis. Et ecce ego vobiscum sum omnibus diebus usque ad consummationem saeculi ".</span> </p></div</div></div></body></html>