<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 16</strong></div><p><span class="verse"><a name="1">1</a>Et accesserunt ad eum pharisaei et sadducaei tentantes et rogaverunt eum, ut signum de caelo ostenderet eis.</span> <span class="verse"><a name="2">2</a>At ille respondens ait eis: " Facto vespere dicitis: "Serenum erit, rubicundum est enim caelum";</span> <span class="verse"><a name="3">3</a>et mane: "Hodie tempestas, rutilat enim triste caelum". Faciem quidem caeli diiudicare nostis, signa autem temporum non potestis.</span> <span class="verse"><a name="4">4</a>Generatio mala et adultera signum quaerit, et signum non dabitur ei, nisi signum Ionae ". Et, relictis illis, abiit.</span> <span class="verse"><a name="5">5</a>Et cum venissent discipuli trans fretum, obliti sunt panes accipere.</span> <span class="verse"><a name="6">6</a>Iesus autem dixit illis: " Intuemini et cavete a fermento pharisaeorum et sadducaeorum ".</span> <span class="verse"><a name="7">7</a>At illi cogitabant inter se dicentes: " Panes non accepimus!".</span> <span class="verse"><a name="8">8</a>Sciens autem Iesus dixit: " Quid cogitatis inter vos, modicae fidei, quia panes non habetis?</span> <span class="verse"><a name="9">9</a>Nondum intellegitis neque recordamini quinque panum quinque milium hominum, et quot cophinos sumpsistis?</span> <span class="verse"><a name="10">10</a>Neque septem panum quattuor milium hominum, et quot sportas sumpsistis?</span> <span class="verse"><a name="11">11</a>Quomodo non intellegitis quia non de panibus dixi vobis? Sed cavete a fermento pharisaeorum et sadducaeorum ".</span> <span class="verse"><a name="12">12</a>Tunc intellexerunt quia non dixerit cavendum a fermento panum sed a doctrina pharisaeorum et sadducaeorum.</span> <span class="verse"><a name="13">13</a>Venit autem Iesus in partes Caesareae Philippi et interrogabat discipulos suos dicens: " Quem dicunt homines esse Filium hominis?".</span> <span class="verse"><a name="14">14</a>At illi dixerunt: " Alii Ioannem Baptistam, alii autem Eliam, alii vero Ieremiam, aut unum ex prophetis ".</span> <span class="verse"><a name="15">15</a>Dicit illis: " Vos autem quem me esse dicitis? ".</span> <span class="verse"><a name="16">16</a>Respondens Simon Petrus dixit: " Tu es Christus, Filius Dei vivi ".</span> <span class="verse"><a name="17">17</a>Respondens autem Iesus dixit ei: " Beatus es, Simon Bariona, quia caro et sanguis non revelavit tibi sed Pater meus, qui in caelis est.</span> <span class="verse"><a name="18">18</a>Et ego dico tibi: Tu es Petrus, et super hanc petram aedificabo Ecclesiam meam; et portae inferi non praevalebunt adversum eam.</span> <span class="verse"><a name="19">19</a>Tibi dabo claves regni caelorum; et quodcumque ligaveris super terram, erit ligatum in caelis, et quodcumque solveris super terram, erit solutum in caelis ".</span> <span class="verse"><a name="20">20</a>Tunc praecepit discipulis, ut nemini dicerent quia ipse esset Christus.</span> <span class="verse"><a name="21">21</a>Exinde coepit Iesus ostendere discipulis suis quia oporteret eum ire Hierosolymam et multa pati a senioribus et principibus sacerdotum et scribis et occidi et tertia die resurgere.</span> <span class="verse"><a name="22">22</a>Et assumens eum Petrus coepit increpare illum dicens: " Absit a te, Domine; non erit tibi hoc ".</span> <span class="verse"><a name="23">23</a>Qui conversus dixit Petro: " Vade post me, Satana! Scandalum es mihi, quia non sapis ea, quae Dei sunt, sed ea, quae hominum! ".</span> <span class="verse"><a name="24">24</a>Tunc Iesus dixit discipulis suis: " Si quis vult post me venire, abneget semetipsum et tollat crucem suam et sequatur me.</span> <span class="verse"><a name="25">25</a>Qui enim voluerit animam suam salvam facere, perdet eam; qui autem perdiderit animam suam propter me, inveniet eam.</span> <span class="verse"><a name="26">26</a>Quid enim prodest homini, si mundum universum lucretur, animae vero suae detrimentum patiatur? Aut quam dabit homo commutationem pro anima sua?</span> <span class="verse"><a name="27">27</a>Filius enim hominis venturus est in gloria Patris sui cum angelis suis, et tunc reddet unicuique secundum opus eius.</span> <span class="verse"><a name="28">28</a>Amen dico vobis: Sunt quidam de hic stantibus, qui non gustabunt mortem, donec videant Filium hominis venientem in regno suo ".</span> </p></div</div></div></body></html>