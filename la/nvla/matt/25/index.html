<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 25</strong></div><p><span class="verse"><a name="1">1</a>Tunc simile erit regnum cae lorum decem virginibus, quae accipientes lampades suas exierunt obviam sponso.</span> <span class="verse"><a name="2">2</a>Quinque autem ex eis erant fatuae, et quinque prudentes.</span> <span class="verse"><a name="3">3</a>Fatuae enim, acceptis lampadibus suis, non sumpserunt oleum secum;</span> <span class="verse"><a name="4">4</a>prudentes vero acceperunt oleum in vasis cum lampadibus suis.</span> <span class="verse"><a name="5">5</a>Moram autem faciente sponso, dormitaverunt omnes et dormierunt.</span> <span class="verse"><a name="6">6</a>Media autem nocte clamor factus est: "Ecce sponsus! Exite obviam ei".</span> <span class="verse"><a name="7">7</a>Tunc surrexerunt omnes virgines illae et ornaverunt lampades suas.</span> <span class="verse"><a name="8">8</a>Fatuae autem sapientibus dixerunt: "Date nobis de oleo vestro, quia lampades nostrae exstinguuntur".</span> <span class="verse"><a name="9">9</a>Responderunt prudentes dicentes: "Ne forte non sufficiat nobis et vobis, ite potius ad vendentes et emite vobis".</span> <span class="verse"><a name="10">10</a>Dum autem irent emere, venit sponsus, et quae paratae erant, intraverunt cum eo ad nuptias; et clausa est ianua.</span> <span class="verse"><a name="11">11</a>Novissime autem veniunt et reliquae virgines dicentes: "Domine, domine, aperi nobis".</span> <span class="verse"><a name="12">12</a>At ille respondens ait: "Amen dico vobis: Nescio vos".</span> <span class="verse"><a name="13">13</a>Vigilate itaque, quia nescitis diem neque horam.</span> <span class="verse"><a name="14">14</a>Sicut enim homo peregre proficiscens vocavit servos suos et tradidit illis bona sua.</span> <span class="verse"><a name="15">15</a>Et uni dedit quinque talenta, alii autem duo, alii vero unum, unicuique secundum propriam virtutem, et profectus est. Statim</span> <span class="verse"><a name="16">16</a>abiit, qui quinque talenta acceperat, et operatus est in eis et lucratus est alia quinque;</span> <span class="verse"><a name="17">17</a>similiter qui duo acceperat, lucratus est alia duo.</span> <span class="verse"><a name="18">18</a>Qui autem unum acceperat, abiens fodit in terra et abscondit pecuniam domini sui.</span> <span class="verse"><a name="19">19</a>Post multum vero temporis venit dominus servorum illorum et ponit rationem cum eis.</span> <span class="verse"><a name="20">20</a>Et accedens, qui quinque talenta acceperat, obtulit alia quinque talenta dicens: "Domine, quinque talenta tradidisti mihi; ecce alia quinque superlucratus sum".</span> <span class="verse"><a name="21">21</a>Ait illi dominus eius: "Euge, serve bone et fidelis. Super pauca fuisti fidelis; supra multa te constituam: intra in gaudium domini tui".</span> <span class="verse"><a name="22">22</a>Accessit autem et qui duo talenta acceperat, et ait: "Domine, duo talenta tradidisti mihi; ecce alia duo lucratus sum".</span> <span class="verse"><a name="23">23</a>Ait illi dominus eius: "Euge, serve bone et fidelis. Super pauca fuisti fidelis; supra multa te constituam: intra in gaudium domini tui".</span> <span class="verse"><a name="24">24</a>Accedens autem et qui unum talentum acceperat, ait: "Domine, novi te quia homo durus es: metis, ubi non seminasti, et congregas, ubi non sparsisti;</span> <span class="verse"><a name="25">25</a>et timens abii et abscondi talentum tuum in terra. Ecce habes, quod tuum est".</span> <span class="verse"><a name="26">26</a>Respondens autem dominus eius dixit ei: "Serve male et piger! Sciebas quia meto, ubi non seminavi, et congrego, ubi non sparsi?</span> <span class="verse"><a name="27">27</a>Oportuit ergo te mittere pecuniam meam nummulariis, et veniens ego recepissem, quod meum est cum usura.</span> <span class="verse"><a name="28">28</a>Tollite itaque ab eo talentum et date ei, qui habet decem talenta:</span> <span class="verse"><a name="29">29</a>omni enim habenti dabitur, et abundabit; ei autem, qui non habet, et quod habet, auferetur ab eo.</span> <span class="verse"><a name="30">30</a>Et inutilem servum eicite in tenebras exteriores: illic erit fletus et stridor dentium".</span> <span class="verse"><a name="31">31</a>Cum autem venerit Filius hominis in gloria sua, et omnes angeli cum eo, tunc sedebit super thronum gloriae suae.</span> <span class="verse"><a name="32">32</a>Et congregabuntur ante eum omnes gentes; et separabit eos ab invicem, sicut pastor segregat oves ab haedis,</span> <span class="verse"><a name="33">33</a>et statuet oves quidem a dextris suis, haedos autem a sinistris.</span> <span class="verse"><a name="34">34</a>Tunc dicet Rex his, qui a dextris eius erunt: "Venite, benedicti Patris mei; possidete paratum vobis regnum a constitutione mundi.</span> <span class="verse"><a name="35">35</a>Esurivi enim, et dedistis mihi manducare; sitivi, et dedistis mihi bibere; hospes eram, et collegistis me;</span> <span class="verse"><a name="36">36</a>nudus, et operuistis me; infirmus, et visitastis me; in carcere eram, et venistis ad me".</span> <span class="verse"><a name="37">37</a>Tunc respondebunt ei iusti dicentes: "Domine, quando te vidimus esurientem et pavimus, aut sitientem et dedimus tibi potum?</span> <span class="verse"><a name="38">38</a>Quando autem te vidimus hospitem et collegimus, aut nudum et cooperuimus?</span> <span class="verse"><a name="39">39</a>Quando autem te vidimus infirmum aut in carcere et venimus ad te?".</span> <span class="verse"><a name="40">40</a>Et respondens Rex dicet illis: "Amen dico vobis: Quamdiu fecistis uni de his fratribus meis minimis, mihi fecistis".</span> <span class="verse"><a name="41">41</a>Tunc dicet et his, qui a sinistris erunt: "Discedite a me, maledicti, in ignem aeternum, qui praeparatus est Diabolo et angelis eius.</span> <span class="verse"><a name="42">42</a>Esurivi enim, et non dedistis mihi manducare; sitivi, et non dedistis mihi potum;</span> <span class="verse"><a name="43">43</a>hospes eram, et non collegistis me; nudus, et non operuistis me; infirmus et in carcere, et non visitastis me".</span> <span class="verse"><a name="44">44</a>Tunc respondebunt et ipsi dicentes: "Domine, quando te vidimus esurientem aut sitientem aut hospitem aut nudum aut infirmum vel in carcere et non ministravimus tibi?".</span> <span class="verse"><a name="45">45</a>Tunc respondebit illis dicens: "Amen dico vobis: Quamdiu non fecistis uni de minimis his, nec mihi fecistis".</span> <span class="verse"><a name="46">46</a>Et ibunt hi in supplicium aeternum, iusti autem in vitam aeternam ".</span> </p></div</div></div></body></html>