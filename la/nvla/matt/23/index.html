<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 23</strong></div><p><span class="verse"><a name="1">1</a>Tunc Iesus locutus est ad turbas et ad discipulos suos</span> <span class="verse"><a name="2">2</a>dicens: " Super cathedram Moysis sederunt scribae et pharisaei.</span> <span class="verse"><a name="3">3</a>Omnia ergo, quaecumque dixerint vobis, facite et servate; secundum opera vero eorum nolite facere: dicunt enim et non faciunt.</span> <span class="verse"><a name="4">4</a>Alligant autem onera gravia et importabilia et imponunt in umeros hominum, ipsi autem digito suo nolunt ea movere.</span> <span class="verse"><a name="5">5</a>Omnia vero opera sua faciunt, ut videantur ab hominibus: dilatant enim phylacteria sua et magnificant fimbrias,</span> <span class="verse"><a name="6">6</a>amant autem primum recubitum in cenis et primas cathedras in synagogis</span> <span class="verse"><a name="7">7</a>et salutationes in foro et vocari ab hominibus Rabbi.</span> <span class="verse"><a name="8">8</a>Vos autem nolite vocari Rabbi; unus enim est Magister vester, omnes autem vos fratres estis.</span> <span class="verse"><a name="9">9</a>Et Patrem nolite vocare vobis super terram, unus enim est Pater vester, caelestis.</span> <span class="verse"><a name="10">10</a>Nec vocemini Magistri, quia Magister vester unus est, Christus.</span> <span class="verse"><a name="11">11</a>Qui maior est vestrum, erit minister vester.</span> <span class="verse"><a name="12">12</a>Qui autem se exaltaverit, humiliabitur; et, qui se humiliaverit, exaltabitur.</span> <span class="verse"><a name="13">13</a>Vae autem vobis, scribae et pharisaei hypocritae, quia clauditis regnum caelorum ante homines! Vosenim non intratis nec introeuntes sinitis intrare.</span> <span class="verse"><a name="14">14</a>()</span> <span class="verse"><a name="15">15</a>Vae vobis, scribae et pharisaei hypocritae, quia circuitis mare et aridam, ut faciatis unum proselytum, et cum fuerit factus, facitis eum filium gehennae duplo quam vos!</span> <span class="verse"><a name="16">16</a>Vae vobis, duces caeci, qui dicitis: "Quicumque iuraverit per templum, nihil est; quicumque autem iuraverit in auro templi, debet".</span> <span class="verse"><a name="17">17</a>Stulti et caeci! Quid enim maius est: aurum an templum, quod sanctificat aurum?</span> <span class="verse"><a name="18">18</a>Et: "Quicumque iuraverit in altari, nihil est; quicumque autem iuraverit in dono, quod est super illud, debet".</span> <span class="verse"><a name="19">19</a>Caeci! Quid enim maius est: donum an altare, quod sanctificat donum?</span> <span class="verse"><a name="20">20</a>Qui ergo iuraverit in altari, iurat in eo et in omnibus, quae super illud sunt;</span> <span class="verse"><a name="21">21</a>et, qui iuraverit in templo, iurat in illo et in eo, qui inhabitat in ipso;</span> <span class="verse"><a name="22">22</a>et, qui iuraverit in caelo, iurat in throno Dei et in eo, qui sedet super eum.</span> <span class="verse"><a name="23">23</a>Vae vobis, scribae et pharisaei hypocritae, quia decimatis mentam et anethum et cyminum et reliquistis, quae graviora sunt legis: iudicium et misericordiam et fidem! Haec oportuit facere et illa non omittere.</span> <span class="verse"><a name="24">24</a>Duces caeci, excolantes culicem, camelum autem glutientes.</span> <span class="verse"><a name="25">25</a>Vae vobis, scribae et pharisaei hypocritae, quia mundatis, quod de foris est calicis et paropsidis, intus autem pleni sunt rapina et immunditia!</span> <span class="verse"><a name="26">26</a>Pharisaee caece, munda prius, quod intus est calicis, ut fiat et id, quod de foris eius est, mundum.</span> <span class="verse"><a name="27">27</a>Vae vobis, scribae et pharisaei hypocritae, quia similes estis sepulcris dealbatis, quae a foris quidem parent speciosa, intus vero plena sunt ossibus mortuorum et omni spurcitia!</span> <span class="verse"><a name="28">28</a>Sic et vos a foris quidem paretis hominibus iusti, intus autem pleni estis hypocrisi et iniquitate.</span> <span class="verse"><a name="29">29</a>Vae vobis, scribae et pharisaei hypocritae, qui aedificatis sepulcra prophetarum et ornatis monumenta iustorum</span> <span class="verse"><a name="30">30</a>et dicitis: "Si fuissemus in diebus patrum nostrorum, non essemus socii eorum in sanguine prophetarum"!</span> <span class="verse"><a name="31">31</a>Itaque testimonio estis vobismetipsis quia filii estis eorum, qui prophetas occiderunt.</span> <span class="verse"><a name="32">32</a>Et vos implete mensuram patrum vestrorum.</span> <span class="verse"><a name="33">33</a>Serpentes, genimina viperarum, quomodo fugietis a iudicio gehennae?</span> <span class="verse"><a name="34">34</a>Ideo ecce ego mitto ad vos prophetas et sapientes et scribas; ex illis occidetis et crucifigetis et ex eis flagellabitis in synagogis vestris et persequemini de civitate in civitatem,</span> <span class="verse"><a name="35">35</a>ut veniat super vos omnis sanguis iustus, qui effusus est super terram a sanguine Abel iusti usque ad sanguinem Zachariae filii Barachiae, quem occidistis inter templum et altare.</span> <span class="verse"><a name="36">36</a>Amen dico vobis: Venient haec omnia super generationem istam.</span> <span class="verse"><a name="37">37</a>Ierusalem, Ierusalem, quae occidis prophetas et lapidas eos, qui ad te missi sunt, quotiens volui congregare filios tuos, quemadmodum gallina congregat pullos suos sub alas, et noluistis!</span> <span class="verse"><a name="38">38</a>Ecce relinquitur vobis domus vestra deserta!</span> <span class="verse"><a name="39">39</a>Dico enim vobis: Non me videbitis amodo, donec dicatis: "Benedictus, qui venit in nomine Dominil" ".</span> </p></div</div></div></body></html>