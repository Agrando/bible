<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/matt">Matthew</a> &gt <strong>Chapter 27</strong></div><p><span class="verse"><a name="1">1</a>Mane autem facto, consi lium inierunt omnes princi pes sacerdotum et seniores populi adversus Iesum, ut eum morti traderent.</span> <span class="verse"><a name="2">2</a>Et vinctum adduxerunt eum et tradiderunt Pilato praesidi.</span> <span class="verse"><a name="3">3</a>Tunc videns Iudas, qui eum tradidit, quod damnatus esset, paenitentia ductus, rettulit triginta argenteos principibus sacerdotum et senioribus</span> <span class="verse"><a name="4">4</a>dicens: " Peccavi tradens sanguinem innocentem ". At illi dixerunt: " Quid ad nos? Tu videris! ".</span> <span class="verse"><a name="5">5</a>Et proiectis argenteis in templo, recessit et abiens laqueo se suspendit.</span> <span class="verse"><a name="6">6</a>Principes autem sacerdotum, acceptis argenteis, dixerunt: " Non licet mittere eos in corbanam, quia pretium sanguinis est ".</span> <span class="verse"><a name="7">7</a>Consilio autem inito, emerunt ex illis agrum Figuli in sepulturam peregrinorum.</span> <span class="verse"><a name="8">8</a>Propter hoc vocatus est ager ille ager Sanguinis usque in hodiernum diem.</span> <span class="verse"><a name="9">9</a>Tunc impletum est quod dictum est per Ieremiam prophetam di centem: " Et acceperunt triginta argenteos, pretium appretiati quem appretiaverunt a filiis Israel,</span> <span class="verse"><a name="10">10</a>et dederunt eos in agrum Figuli, sicut constituit mihi Dominus ".</span> <span class="verse"><a name="11">11</a>Iesus autem stetit ante praesidem; et interrogavit eum praeses dicens:  Tu es Rex Iudaeorum? ". Dixit autem Iesus: " Tu dicis ".</span> <span class="verse"><a name="12">12</a>Et cum accusaretur a principibus sacerdotum et senioribus, nihil respondit.</span> <span class="verse"><a name="13">13</a>Tunc dicit illi Pilatus: " Non audis quanta adversum te dicant testimonia? ".</span> <span class="verse"><a name="14">14</a>Et non respondit ei ad ullum verbum, ita ut miraretur praeses vehementer.</span> <span class="verse"><a name="15">15</a>Per diem autem sollemnem consueverat praeses dimittere turbae unum vinctum, quem voluissent.</span> <span class="verse"><a name="16">16</a>Habebant autem tunc vinctum insignem, qui dicebatur Barabbas.</span> <span class="verse"><a name="17">17</a>Congregatis ergo illis dixit Pilatus: " Quem vultis dimittam vobis: Barabbam an Iesum, qui dicitur Christus? ".</span> <span class="verse"><a name="18">18</a>Sciebat enim quod per invidiam tradidissent eum.</span> <span class="verse"><a name="19">19</a>Sedente autem illo pro tribunali, misit ad illum uxor eius dicens: " Nihil tibi et iusto illi. Multa enim passa sum hodie per visum propter eum .</span> <span class="verse"><a name="20">20</a>Principes autem sacerdotum et seniores persuaserunt turbis, ut peterent Barabbam, Iesum vero perderent.</span> <span class="verse"><a name="21">21</a>Respondens autem praeses ait illis: " Quem vultis vobis de duobus dimittam? ". At illi dixerunt: " Barabbam! ".</span> <span class="verse"><a name="22">22</a>Dicit illis Pilatus: " Quid igitur faciam de Iesu, qui dicitur Christus? ". Dicunt omnes: " Crucifigatur! ".</span> <span class="verse"><a name="23">23</a>Ait autem: " Quid enim mali fecit? ". At illi magis clamabant dicentes:  Crucifigatur! ".</span> <span class="verse"><a name="24">24</a>Videns autem Pilatus quia nihil proficeret, sed magis tumultus fieret, accepta aqua, lavit manus coram turba dicens: " Innocens ego sum a sanguine hoc; vos videritis! ".</span> <span class="verse"><a name="25">25</a>Et respondens universus populus dixit: " Sanguis eius super nos et super filios nostros ".</span> <span class="verse"><a name="26">26</a>Tunc dimisit illis Barabbam; Iesum autem flagellatum tradidit, ut crucifigeretur.</span> <span class="verse"><a name="27">27</a>Tunc milites praesidis suscipientes Iesum in praetorio congregaverunt ad eum universam cohortem.</span> <span class="verse"><a name="28">28</a>Et exuentes eum, clamydem coccineam circumdederunt ei</span> <span class="verse"><a name="29">29</a>et plectentes coronam de spinis posuerunt super caput eius et arundinem in dextera eius et, genu flexo ante eum, illudebant ei dicentes: " Ave, rex Iudaeorum! ".</span> <span class="verse"><a name="30">30</a>Et exspuentes in eum acceperunt arundinem et percutiebant caput eius.</span> <span class="verse"><a name="31">31</a>Et postquam illuserunt ei, exuerunt eum clamyde et induerunt eum vestimentis eius et duxerunt eum, ut crucifigerent.</span> <span class="verse"><a name="32">32</a>Exeuntes autem invenerunt hominem Cyrenaeum nomine Simonem; hunc angariaverunt, ut tolleret crucem eius.</span> <span class="verse"><a name="33">33</a>Et venerunt in locum, qui dicitur Golgotha, quod est Calvariae locus,</span> <span class="verse"><a name="34">34</a>et dederunt ei vinum bibere cum felle mixtum; et cum gustasset, noluit bibere.</span> <span class="verse"><a name="35">35</a>Postquam autem crucifixerunt eum, diviserunt vestimenta eius sortem mittentes</span> <span class="verse"><a name="36">36</a>et sedentes servabant eum ibi.</span> <span class="verse"><a name="37">37</a>Et imposuerunt super caput eius causam ipsius scriptam: " Hic est Iesus Rex Iudaeorum ".</span> <span class="verse"><a name="38">38</a>Tunc crucifiguntur cum eo duo latrones: unus a dextris, et unus a sinistris.</span> <span class="verse"><a name="39">39</a>Praetereuntes autem blasphemabant eum moventes capita sua</span> <span class="verse"><a name="40">40</a>et dicentes: " Qui destruis templum et in triduo illud reaedificas, salva temetipsum; si Filius Dei es, descende de cruce! ".</span> <span class="verse"><a name="41">41</a>Similiter et principes sacerdotum illudentes cum scribis et senioribus dicebant:</span> <span class="verse"><a name="42">42</a>" Alios salvos fecit, seipsum non potest salvum facere. Rex Israel est; descendat nunc de cruce, et credemus in eum.</span> <span class="verse"><a name="43">43</a>Confidit in Deo; liberet nunc, si vult eum. Dixit enim: "Dei Filius sum" ".</span> <span class="verse"><a name="44">44</a>Idipsum autem et latrones, qui crucifixi erant cum eo, improperabant ei.</span> <span class="verse"><a name="45">45</a>A sexta autem hora tenebrae factae sunt super universam terram usque ad horam nonam.</span> <span class="verse"><a name="46">46</a>Et circa horam nonam clamavit Iesus voce magna dicens: " Eli, Eli, lema sabacthani? ", hoc est: " Deus meus, Deus meus, ut quid dereliquisti me? .</span> <span class="verse"><a name="47">47</a>Quidam autem ex illic stantibus audientes dicebant: " Eliam vocat iste .</span> <span class="verse"><a name="48">48</a>Et continuo currens unus ex eis acceptam spongiam implevit aceto et imposuit arundini et dabat ei bibere.</span> <span class="verse"><a name="49">49</a>Ceteri vero dicebant: " Sine, videamus an veniat Elias liberans eum ".</span> <span class="verse"><a name="50">50</a>Iesus autem iterum clamans voce magna emisit spiritum.</span> <span class="verse"><a name="51">51</a>Et ecce velum templi scissum est a summo usque deorsum in duas partes, et terra mota est, et petrae scissae sunt;</span> <span class="verse"><a name="52">52</a>et monumenta aperta sunt, et multa corpora sanctorum, qui dormierant, surrexerunt</span> <span class="verse"><a name="53">53</a>et exeuntes de monumentis post resurrectionem eius venerunt in sanctam civitatem et apparuerunt multis.</span> <span class="verse"><a name="54">54</a>Centurio autem et, qui cum eo erant custodientes Iesum, viso terrae motu et his, quae fiebant, timuerunt valde dicentes: " Vere Dei Filius erat iste! ".</span> <span class="verse"><a name="55">55</a>Erant autem ibi mulieres multae a longe aspicientes, quae secutae erant Iesum a Galilaea ministrantes ei;</span> <span class="verse"><a name="56">56</a>inter quas erat Maria Magdalene et Maria Iacobi et Ioseph mater et mater filiorum Zebedaei.</span> <span class="verse"><a name="57">57</a>Cum sero autem factum esset, venit homo dives ab Arimathaea nomine Ioseph, qui et ipse discipulus erat Iesu.</span> <span class="verse"><a name="58">58</a>Hic accessit ad Pilatum et petiit corpus Iesu. Tunc Pilatus iussit reddi.</span> <span class="verse"><a name="59">59</a>Et accepto corpore, Ioseph involvit illud in sindone munda</span> <span class="verse"><a name="60">60</a>et posuit illud in monumento suo novo, quod exciderat in petra, et advolvit saxum magnum ad ostium monumenti et abiit.</span> <span class="verse"><a name="61">61</a>Erat autem ibi Maria Magdalene et altera Maria sedentes contra sepulcrum.</span> <span class="verse"><a name="62">62</a>Altera autem die, quae est post Parascevem, convenerunt principes sacerdotum et pharisaei ad Pilatum</span> <span class="verse"><a name="63">63</a>dicentes: " Domine, recordati sumus quia seductor ille dixit adhuc vivens: "Post tres dies resurgam".</span> <span class="verse"><a name="64">64</a>Iube ergo custodiri sepulcrum usque in diem tertium, ne forte veniant discipuli eius et furentur eum et dicant plebi: "Surrexit a mortuis", et erit novissimus error peior priore ".</span> <span class="verse"><a name="65">65</a>Ait illis Pilatus: " Habetis custodiam; ite, custodite, sicut scitis ".</span> <span class="verse"><a name="66">66</a>Illi autem abeuntes munierunt sepulcrum, signantes lapidem, cum custodia.</span> </p></div</div></div></body></html>