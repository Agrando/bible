<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2kgs/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2kgs">2 Kings</a> &gt <strong>Chapter 21</strong></div><p><span class="verse"><a name="1">1</a>Duodecim annorum erat Manasses, cum regnare coe pisset, et quinquaginta quinque annis regnavit in Ierusalem. Nomen matris eius Haphsiba.</span> <span class="verse"><a name="2">2</a>Fecitque malum in conspectu Domini iuxta abominationes gentium, quas delevit Dominus a facie filiorum Israel.</span> <span class="verse"><a name="3">3</a>Conversusque est et aedificavit excelsa, quae dissipaverat Ezechias pater eius, et erexit aras Baal et fecit palum, sicut fecerat Achab rex Israel, et adoravit omnem militiam caeli et coluit eam.</span> <span class="verse"><a name="4">4</a>Exstruxitque aras in domo Domini, de qua dixit Dominus: " In Ierusalem ponam nomen meum ".</span> <span class="verse"><a name="5">5</a>Et exstruxit altaria universae militiae caeli in duobus atriis templi Domini</span> <span class="verse"><a name="6">6</a>et traduxit filium suum per ignem et hariolatus est et observavit auguria et constituit pythones et haruspices multiplicavit, ut faceret malum coram Domino et irritaret eum.</span> <span class="verse"><a name="7">7</a>Posuit quoque palum Aserae, quem fecerat, in templo, super quo locutus est Dominus ad David et ad Salomonem filium eius: " In templo hoc et in Ierusalem, quam elegi de cunctis tribubus Israel, ponam nomen meum in sempiternum;</span> <span class="verse"><a name="8">8</a>et ultra non faciam commoveri pedem Israel de terra, quam dedi patribus eorum, sic tamen si custodierint opere omnia, quae praecepi eis, et universam legem, quam mandavit eis servus meus Moyses ".</span> <span class="verse"><a name="9">9</a>Illi vero non audierunt, sed seducti sunt a Manasse, ut facerent malum plus quam gentes, quas contrivit Dominus a facie filiorum Israel.</span> <span class="verse"><a name="10">10</a>Locutusque est Dominus in manu servorum suorum prophetarum dicens:</span> <span class="verse"><a name="11">11</a>" Quia fecit Manasses rex Iudae abominationes istas pessimas super omnia, quae fecerunt Amorraei ante eum, et peccare fecit etiam Iudam in idolis suis,</span> <span class="verse"><a name="12">12</a>propterea haec dicit Dominus, Deus Israel: Ecce ego inducam mala super Ierusalem et Iudam, ut quicumque audierit, tinniant ambae aures eius.</span> <span class="verse"><a name="13">13</a>Et extendam super Ierusalem funiculum Samariae et pondus domus Achab et extergam Ierusalem sicut qui extergit vas, extergit et convertit super faciem eius.</span> <span class="verse"><a name="14">14</a>Et proiciam reliquias hereditatis meae et tradam eas in manu inimicorum eius; eruntque in vastitate et rapina cunctis adversariis suis,</span> <span class="verse"><a name="15">15</a>eo quod fecerint malum coram me et perseveraverint irritantes me ex die, qua egressi sunt patres eorum ex Aegypto, usque ad diem hanc ".</span> <span class="verse"><a name="16">16</a>Insuper et sanguinem innoxium fudit Manasses multum nimis, donec impleret Ierusalem usque ad summum, absque peccatis suis, quibus peccare fecit Iudam, ut faceret malum coram Domino.</span> <span class="verse"><a name="17">17</a>Reliqua autem gestorum Manasse et universa, quae fecit, et peccatum eius, quod peccavit, nonne haec scripta sunt in libro annalium regum Iudae?</span> <span class="verse"><a name="18">18</a>Dormivitque Manasses cum patribus suis et sepultus est in horto domus suae, in horto Oza; et regnavit Amon filius eius pro eo.</span> <span class="verse"><a name="19">19</a>Viginti et duo annorum erat Amon, cum regnare coepisset, duobusque annis regnavit in Ierusalem. Nomen matris eius Mesallemeth filia Harus de Ieteba.</span> <span class="verse"><a name="20">20</a>Fecitque malum in conspectu Domini, sicut fecerat Manasses pater eius,</span> <span class="verse"><a name="21">21</a>et ambulavit in omni via, per quam ambulaverat pater eius; servivitque idolis, quibus servierat pater suus, et adoravit ea.</span> <span class="verse"><a name="22">22</a>Et dereliquit Dominum, Deum patrum suorum et non ambulavit in via Domini.</span> <span class="verse"><a name="23">23</a>Tetenderuntque ei insidias servi sui et interfecerunt regem in domo sua;</span> <span class="verse"><a name="24">24</a>percussit autem populus terrae omnes, qui coniuraverant contra regem Amon, et constituerunt sibi regem Iosiam filium eius pro eo.</span> <span class="verse"><a name="25">25</a>Reliqua autem gestorum Amon, quae fecit, nonne haec scripta sunt in libro annalium regum Iudae?</span> <span class="verse"><a name="26">26</a>Sepelieruntque eum in sepulcro suo in horto Oza; et regnavit Iosias filius eius pro eo.</span> </p></div</div></div></body></html>