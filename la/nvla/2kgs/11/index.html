<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2kgs/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2kgs">2 Kings</a> &gt <strong>Chapter 11</strong></div><p><span class="verse"><a name="1">1</a>Athalia vero mater Ochoziae videns mortuum filium suum surrexit et interfecit omne semen regium.</span> <span class="verse"><a name="2">2</a>Tollens autem Iosaba filia regis Ioram soror Ochoziae Ioas filium Ochoziae furata est eum de medio filiorum regis, qui interficiebantur, et nutricem eius in cubiculo lectulorum, et absconderunt eum a facie Athaliae, ut non interficeretur.</span> <span class="verse"><a name="3">3</a>Eratque cum ea in domo Domini clam sex annis; porro Athalia regnavit super terram.</span> <span class="verse"><a name="4">4</a>Anno autem septimo misit Ioiada et assumens centuriones Carum et cursorum introduxit ad se in templum Domini pepigitque cum eis foedus; et adiurans eos in domo Domini ostendit eis filium regis</span> <span class="verse"><a name="5">5</a>et praecepit illis dicens: " Hoc est, quod facere debetis: tertia pars vestrum introeat sabbato et observet excubitum domus regis;</span> <span class="verse"><a name="6">6</a>tertia autem pars ad portam Sur, et tertia pars sit ad portam, quae est post habitaculum cursorum, et custodietis excubitum domus per vices.</span> <span class="verse"><a name="7">7</a>Duae vero partes e vobis omnes egredientes sabbato custodiant excubias domus Domini circum regem.</span> <span class="verse"><a name="8">8</a>Et vallabitis eum habentes arma in manibus vestris; si quis autem ingressus fuerit saeptum templi, interficiatur; eritisque cum rege introeunte et egrediente.</span> <span class="verse"><a name="9">9</a>Et fecerunt centuriones iuxta omnia, quae praeceperat eis Ioiada sacerdos, et assumentes singuli viros suos, qui ingrediebantur sabbato, cum his, qui egrediebantur sabbato, venerunt ad Ioiada sacerdotem.</span> <span class="verse"><a name="10">10</a>Qui dedit centurionibus hastas et peltas regis David, quae erant in domo Domini.</span> <span class="verse"><a name="11">11</a>Et steterunt cursores singuli habentes arma in manu sua a parte templi dextera usque ad partem templi sinistram contra altare et aedem circum regem.</span> <span class="verse"><a name="12">12</a>Produxitque filium regis et dedit ei diadema et testimonium; feceruntque eum regem et unxerunt et plaudentes manu dixerunt: " Vivat rex! ".</span> <span class="verse"><a name="13">13</a>Audivit autem Athalia vocem populi et ingressa ad turbas in templum Domini</span> <span class="verse"><a name="14">14</a>vidit regem stantem super tribunal iuxta morem et principes et tubas prope eum omnemque populum terrae laetantem et canentem tubis; et scidit vestimenta sua clamavitque: " Coniuratio, coniuratio! ".</span> <span class="verse"><a name="15">15</a>Praecepit autem Ioiada sacerdos centurionibus, qui erant super exercitum, et ait eis: " Educite eam extra consaepta templi, et, quicumque secutus eam fuerit, feriatur gladio ". Dixerat enim sacerdos: " Non occidatur in templo Domini ".</span> <span class="verse"><a name="16">16</a>Imposueruntque ei manus et impegerunt eam per viam introitus Equorum in palatium, et interfecta est ibi.</span> <span class="verse"><a name="17">17</a>Pepigit igitur Ioiada foedus inter Dominum et inter regem et inter populum, ut esset populus Domini, et inter regem et populum.</span> <span class="verse"><a name="18">18</a>Ingressusque est omnis populus terrae templum Baal, et destruxerunt illud et aras eius et imagines contriverunt valide; Matthan quoque sacerdotem Baal occiderunt coram altaribus.Et posuit sacerdos custodias in domo Domini</span> <span class="verse"><a name="19">19</a>tulitque centuriones et Cares et cursores et omnem populum terrae; deduxeruntque regem de domo Domini. Et venerunt per viam portae Cursorum in palatium, et sedit super thronum regum.</span> <span class="verse"><a name="20">20</a>Laetatusque est omnis populus terrae, et civitas conquievit; Athalia autem occisa est gladio in domo regis.</span> </p></div</div></div></body></html>