<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2kgs/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2kgs">2 Kings</a> &gt <strong>Chapter 6</strong></div><p><span class="verse"><a name="1">1</a>Dixerunt autem filii prophetarum ad Eliseum: " Ecce locus, in quo habitamus coram te, angustus est nobis.</span> <span class="verse"><a name="2">2</a>Eamus usque ad Iordanem, et tollant singuli de silva materias singulas, ut aedificemus nobis ibi locum ad habitandum ". Qui dixit: " Ite ".</span> <span class="verse"><a name="3">3</a>Et ait unus ex illis: " Veni ergo et tu cum servis tuis ". Respondit: " Ego veniam ".</span> <span class="verse"><a name="4">4</a>Et abiit cum eis. Cumque venissent ad Iordanem, caedebant ligna.</span> <span class="verse"><a name="5">5</a>Accidit autem, ut, cum unus materiam succidisset, caderet ferrum securis in aquam; exclamavitque ille et ait: " Heu, domine mi! Et hoc ipsum mutuo acceperam! ".</span> <span class="verse"><a name="6">6</a>Dixit autem homo Dei: " Ubi cecidit? ". At ille monstravit ei locum. Praecidit ergo lignum et misit illuc, natavitque ferrum.</span> <span class="verse"><a name="7">7</a>Et ait: " Tolle!". Qui extendit manum et tulit illud.</span> <span class="verse"><a name="8">8</a>Rex autem Syriae pugnabat contra Israel; consiliumque iniit cum servis suis dicens: " In loco illo et illo ponamus insidias ".</span> <span class="verse"><a name="9">9</a>Misit itaque vir Dei ad regem Israel dicens: " Cave, ne transeas in loco illo, quia ibi Syri in insidiis sunt ".</span> <span class="verse"><a name="10">10</a>Misit rex Israel ad locum, quem dixerat ei vir Dei et de quo praemonuerat eum, et observavit se ibi non semel neque bis.</span> <span class="verse"><a name="11">11</a>Conturbatumque est cor regis Syriae pro hac re et, convocatis servis suis, ait: " Quare non indicatis mihi quis proditor mei sit apud regem Israel? ".</span> <span class="verse"><a name="12">12</a>Dixitque unus servorum eius: " Nequaquam, domine mi rex. Sed Eliseus propheta, qui est in Israel, indicat regi Israel omnia verba, quaecumque locutus fueris in conclavi tuo ".</span> <span class="verse"><a name="13">13</a>Dixit eis: " Ite et videte ubi sit, ut mittam et capiam eum ". Annuntiaveruntque ei dicentes: " Ecce in Dothain ".</span> <span class="verse"><a name="14">14</a>Misit ergo illuc equos et currus et robur exercitus; qui cum venissent nocte, circumdederunt civitatem.</span> <span class="verse"><a name="15">15</a>Consurgens autem diluculo minister viri Dei egressus est viditque exercitum in circuitu civitatis et equos et currus nuntiavitque ei dicens:  Heu, domine mi, quid faciemus? ".</span> <span class="verse"><a name="16">16</a>At ille respondit: "Noli timere; plures enim nobiscum sunt quam cum illis".</span> <span class="verse"><a name="17">17</a>Oravitque Eliseus dicens: " Domine, aperi oculos huius, ut videat ". Et aperuit Dominus oculos pueri, et vidit, et ecce mons plenus equorum et curruum igneorum in circuitu Elisei.</span> <span class="verse"><a name="18">18</a>Hostes vero descenderunt ad eum. Porro Eliseus oravit Dominum dicens: " Percute, obsecro, gentem hanc caecitate! ". Percussitque eos Dominus, ne viderent iuxta verbum Elisei.</span> <span class="verse"><a name="19">19</a>Dixit autem ad eos Eliseus: " Non est haec via, nec ista est civitas; sequimini me, et ostendam vobis virum, quem quaeritis ". Duxit ergo eos in Samariam.</span> <span class="verse"><a name="20">20</a>Cumque ingressi fuissent in Samaria, dixit Eliseus: " Domine, aperi oculos istorum, ut videant ". Aperuitque Dominus oculos eorum, et viderunt esse se in medio Samariae.</span> <span class="verse"><a name="21">21</a>Dixitque rex Israel ad Eliseum, cum vidisset eos: " Numquid percutiam eos, pater mi? ".</span> <span class="verse"><a name="22">22</a>At ille ait: " Non percuties; neque enim, quos cepisti gladio et arcu tuo, percutis. Pone panem et aquam coram eis, ut comedant et bibant et vadant ad dominum suum ".</span> <span class="verse"><a name="23">23</a>Appositaque est eis ciborum magna praeparatio, et comederunt et biberunt, et dimisit eos; abieruntque ad dominum suum, et ultra non venerunt turmae Syriae in terram Israel.</span> <span class="verse"><a name="24">24</a>Factum est autem post haec, congregavit Benadad rex Syriae universum exercitum suum et ascendit et obsidebat Samariam.</span> <span class="verse"><a name="25">25</a>Factaque est fames magna in Samaria et tamdiu obsessa est, donec venumdaretur caput asini octoginta argenteis et quarta pars cabi stercoris columbarum quinque argenteis.</span> <span class="verse"><a name="26">26</a>Cumque rex Israel transiret per murum, mulier exclamavit ad eum dicens:  Salva me, domine mi rex! ".</span> <span class="verse"><a name="27">27</a>Qui ait: " Non, salvet te te Dominus. Unde salvare te possum? De area an de torculari? ". Dixitque ad eam rex: " Quid tibi vis? ". Quae respondit:</span> <span class="verse"><a name="28">28</a>" Mulier ista dixit mihi: "Da filium tuum, ut comedamus eum hodie, et filium meum comedemus cras".</span> <span class="verse"><a name="29">29</a>Coximus ergo filium meum et comedimus. Dixique ei die altera: Da filium tuum, ut comedamus eum; quae abscondit filium suum ".</span> <span class="verse"><a name="30">30</a>Quod cum audisset rex, scidit vestimenta sua. Et transibat super murum, viditque omnis populus cilicium, quo vestitus erat ad carnem intrinsecus.</span> <span class="verse"><a name="31">31</a>Et ait: " Haec mihi faciat Deus et haec addat, si steterit caput Elisei filii Saphat super eum hodie ".</span> <span class="verse"><a name="32">32</a>Eliseus autem sedebat in domo sua, et senes sedebant cum eo. Praemisit itaque rex virum. Sed antequam veniret nuntius, Eliseus dixit ad senes: " Numquid scitis quod miserit filius homicidae hic, ut praecidatur caput meum? Videte ergo, cum venerit nuntius, claudite ostium et non sinatis eum introire; ecce enim sonitus pedum domini eius post eum est ".</span> <span class="verse"><a name="33">33</a>Et adhuc illo loquente eis, apparuit rex, qui veniebat ad eum, et ait:  Ecce, tantum malum a Domino est; quid amplius exspectabo a Domino? ".</span> </p></div</div></div></body></html>