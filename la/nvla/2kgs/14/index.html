<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2kgs/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2kgs">2 Kings</a> &gt <strong>Chapter 14</strong></div><p><span class="verse"><a name="1">1</a>Anno secundo Ioas filii Ioachaz regis Israel regnavit Amasias filius Ioas regis Iudae.</span> <span class="verse"><a name="2">2</a>Viginti quinque annorum erat, cum regnare coepisset, viginti autem et novem annis regnavit in Ierusalem. Nomen matris eius Ioaden de Ierusalem.</span> <span class="verse"><a name="3">3</a>Et fecit rectum coram Domino, verumtamen non ut David pater eius. Iuxta omnia, quae fecit Ioas pater suus, fecit,</span> <span class="verse"><a name="4">4</a>nisi hoc quod excelsa non abstulit; adhuc enim populus immolabat et adolebat in excelsis.</span> <span class="verse"><a name="5">5</a>Cumque obtinuisset regnum, percussit servos suos, qui interfecerant regem patrem suum;</span> <span class="verse"><a name="6">6</a>filios autem eorum, qui occiderant, non occidit, iuxta quod scriptum est in libro legis Moysi, sicut praecepit Dominus dicens: " Non morientur patres pro filiis, neque filii morientur pro patribus, sed unusquisque in peccato suo morietur ".</span> <span class="verse"><a name="7">7</a>Ipse percussit Edom in valle Salinarum decem milia et apprehendit Petram in proelio vocavitque nomen eius Iecethel usque in praesentem diem.</span> <span class="verse"><a name="8">8</a>Tunc misit Amasias nuntios ad Ioas filium Ioachaz filii Iehu regem Israel dicens: " Veni, et videamus nos ".</span> <span class="verse"><a name="9">9</a>Remisitque Ioas rex Israel ad Amasiam regem Iudae dicens: " Carduus Libani misit ad cedrum, quae est in Libano, dicens: "Da filiam tuam filio meo uxorem". Transieruntque bestiae agri, quae sunt in Libano, et conculcaverunt carduum.</span> <span class="verse"><a name="10">10</a>Percutiens invaluisti super Edom, et sublevavit te cor tuum; contentus esto gloria et sede in domo tua. Quare provocas malum, ut cadas tu et Iuda tecum? ".</span> <span class="verse"><a name="11">11</a>Et non acquievit Amasias.Ascenditque Ioas rex Israel, et viderunt se ipse et Amasias rex Iudae in Bethsames oppido Iudae.</span> <span class="verse"><a name="12">12</a>Percussusque est Iuda coram Israel, et fugerunt unusquisque in tabernacula sua.</span> <span class="verse"><a name="13">13</a>Amasiam vero regem Iudae filium Ioas filii Ochoziae cepit Ioas rex Israel in Bethsames et adduxit eum in Ierusalem. Et interrupit murum Ierusalem a porta Ephraim usque ad portam Anguli quadringentis cubitis.</span> <span class="verse"><a name="14">14</a>Tulitque omne aurum et argentum et universa vasa, quae inventa sunt in domo Domini et in thesauris regis, et obsides; et reversus est Samariam.</span> <span class="verse"><a name="15">15</a>Reliqua autem gestorum Ioas, quae fecit, et fortitudo eius, qua pugnavit contra Amasiam regem Iudae, nonne haec scripta sunt in libro annalium regum Israel?</span> <span class="verse"><a name="16">16</a>Dormivitque Ioas cum patribus suis et sepultus est in Samaria cum regibus Israel; et regnavit Ieroboam filius eius pro eo.</span> <span class="verse"><a name="17">17</a>Vixit autem Amasias filius Ioas rex Iudae, postquam mortuus est Ioas filius Ioachaz rex Israel, quindecim annis.</span> <span class="verse"><a name="18">18</a>Reliqua autem gestorum Amasiae, nonne haec scripta sunt in libro annalium regum Iudae?</span> <span class="verse"><a name="19">19</a>Factaque est contra eum coniuratio in Ierusalem, at ille fugit in Lachis; miseruntque post eum in Lachis et interfecerunt eum ibi.</span> <span class="verse"><a name="20">20</a>Et asportaverunt eum in equis; sepultusque est in Ierusalem cum patribus suis in civitate David.</span> <span class="verse"><a name="21">21</a>Tulit autem universus populus Iudae Azariam annos natum sedecim, et constituerunt eum regem pro patre eius Amasia.</span> <span class="verse"><a name="22">22</a>Ipse aedificavit Ailath et restituit eam Iudae, postquam dormivit rex cum patribus suis.</span> <span class="verse"><a name="23">23</a>Anno quinto decimo Amasiae filii Ioas regis Iudae regnavit Ieroboam filius Ioas regis Israel in Samaria quadraginta et uno anno.</span> <span class="verse"><a name="24">24</a>Et fecit, quod malum est coram Domino; non recessit ab omnibus peccatis Ieroboam filii Nabat, qui peccare fecit Israel.</span> <span class="verse"><a name="25">25</a>Ipse restituit terminos Israel ab introitu Emath usque ad mare Arabae iuxta sermonem Domini, Dei Israel, quem locutus est per servum suum Ionam filium Amathi prophetam, qui erat de Gethhepher.</span> <span class="verse"><a name="26">26</a>Vidit enim Dominus afflictionem Israel amaram nimis, et quod consumpti essent impuber et puber, et non esset qui auxiliaretur Israel.</span> <span class="verse"><a name="27">27</a>Nec locutus est Dominus, ut deleret nomen Israel de sub caelo, sed salvavit eos in manu Ieroboam filii Ioas.</span> <span class="verse"><a name="28">28</a>Reliqua autem gestorum Ieroboam et universa, quae fecit, et fortitudo eius, qua proeliatus est, et quomodo restituit, quod de finibus Damasci et Emath fuerat Iudae, Israeli, nonne haec scripta sunt in libro annalium regum Israel?</span> <span class="verse"><a name="29">29</a>Dormivitque Ieroboam cum patribus suis regibus Israel; et regnavit Zacharias filius eius pro eo.</span> </p></div</div></div></body></html>