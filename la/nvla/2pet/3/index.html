<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2pet/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2pet">2 Peter</a> &gt <strong>Chapter 3</strong></div><p><span class="verse"><a name="1">1</a>Hanc vobis, carissimi, iam se cundam scribo epistulam, in quibus excito vestram in commonitione sinceram mentem,</span> <span class="verse"><a name="2">2</a>ut memores sitis eorum, quae praedicta sunt verborum a sanctis prophetis, et ab apostolis traditi vobis praecepti Domini et Salvatoris;</span> <span class="verse"><a name="3">3</a>hoc primum scientes, quod venient in novissimis diebus in illusione illudentes, iuxta proprias concupiscentias suas ambulantes,</span> <span class="verse"><a name="4">4</a>dicentes: " Ubi est promissio adventus eius? Ex quo enim patres dormierunt, omnia sic perseverant ab initio creaturae ".</span> <span class="verse"><a name="5">5</a>Latet enim eos hoc volentes, quod caeli erant prius, et terra de aqua et per aquam consistens Dei verbo,</span> <span class="verse"><a name="6">6</a>per quae ille tunc mundus aqua inundatus periit;</span> <span class="verse"><a name="7">7</a>caeli autem, qui nunc sunt, et terra eodem verbo repositi sunt igni, servati in diem iudicii et perditionis impiorum hominum.</span> <span class="verse"><a name="8">8</a>Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus.</span> <span class="verse"><a name="9">9</a>Non tardat Dominus promissionem, sicut quidam tarditatem existimant, sed patienter agit in vos nolens aliquos perire, sed omnes ad paenitentiam reverti.</span> <span class="verse"><a name="10">10</a>Adveniet autem dies Domini ut fur, in qua caeli magno impetu transient, elementa vero calore solventur, et terra et opera, quae in ea invenientur.</span> <span class="verse"><a name="11">11</a>Cum haec omnia ita dissolvenda sint, quales oportet esse vos in sanctis conversationibus et pietatibus,</span> <span class="verse"><a name="12">12</a>exspectantes et properantes adventum diei Dei, propter quam caeli ardentes solventur, et elementa ignis ardore tabescent!</span> <span class="verse"><a name="13">13</a>Novos vero caelos et terram novam secundum promissum ipsius exspectamus, in quibus iustitia habitat.</span> <span class="verse"><a name="14">14</a>Propter quod, carissimi, haec exspectantes satagite immaculati et inviolati ei inveniri in pace;</span> <span class="verse"><a name="15">15</a>et Domini nostri longanimitatem, salutem arbitramini, sicut et carissimus frater noster Paulus secundum datam sibi sapientiam scripsit vobis,</span> <span class="verse"><a name="16">16</a>sicut et in omnibus epistulis loquens in eis de his; in quibus sunt quaedam difficilia intellectu, quae indocti et instabiles depravant, sicut et ceteras Scripturas, ad suam ipsorum perditionem.</span> <span class="verse"><a name="17">17</a>Vos igitur, dilecti, praescientes custodite, ne iniquorum errore simul abducti excidatis a propria firmitate;</span> <span class="verse"><a name="18">18</a>crescite vero in gratia et in cognitione Domini nostri et Salvatoris Iesu Christi. Ipsi gloria et nunc et in diem aeternitatis. Amen.</span> </p></div</div></div></body></html>