<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1sam/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1sam">1 Samuel</a> &gt <strong>Chapter 8</strong></div><p><span class="verse"><a name="1">1</a>Factum est autem cum senuis set, Samuel posuit filios suos iu dices Israel.</span> <span class="verse"><a name="2">2</a>Fuitque nomen filii eius primogeniti Ioel et nomen secundi Abia; iudicabant in Bersabee.</span> <span class="verse"><a name="3">3</a>Et non ambulaverunt filii illius in viis eius, sed declinaverunt post avaritiam acceperuntque munera et perverterunt iudicium.</span> <span class="verse"><a name="4">4</a>Congregati ergo universi maiores natu Israel venerunt ad Samuel in Rama</span> <span class="verse"><a name="5">5</a>dixeruntque ei: " Ecce tu senuisti, et filii tui non ambulant in viis tuis; nunc ergo constitue nobis regem, ut iudicet nos, sicut universae habent nationes ".</span> <span class="verse"><a name="6">6</a>Displicuitque sermo in oculis Samuelis, eo quod dixissent: " Da nobis regem, ut iudicet nos ". Et oravit Samuel ad Dominum.</span> <span class="verse"><a name="7">7</a>Dixit autem Dominus ad Samuel: " Audi vocem populi in omnibus, quae loquuntur tibi; non enim te abiecerunt, sed me abiecerunt, ne regnem super eos.</span> <span class="verse"><a name="8">8</a>Iuxta omnia opera sua, quae fecerunt a die, qua eduxi eos de Aegypto, usque ad diem hanc, sicut dereliquerunt me et servierunt diis alienis, sic faciunt etiam tibi.</span> <span class="verse"><a name="9">9</a>Nunc ergo audi vocem eorum; verumtamen contestare eos et praedic eis ius regis, qui regnaturus est super eos ".</span> <span class="verse"><a name="10">10</a>Dixit itaque Samuel omnia verba Domini ad populum, qui petierat a se regem,</span> <span class="verse"><a name="11">11</a>et ait: " Hoc erit ius regis, qui imperaturus est vobis: Filios vestros tollet et ponet in curribus suis facietque sibi equites, et current ante quadrigas eius;</span> <span class="verse"><a name="12">12</a>et constituet sibi tribunos et centuriones et aratores agrorum suorum et messores segetum et fabros armorum et curruum suorum.</span> <span class="verse"><a name="13">13</a>Filias quoque vestras faciet sibi unguentarias et focarias et panificas.</span> <span class="verse"><a name="14">14</a>Agros quoque vestros et vineas et oliveta optima tollet et dabit servis suis.</span> <span class="verse"><a name="15">15</a>Sed et segetes vestras et vinearum reditus addecimabit, ut det eunuchis et famulis suis.</span> <span class="verse"><a name="16">16</a>Servos etiam vestros et ancillas et boves vestros optimos et asinos auferet et ponet in opere suo.</span> <span class="verse"><a name="17">17</a>Greges vestros addecimabit, vosque eritis ei servi.</span> <span class="verse"><a name="18">18</a>Et clamabitis in die illa a facie regis vestri, quem elegistis vobis, et non exaudiet vos Dominus in die illa ".</span> <span class="verse"><a name="19">19</a>Noluit autem populus audire vocem Samuel, sed dixerunt: " Nequaquam: rex enim erit super nos,</span> <span class="verse"><a name="20">20</a>et erimus nos quoque sicut omnes gentes; et iudicabit nos rex noster et egredietur ante nos et pugnabit bella nostra pro nobis ".</span> <span class="verse"><a name="21">21</a>Et audivit Samuel omnia verba populi et locutus est ea in auribus Domini.</span> <span class="verse"><a name="22">22</a>Dixit autem Dominus ad Samuel: " Audi vocem eorum et constitue super eos regem ". Et ait Samuel ad viros Israel: " Vadat unusquisque in civitatem suam ".</span> </p></div</div></div></body></html>