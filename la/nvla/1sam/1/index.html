<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1sam/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1sam">1 Samuel</a> &gt <strong>Chapter 1</strong></div><p><span class="verse"><a name="1">1</a>Fuit vir unus de Ramathaim Suphita de monte Ephraim, et nomen eius Elcana filius Ieroham filii Eliu filii Thohu filii Suph, Ephrathaeus.</span> <span class="verse"><a name="2">2</a>Et habuit duas uxores: nomen uni Anna et nomen secundae Phenenna. Fueruntque Phenennae filii, Annae autem non erant liberi.</span> <span class="verse"><a name="3">3</a>Et ascendebat vir ille de civitate sua singulis annis, ut adoraret et sacrificaret Domino exercituum in Silo. Erant autem ibi duo filii Heli, Ophni et Phinees, sacerdotes Domini.</span> <span class="verse"><a name="4">4</a>Venit ergo dies, et immolavit Elcana dabatque Phenennae uxori suae et cunctis filiis eius et filiabus partes;</span> <span class="verse"><a name="5">5</a>Annae autem dabat unam partem electam, quia Annam diligebat; Dominus autem concluserat vulvam eius.</span> <span class="verse"><a name="6">6</a>Affligebat quoque eam aemula eius et vehementer angebat, ut conturbaret eam, quod conclusisset Dominus vulvam eius.</span> <span class="verse"><a name="7">7</a>Sicque faciebat per singulos annos, cum, redeunte tempore, ascenderent templum Domini, et sic provocabat eam. Porro illa flebat et non capiebat cibum.</span> <span class="verse"><a name="8">8</a>Dixit ergo ei Elcana vir suus: " Anna, cur fles et quare non comedis? Et quam ob rem affligitur cor tuum? Numquid non ego melior sum tibi quam decem filii? ".</span> <span class="verse"><a name="9">9</a>Surrexit autem Anna, postquam comederant et biberant in Silo, et Heli sacerdote sedente super sellam ante postes templi Domini.</span> <span class="verse"><a name="10">10</a>Cum esset Anna amaro animo, oravit Dominum flens largiter</span> <span class="verse"><a name="11">11</a>et votum vovit dicens: " Domine exercituum, si respiciens videris afflictionem famulae tuae et recordatus mei fueris nec oblitus ancillae tuae dederisque servae tuae sexum virilem, dabo eum Domino omnes dies vitae eius, et novacula non ascendet super caput eius ".</span> <span class="verse"><a name="12">12</a>Factum est ergo, cum illa multiplicaret preces coram Domino, ut Heli observaret os eius.</span> <span class="verse"><a name="13">13</a>Porro Anna loquebatur in corde suo; tantumque labia illius movebantur, et vox penitus non audiebatur. Aestimavit igitur eam Heli temulentam</span> <span class="verse"><a name="14">14</a>dixitque ei: " Usquequo ebria eris? Digere paulisper vinum, quo mades! .</span> <span class="verse"><a name="15">15</a>Respondens Anna: " Nequaquam, inquit, domine mi; nam mulier infelix nimis ego sum: vinumque et omne, quod inebriare potest, non bibi, sed effudi animam meam in conspectu Domini.</span> <span class="verse"><a name="16">16</a>Ne reputes ancillam tuam quasi unam de filiabus Belial, quia ex multitudine doloris et maeroris mei locuta sum usque in praesens ".</span> <span class="verse"><a name="17">17</a>Tunc Heli ait ei: " Vade in pace, et Deus Israel det tibi petitionem, quam rogasti eum ".</span> <span class="verse"><a name="18">18</a>Et illa dixit: " Utinam inveniat ancilla tua gratiam in oculis tuis ". Et abiit mulier in viam suam et comedit; vultusque illius non fuerunt amplius sicut prius.</span> <span class="verse"><a name="19">19</a>Et surrexerunt mane et adoraverunt coram Domino.Reversique sunt et venerunt in domum suam in Rama. Cognovit autem Elcana Annam uxorem suam, et recordatus est eius Dominus.</span> <span class="verse"><a name="20">20</a>Et factum est post circulum dierum concepit Anna et peperit filium vocavitque nomen eius Samuel, eo quod a Domino postulasset eum.</span> <span class="verse"><a name="21">21</a>Ascendit autem vir Elcana et omnis domus eius, ut immolaret Domino hostiam annuam et votum suum.</span> <span class="verse"><a name="22">22</a>Et Anna non ascendit; dixit enim viro suo: " Non vadam, donec ablactetur infans, et ducam eum, et appareat ante conspectum Domini et maneat ibi iugiter ".</span> <span class="verse"><a name="23">23</a>Et ait ei Elcana vir suus: " Fac, quod bonum tibi videtur, et mane, donec ablactes eum; precorque, ut impleat Dominus verbum suum ". Mansit ergo mulier et lactavit filium suum, donec amoveret eum a lacte.</span> <span class="verse"><a name="24">24</a>Et adduxit eum secum, postquam ablactaverat, cum vitulo trium annorum et tribus modiis farinae et utre vini; et adduxit eum ad domum Domini in Silo. Puer autem erat adhuc infantulus.</span> <span class="verse"><a name="25">25</a>Et immolaverunt vitulum et obtulerunt puerum Heli,</span> <span class="verse"><a name="26">26</a>et ait Anna: " Obsecro, mi domine; vivit anima tua, domine, ego sum illa mulier, quae steti coram te hic orans Dominum.</span> <span class="verse"><a name="27">27</a>Pro puero isto oravi, et dedit mihi Dominus petitionem meam, quam postulavi eum.</span> <span class="verse"><a name="28">28</a>Idcirco et ego commodavi eum Domino; cunctis diebus, quibus vivet, postulatus erit pro Domino ".Et adoraverunt ibi Dominum.</span> </p></div</div></div></body></html>