<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1sam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1sam">1 Samuel</a> &gt <strong>Chapter 3</strong></div><p><span class="verse"><a name="1">1</a>Puer autem Samuel ministrabat Domino coram Heli. Et sermo Domini erat pretiosus in diebus illis: non erat visio frequens.</span> <span class="verse"><a name="2">2</a>Factum est ergo in die quadam, Heli iacebat in loco suo, et oculi eius caligaverant, nec poterat videre.</span> <span class="verse"><a name="3">3</a>Lucerna Dei nondum exstincta erat, et Samuel dormiebat in templo Domini, ubi erat arca Dei.</span> <span class="verse"><a name="4">4</a>Et vocavit Dominus Samuel, qui respondens ait: " Ecce ego ".</span> <span class="verse"><a name="5">5</a>Et cucurrit ad Heli et dixit: " Ecce ego; vocasti enim me ". Qui dixit:  Non vocavi. Revertere; dormi! ". Et abiit et dormivit.</span> <span class="verse"><a name="6">6</a>Et Dominus rursum vocavit Samuel. Consurgensque Samuel abiit ad Heli et dixit: " Ecce ego, quia vocasti me ". Qui respondit: " Non vocavi te, fili mi. Revertere et dormi! ".</span> <span class="verse"><a name="7">7</a>Porro Samuel necdum sciebat Dominum, neque revelatus fuerat ei sermo Domini.</span> <span class="verse"><a name="8">8</a>Et Dominus rursum vocavit Samuel tertio, qui consurgens abiit ad Heli</span> <span class="verse"><a name="9">9</a>et ait: " Ecce ego, quia vocasti me ". Intellexit igitur Heli quia Dominus vocaret puerum, et ait ad Samuel: " Vade et dormi; et, si deinceps vocaverit te, dices: " Loquere, Domine, quia audit servus tuus" ". Abiit ergo Samuel et dormivit in loco suo.</span> <span class="verse"><a name="10">10</a>Et venit Dominus et stetit et vocavit, sicut vocaverat prius: " Samuel, Samuel ". Et ait Samuel: " Loquere, quia audit servus tuus ".</span> <span class="verse"><a name="11">11</a>Et dixit Dominus ad Samuel: " Ecce ego facio verbum in Israel, quod quicumque audierit, tinnient ambae aures eius.</span> <span class="verse"><a name="12">12</a>In die illo suscitabo adversum Heli omnia, quae locutus sum super domum eius: incipiam et complebo.</span> <span class="verse"><a name="13">13</a>Praedixi enim ei quod iudicaturus essem domum eius in aeternum propter iniquitatem, eo quod noverat filios suos contemnere Deum et non corripuit eos.</span> <span class="verse"><a name="14">14</a>Idcirco iuravi domui Heli quod non expietur iniquitas domus eius victimis et muneribus usque in aeternum ".</span> <span class="verse"><a name="15">15</a>Dormivit autem Samuel usque mane aperuitque ostia domus Domini. Et Samuel timebat indicare visionem Heli.</span> <span class="verse"><a name="16">16</a>Vocavit ergo Heli Samuelem et dixit: " Samuel, fili mi ". Qui respondens ait: " Praesto sum ".</span> <span class="verse"><a name="17">17</a>Et interrogavit eum: " Quis est sermo, quem locutus est ad te? Oro te, ne celaveris me. Haec faciat tibi Deus et haec addat, si absconderis a me sermonem ex omnibus verbis, quae dicta sunt tibi ".</span> <span class="verse"><a name="18">18</a>Indicavit itaque ei Samuel universos sermones et non abscondit ab eo. Et ille respondit: " Dominus est! Quod bonum est in oculis suis, faciat ".</span> <span class="verse"><a name="19">19</a>Crevit autem Samuel, et Dominus erat cum eo, et non cecidit ex omnibus verbis eius in terram.</span> <span class="verse"><a name="20">20</a>Et cognovit universus Israel a Dan usque Bersabee quod constitutus esset Samuel propheta Domini.</span> <span class="verse"><a name="21">21</a>Et addidit Dominus ut appareret in Silo, quoniam revelatus fuerat Dominus Samueli in Silo iuxta verbum Domini. Et evenit sermo Samuelis universo Israeli.</span> </p></div</div></div></body></html>