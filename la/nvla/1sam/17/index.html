<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1sam/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1sam">1 Samuel</a> &gt <strong>Chapter 17</strong></div><p><span class="verse"><a name="1">1</a>Congregantes vero Phili sthim agmina sua in proe lium, convenerunt in Socho Iudae et castrametati sunt inter Socho et Azeca in Aphesdommim.</span> <span class="verse"><a name="2">2</a>Porro Saul et viri Israel congregati venerunt in vallem Terebinthi et instruxerunt aciem ad pugnandum contra Philisthim.</span> <span class="verse"><a name="3">3</a>Et Philisthim stabant super montem ex hac parte, et Israel stabat super montem ex altera parte; vallisque erat inter eos.</span> <span class="verse"><a name="4">4</a>Et egressus est vir propugnator de castris Philisthinorum nomine Goliath de Geth altitudinis sex cubitorum et palmi.</span> <span class="verse"><a name="5">5</a>Et cassis aerea super caput eius, et lorica squamata induebatur; porro pondus loricae eius quinque milia siclorum aeris.</span> <span class="verse"><a name="6">6</a>Et ocreas aereas habebat in cruribus, et acinaces aereus erat inter umeros eius.</span> <span class="verse"><a name="7">7</a>Hastile autem hastae eius erat quasi liciatorium texentium, ipsum autem ferrum hastae eius sescentos siclos habebat ferri; et armiger eius antecedebat eum.</span> <span class="verse"><a name="8">8</a>Stansque clamabat adversum agmina Israel et dicebat eis: " Quare venitis parati ad proelium? Numquid ego non sum Philisthaeus, et vos servi Saul? Eligite ex vobis virum, et descendat ad singulare certamen!</span> <span class="verse"><a name="9">9</a>Si quiverit pugnare mecum et percusserit me, erimus vobis servi; si autem ego praevaluero et percussero eum, vos servi eritis et servietis nobis ".</span> <span class="verse"><a name="10">10</a>Et aiebat Philisthaeus: " Ego exprobravi agminibus Israel hodie: Date mihi virum, et ineat mecum singulare certamen! ".</span> <span class="verse"><a name="11">11</a>Audiens autem Saul et omnes Israelitae sermones Philisthaei huiuscemodi stupebant et metuebant nimis.</span> <span class="verse"><a name="12">12</a>David autem erat filius viri Ephrathaei, de quo supra dictum est, de Bethlehem Iudae, cui erat nomen Isai; qui habebat octo filios et erat vir in diebus Saul senex et grandaevus inter viros.</span> <span class="verse"><a name="13">13</a>Abierunt autem tres filii eius maiores post Saul in proelium; et nomina trium filiorum eius, qui perrexerant ad bellum: Eliab primogenitus et secundus Abinadab tertiusque Samma.</span> <span class="verse"><a name="14">14</a>David autem erat minimus; tribus ergo maioribus secutis Saulem,</span> <span class="verse"><a name="15">15</a>ibat David et revertebatur a Saul, ut pasceret gregem patris sui in Bethlehem.</span> <span class="verse"><a name="16">16</a>Procedebat vero Philisthaeus mane et vespere et stabat quadraginta diebus.</span> <span class="verse"><a name="17">17</a>Dixit autem Isai ad David filium suum: " Accipe fratribus tuis ephi frumenti tosti et decem panes istos et curre in castra ad fratres tuos.</span> <span class="verse"><a name="18">18</a>Et decem formellas casei has deferes ad tribunum, et fratres tuos visitabis, si recte agant; et pignus ab eis referes ".</span> <span class="verse"><a name="19">19</a>Saul autem et illi et omnes filii Israel in valle Terebinthi pugnabant adversum Philisthim.</span> <span class="verse"><a name="20">20</a>Surrexit itaque David mane et commendavit gregem custodi et onustus abiit, sicut praeceperat ei Isai. Et venit ad carraginem, dum exercitus egrediebatur ad pugnam et vociferabatur in certamine.</span> <span class="verse"><a name="21">21</a>Direxerunt ergo Israel et Philisthim aciem adversus aciem.</span> <span class="verse"><a name="22">22</a>Derelinquens autem David vasa, quae attulerat, sub manu custodis ad sarcinas, cucurrit ad locum certaminis et interrogabat, si omnia recte agerentur erga fratres suos.</span> <span class="verse"><a name="23">23</a>Cumque adhuc ille loqueretur eis, apparuit vir ille propugnator ascendens, Goliath nomine, Philisthaeus de Geth, ex castris Philisthinorum; et loquente eo haec eadem verba, audivit David.</span> <span class="verse"><a name="24">24</a>Omnes autem Israelitae, cum vidissent virum, fugerunt a facie eius timentes eum valde.</span> <span class="verse"><a name="25">25</a>Et dixit unus quispiam de Israel: " Num vidistis virum hunc, qui ascendit? Ad exprobrandum enim Israeli ascendit. Virum ergo, qui percusserit eum, ditabit rex divitiis magnis et filiam suam dabit ei; et domum patris eius faciet absque tributo in Israel ".</span> <span class="verse"><a name="26">26</a>Et ait David ad viros, qui stabant secum, dicens: " Quid dabitur viro, qui percusserit Philisthaeum hunc et tulerit opprobrium de Israel? Quis est enim hic Philisthaeus incircumcisus, qui exprobravit acies Dei viventis? ".</span> <span class="verse"><a name="27">27</a>Referebat autem ei populus eundem sermonem dicens: " Haec dabuntur viro, qui percusserit eum ".</span> <span class="verse"><a name="28">28</a>Quod cum audisset Eliab frater eius maior, loquente eo cum aliis, iratus est contra David et ait: " Quare venisti et cui dereliquisti pauculas oves illas in deserto? Ego novi superbiam tuam et nequitiam cordis tui, quia ut videres proelium descendisti ".</span> <span class="verse"><a name="29">29</a>Et dixit David: " Quid feci? Numquid non verbum est? ".</span> <span class="verse"><a name="30">30</a>Et declinavit paululum ab eo ad alium dixitque eundem sermonem; et respondit ei populus verbum sicut prius.</span> <span class="verse"><a name="31">31</a>Audita sunt autem verba, quae locutus est David, et annuntiata in conspectu Saul.</span> <span class="verse"><a name="32">32</a>Ad quem cum fuisset adductus, locutus est ei: " Non concidat cor cuiusquam in eo; ego servus tuus vadam et pugnabo adversus Philisthaeum istum ".</span> <span class="verse"><a name="33">33</a>Et ait Saul ad David: " Non vales resistere Philisthaeo isti nec pugnare adversus eum, quia puer es; hic autem vir bellator ab adulescentia sua ".</span> <span class="verse"><a name="34">34</a>Dixitque David ad Saul: " Pascebat servus tuus patris sui gregem, et veniebat leo vel ursus tollebatque arietem de medio gregis.</span> <span class="verse"><a name="35">35</a>Et sequebar eos et percutiebam eruebamque de ore eorum; et illi consurgebant adversum me, et apprehendebam mentum eorum et percutiebam interficiebamque eos.</span> <span class="verse"><a name="36">36</a>Nam et leonem et ursum interfecit servus tuus; erit igitur et Philisthaeus hic incircumcisus quasi unus ex eis, quia ausus est maledicere exercitum Dei viventis ".</span> <span class="verse"><a name="37">37</a>Et ait David: " Dominus, qui eruit me de manu leonis et de manu ursi, ipse liberabit me de manu Philisthaei huius ". Dixit autem Saul ad David:  Vade, et Dominus tecum sit ".</span> <span class="verse"><a name="38">38</a>Et induit Saul David vestimentis suis et imposuit galeam aeream super caput eius et vestivit eum lorica.</span> <span class="verse"><a name="39">39</a>Accinctus ergo David gladio eius super vestem suam coepit tentare, si armatus posset incedere; non enim habebat consuetudinem. Dixitque David ad Saul: " Non possum sic incedere, quia nec usum habeo ". Et deposuit ea</span> <span class="verse"><a name="40">40</a>et tulit baculum suum in manu sua; et elegit sibi quinque levissimos lapides de torrente et misit eos in peram pastoralem, qua ut sacculo lapidum utebatur, et fundam manu tulit et processit adversum Philisthaeum.</span> <span class="verse"><a name="41">41</a>Ibat autem Philisthaeus incedens et appropinquans adversum David, et armiger eius ante eum.</span> <span class="verse"><a name="42">42</a>Cumque inspexisset Philisthaeus et vidisset David, despexit eum; erat enim adulescens rufus et pulcher aspectu.</span> <span class="verse"><a name="43">43</a>Et dixit Philisthaeus ad David: " Numquid ego canis sum, quod tu venis ad me cum baculo? ". Et maledixit Philisthaeus David in diis suis;</span> <span class="verse"><a name="44">44</a>dixitque ad David: " Veni ad me, et dabo carnes tuas volatilibus caeli et bestiis terrae ".</span> <span class="verse"><a name="45">45</a>Dixit autem David ad Philisthaeum: " Tu venis ad me cum gladio et hasta et acinace; ego autem venio ad te in nomine Domini exercituum, Dei agminum Israel, quibus exprobrasti.</span> <span class="verse"><a name="46">46</a>Hodie dabit te Dominus in manu mea, et percutiam te et auferam caput tuum a te; et dabo cadaver tuum et cadavera castrorum Philisthim hodie volatilibus caeli et bestiis terrae, ut sciat omnis terra quia est Deus in Israel,</span> <span class="verse"><a name="47">47</a>et noverit universa ecclesia haec quia non in gladio nec in hasta salvat Dominus: ipsius enim est bellum, et tradet vos in manus nostras ".</span> <span class="verse"><a name="48">48</a>Cum ergo surrexisset Philisthaeus et veniret et appropinquaret contra David, festinavit David et cucurrit ad pugnam adversum Philisthaeum.</span> <span class="verse"><a name="49">49</a>Et misit manum suam in peram tulitque unum lapidem et funda iecit; et percussit Philisthaeum in fronte, et infixus est lapis in fronte eius, et cecidit in faciem suam super terram.</span> <span class="verse"><a name="50">50</a>Praevaluitque David adversum Philisthaeum in funda et in lapide; percussumque Philisthaeum interfecit. Cumque gladium non haberet in manu, David</span> <span class="verse"><a name="51">51</a>cucurrit et stetit super Philisthaeum; et tulit gladium eius et eduxit eum de vagina sua et interfecit eum praeciditque caput eius.Videntes autem Philisthim quod mortuus esset fortissimus eorum fugerunt.</span> <span class="verse"><a name="52">52</a>Et consurgentes viri Israel et Iudae vociferati sunt et persecuti Philisthaeos usque dum venirent ad Geth et usque ad portas Accaron. Cecideruntque vulnerati de Philisthim in via a Saarim usque ad Geth et usque ad Accaron.</span> <span class="verse"><a name="53">53</a>Et revertentes filii Israel, postquam persecuti fuerant Philisthaeos, praedati sunt castra eorum.</span> <span class="verse"><a name="54">54</a>Assumens autem David caput Philisthaei attulit illud in Ierusalem; arma vero eius posuit in tabernaculo.</span> <span class="verse"><a name="55">55</a>Eo autem tempore, quo viderat Saul David egredientem contra Philisthaeum, ait ad Abner principem militiae: " De qua stirpe descendit hic adulescens, Abner? ". Dixitque Abner: " Vivit anima tua, rex, quia non novi ".</span> <span class="verse"><a name="56">56</a>Et ait rex: " Interroga tu, cuius filius sit iste puer ".</span> <span class="verse"><a name="57">57</a>Cumque regressus esset David, percusso Philisthaeo, tulit eum Abner et introduxit coram Saul caput Philisthaei habentem in manu.</span> <span class="verse"><a name="58">58</a>Et ait ad eum Saul: " De qua progenie es, o adulescens? ". Dixitque David: " Filius servi tui Isai Bethlehemitae ego sum ".</span> </p></div</div></div></body></html>