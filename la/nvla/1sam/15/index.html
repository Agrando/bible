<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1sam/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1sam">1 Samuel</a> &gt <strong>Chapter 15</strong></div><p><span class="verse"><a name="1">1</a>Et dixit Samuel ad Saul: " Me misit Dominus, ut unge rem te in regem super populum eius Israel. Nunc ergo audi vocem Domini.</span> <span class="verse"><a name="2">2</a>Haec dicit Dominus exercituum: "Recensui, quaecumque fecit Amalec Israeli, quomodo restitit ei in via, cum ascenderet de Aegypto.</span> <span class="verse"><a name="3">3</a>Nunc igitur vade et demolire Amalec et percute anathemate universa eius; non parcas ei, sed interfice a viro usque ad mulierem et parvulum atque lactantem, bovem et ovem, camelum et asinum" ".</span> <span class="verse"><a name="4">4</a>Convocavit itaque Saul populum et recensuit eos in Telem: ducenta milia peditum et decem milia virorum Iudae.</span> <span class="verse"><a name="5">5</a>Cumque venisset Saul usque ad civitatem Amalec, tetendit insidias in torrente</span> <span class="verse"><a name="6">6</a>dixitque Saul Cinaeo: " Abite, recedite atque descendite ab Amalec, ne forte perdam te cum eo; tu enim fecisti misericordiam cum omnibus filiis Israel, cum ascenderent de Aegypto ". Et recessit Cinaeus de medio Amalec.</span> <span class="verse"><a name="7">7</a>Percussitque Saul Amalec ab Hevila usque ad Sur, quae est e regione Aegypti.</span> <span class="verse"><a name="8">8</a>Et apprehendit Agag regem Amalec vivum; omne autem vulgus interfecit in ore gladii.</span> <span class="verse"><a name="9">9</a>Et pepercit Saul et populus Agag et optimis gregibus ovium et armentorum, pinguibus scilicet pecoribus et agnis et universis, quae pulchra erant, nec voluerunt disperdere ea; quidquid vero vile fuit et reprobum, hoc demoliti sunt.</span> <span class="verse"><a name="10">10</a>Factum est autem verbum Domini ad Samuel dicens:</span> <span class="verse"><a name="11">11</a>" Paenitet me quod constituerim Saul regem, quia dereliquit me et verba mea opere non implevit ". Contristatusque est Samuel et clamavit ad Dominum tota nocte.</span> <span class="verse"><a name="12">12</a>Cumque de nocte surrexisset Samuel, ut iret ad Saul mane, nuntiatum est Samueli quod venisset Saul in Carmel et erexisset sibi trophaeum et reversus transisset descendissetque in Galgala.</span> <span class="verse"><a name="13">13</a>Et cum venisset Samuel ad Saul, dixit ei Saul: " Benedictus tu Domino; implevi verbum Domini ".</span> <span class="verse"><a name="14">14</a>Dixitque Samuel: " Et quae est haec vox gregum, quae resonat in auribus meis, et armentorum, quam ego audio? ".</span> <span class="verse"><a name="15">15</a>Et ait Saul: " De Amalec adduxerunt ea; pepercit enim populus melioribus ovibus et armentis, ut immolarentur Domino Deo tuo; reliqua vero occidimus ".</span> <span class="verse"><a name="16">16</a>Dixit autem Samuel ad Saul: " Sine me, et indicabo tibi, quae locutus sit Dominus ad me nocte ". Dixitque ei: " Loquere ".</span> <span class="verse"><a name="17">17</a>Et ait Samuel: " Nonne, cum parvulus esses in oculis tuis, caput in tribubus Israel factus es? Unxitque te Dominus regem super Israel</span> <span class="verse"><a name="18">18</a>et misit te Dominus in viam et ait: " Vade et interfice peccatores Amalec et pugnabis contra eos usque ad internecionem eorum ".</span> <span class="verse"><a name="19">19</a>Quare ergo non audisti vocem Domini, sed versus ad praedam es et fecisti malum in oculis Domini? ".</span> <span class="verse"><a name="20">20</a>Et ait Saul ad Samuelem: " Immo audivi vocem Domini et ambulavi in via, per quam misit me Dominus; et adduxi Agag regem Amalec et Amalec interfeci.</span> <span class="verse"><a name="21">21</a>Tulit autem populus de praeda oves et boves, primitias eorum, quae caesa sunt, ut immolet Domino Deo tuo in Galgalis ".</span> <span class="verse"><a name="22">22</a>Et ait Samuel: " Numquid vult Dominus holocausta aut victimas et non potius ut oboediatur voci Domini? Melior est enim oboedientia quam victimae, et auscultare magis quam offerre adipem arietum.</span> <span class="verse"><a name="23">23</a>Vere peccatum hariolandi est repugnare, et scelus idololatriae nolle acquiescere: pro eo ergo quod abiecisti sermonem Domini, abiecit te, ne sis rex ".</span> <span class="verse"><a name="24">24</a>Dixitque Saul ad Samuelem: " Peccavi, quia praevaricatus sum sermonem Domini et verba tua timens populum et oboediens voci eorum;</span> <span class="verse"><a name="25">25</a>sed nunc tolle, quaeso, peccatum meum et revertere mecum, ut adorem Dominum ".</span> <span class="verse"><a name="26">26</a>Et ait Samuel ad Saul: " Non revertar tecum, quia proiecisti sermonem Domini; et proiecit te Dominus, ne sis rex super Israel ".</span> <span class="verse"><a name="27">27</a>Et conversus est Samuel, ut abiret; ille autem apprehendit summitatem pallii eius, quae et scissa est.</span> <span class="verse"><a name="28">28</a>Et ait ad eum Samuel: " Scidit Dominus regnum Israel a te hodie et tradidit illud proximo tuo meliori te.</span> <span class="verse"><a name="29">29</a>Porro Gloria Israel non mentitur et paenitudine non flectitur; neque enim homo est, ut agat paenitentiam ".</span> <span class="verse"><a name="30">30</a>At ille ait: " Peccavi, sed nunc honora me coram senibus populi mei et coram Israel; et revertere mecum, ut adorem Dominum Deum tuum ".</span> <span class="verse"><a name="31">31</a>Reversus ergo Samuel secutus est Saulem et adoravit Saul Dominum.</span> <span class="verse"><a name="32">32</a>Dixitque Samuel: " Adducite ad me Agag regem Amalec ". Et oblatus est ei Agag tremens. Et dixit Agag: " Certe secessit amaritudo mortis! ".</span> <span class="verse"><a name="33">33</a>Et ait Samuel: " Sicut fecit absque liberis mulieres gladius tuus, sic absque liberis erit inter mulieres mater tua ". Et in frusta concidit Samuel Agag coram Domino in Galgalis.</span> <span class="verse"><a name="34">34</a>Abiit autem Samuel in Rama; Saul vero ascendit in domum suam in Gabaa Saulis.</span> <span class="verse"><a name="35">35</a>Et non vidit Samuel ultra Saul usque ad diem mortis suae; verumtamen lugebat Samuel Saul, quoniam Dominum paenitebat quod constituisset Saul regem super Israel.</span> </p></div</div></div></body></html>