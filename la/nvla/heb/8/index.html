<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/heb/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/heb">Hebrews</a> &gt <strong>Chapter 8</strong></div><p><span class="verse"><a name="1">1</a>Caput autem super ea, quae dicuntur: talem habemus ponti ficem, qui consedit in dextera throni Maiestatis in caelis,</span> <span class="verse"><a name="2">2</a>sanctorum minister et tabernaculi veri, quod fixit Dominus, non homo.</span> <span class="verse"><a name="3">3</a>Omnis enim pontifex ad offerenda munera et hostias constituitur; unde necesse erat et hunc habere aliquid, quod offerret.</span> <span class="verse"><a name="4">4</a>Si ergo esset super terram, nec esset sacerdos, cum sint qui offerant secundum legem munera;</span> <span class="verse"><a name="5">5</a>qui figurae et umbrae deserviunt caelestium, sicut responsum est Moysi, cum consummaturus esset tabernaculum: " Vide enim, inquit, omnia facies secundum exemplar, quod tibi ostensum est in monte ".</span> <span class="verse"><a name="6">6</a>Nunc autem differentius sortitus est ministerium, quanto et melioris testamenti mediator est, quod in melioribus repromissionibus sancitum est.</span> <span class="verse"><a name="7">7</a>Nam si illud prius culpa vacasset, non secundi locus inquireretur;</span> <span class="verse"><a name="8">8</a>vituperans enim eos dicit: " Ecce dies veniunt, dicit Dominus, et consummabo super domum Israel et super domum Iudae testamentum novum;</span> <span class="verse"><a name="9">9</a>non secundum testamentum, quod feci patribus eorum in die, qua apprehendi manum illorum, ut educerem illos de terra Aegypti; quoniam ipsi non permanserunt in testamento meo, et ego neglexi eos, dicit Dominus.</span> <span class="verse"><a name="10">10</a>Quia hoc est testamentum, quod testabor domui Israel post dies illos, dicit Dominus, dando leges meas in mentem eorum, et in corde eorum superscribam eas; et ero eis in Deum, et ipsi erunt mihi in populum.</span> <span class="verse"><a name="11">11</a>Et non docebit unusquisque civem suum, et unusquisque fratrem suum dicens: "Cognosce Dominum"; quoniam omnes scient me, a minore usque ad maiorem eorum,</span> <span class="verse"><a name="12">12</a>quia propitius ero iniquitatibus eorum et peccatorum illorum iam non memorabor ".</span> <span class="verse"><a name="13">13</a>Dicendo " novum " veteravit prius; quod autem antiquatur et senescit, prope interitum est.</span> </p></div</div></div></body></html>