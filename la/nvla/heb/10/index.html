<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/heb/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/heb">Hebrews</a> &gt <strong>Chapter 10</strong></div><p><span class="verse"><a name="1">1</a>Umbram enim habens lex bonorum futurorum, non ip sam imaginem rerum, per singulos annos iisdem ipsis hostiis, quas offerunt indesinenter, numquam potest accedentes perfectos facere.</span> <span class="verse"><a name="2">2</a>Alioquin nonne cessassent offerri, ideo quod nullam haberent ultra conscientiam peccatorum cultores semel mundati?</span> <span class="verse"><a name="3">3</a>Sed in ipsis commemoratio peccatorum per singulos annos fit.</span> <span class="verse"><a name="4">4</a>Impossibile enim est sanguinem taurorum et hircorum auferre peccata.</span> <span class="verse"><a name="5">5</a>Ideo ingrediens mundum dicit: Hostiam et oblationem noluisti,corpus autem aptasti mihi;</span> <span class="verse"><a name="6">6</a>holocautomata et sacrificia pro peccatonon tibi placuerunt.</span> <span class="verse"><a name="7">7</a>Tunc dixi: Ecce venio,in capitulo libri scriptum est de me,ut faciam, Deus, voluntatem tuam ".</span> <span class="verse"><a name="8">8</a>Superius dicens: " Hostias et oblationes et holocautomata et sacrificia pro peccato noluisti, nec placuerunt tibi ", quae secundum legem offeruntur,</span> <span class="verse"><a name="9">9</a>tunc dixit: " Ecce venio, ut faciam voluntatem tuam ". Aufert primum, ut secundum statuat;</span> <span class="verse"><a name="10">10</a>in qua voluntate sanctificati sumus per oblationem corporis Christi Iesu in semel.</span> <span class="verse"><a name="11">11</a>Et omnis quidem sacerdos stat cotidie ministrans et easdem saepe offerens hostias, quae numquam possunt auferre peccata.</span> <span class="verse"><a name="12">12</a>Hic autem, una pro peccatis oblata hostia, in sempiternum consedit in dextera Dei,</span> <span class="verse"><a name="13">13</a>de cetero exspectans, donec ponantur inimici eius scabellum pedum eius;</span> <span class="verse"><a name="14">14</a>una enim oblatione consummavit in sempiternum eos, qui sanctificantur.</span> <span class="verse"><a name="15">15</a>Testificatur autem nobis et Spiritus Sanctus; postquam enim dixit:</span> <span class="verse"><a name="16">16</a>" Hoc est testamentum, quod testabor ad illos post dies illos, dicit Dominus, dando leges meas in cordibus eorum, et in mente eorum superscribam eas;</span> <span class="verse"><a name="17">17</a>et peccatorum eorum et iniquitatum eorum iam non recordabor amplius ".</span> <span class="verse"><a name="18">18</a>Ubi autem horum remissio, iam non oblatio pro peccato.</span> <span class="verse"><a name="19">19</a>Habentes itaque, fratres, fiduciam in introitum Sanctorum in sanguine Iesu,</span> <span class="verse"><a name="20">20</a>quam initiavit nobis viam novam et viventem per velamen, id est carnem suam,</span> <span class="verse"><a name="21">21</a>et sacerdotem magnum super domum Dei,</span> <span class="verse"><a name="22">22</a>accedamus cum vero corde in plenitudine fidei, aspersi corda a conscientia mala et abluti corpus aqua munda;</span> <span class="verse"><a name="23">23</a>teneamus spei confessionem indeclinabilem, fidelis enim est, qui repromisit;</span> <span class="verse"><a name="24">24</a>et consideremus invicem in provocationem caritatis et bonorum operum,</span> <span class="verse"><a name="25">25</a>non deserentes congregationem nostram, sicut est consuetudinis quibusdam, sed exhortantes, et tanto magis quanto videtis appropinquantem diem.</span> <span class="verse"><a name="26">26</a>Voluntarie enim peccantibus nobis, post acceptam notitiam veritatis, iam non relinquitur pro peccatis hostia,</span> <span class="verse"><a name="27">27</a>terribilis autem quaedam exspectatio iudicii, et ignis aemulatio, quae consumptura est adversarios.</span> <span class="verse"><a name="28">28</a>Irritam quis faciens legem Moysis, sine ulla miseratione duobus vel tribus testibus moritur;</span> <span class="verse"><a name="29">29</a>quanto deteriora putatis merebitur supplicia, qui Filium Dei conculcaverit et sanguinem testamenti communem duxerit, in quo sanctificatus est, et Spiritui gratiae contumeliam fecerit?</span> <span class="verse"><a name="30">30</a>Scimus enim eum, qui dixit: " Mihi vindicta, ego retribuam "; et iterum: " Iudicabit Dominus populum suum ".</span> <span class="verse"><a name="31">31</a>Horrendum est incidere in manus Dei viventis.</span> <span class="verse"><a name="32">32</a>Rememoramini autem pristinos dies, in quibus illuminati magnum certamen sustinuistis passionum,</span> <span class="verse"><a name="33">33</a>in altero quidem opprobriis et tribulationibus spectaculum facti, in altero autem socii taliter conversantium effecti;</span> <span class="verse"><a name="34">34</a>nam et vinctis compassi estis et rapinam bonorum vestrorum cum gaudio suscepistis, cognoscentes vos habere meliorem substantiam et manentem.</span> <span class="verse"><a name="35">35</a>Nolite itaque abicere confidentiam vestram, quae magnam habet remunerationem;</span> <span class="verse"><a name="36">36</a>patientia enim vobis necessaria est, ut voluntatem Dei facientes reportetis promissionem.</span> <span class="verse"><a name="37">37</a>Adhuc enim modicum quantulum,qui venturus est, veniet et non tardabit.</span> <span class="verse"><a name="38">38</a>Iustus autem meus ex fide vivet;quod si subtraxerit se,non sibi complacet in eo anima mea.</span> <span class="verse"><a name="39">39</a>Nos autem non sumus subtractionis in perditionem, sed fidei in acquisitionem animae.</span> </p></div</div></div></body></html>