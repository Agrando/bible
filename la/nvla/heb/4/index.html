<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/heb/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/heb">Hebrews</a> &gt <strong>Chapter 4</strong></div><p><span class="verse"><a name="1">1</a>Timeamus ergo, ne forte, relicta pollicitatione introeundi in re quiem eius, existimetur aliquis ex vobis deesse;</span> <span class="verse"><a name="2">2</a>etenim et nobis evangelizatum est quemadmodum et illis, sed non profuit illis sermo auditus, non commixtis fide cum iis, qui audierant.</span> <span class="verse"><a name="3">3</a>Ingredimur enim in requiem, qui credidimus, quemadmodum dixit: Sicut iuravi in ira mea:Non introibunt in requiem meam ",et quidem operibus ab institutione mundi factis.</span> <span class="verse"><a name="4">4</a>Dixit enim quodam loco de die septima sic: "Et requievit Deus die septima ab omnibus operibus suis ";</span> <span class="verse"><a name="5">5</a>et in isto rursum: " Non introibunt in requiem meam ".</span> <span class="verse"><a name="6">6</a>Quoniam ergo superest quosdam introire in illam, et hi, quibus prioribus evangelizatum est, non introierunt propter inoboedientiam,</span> <span class="verse"><a name="7">7</a>iterum terminat diem quendam, " Hodie ", in David dicendo post tantum temporis, sicut supra dictum est: Hodie, si vocem eius audieritis,nolite obdurare corda vestra ".</span> <span class="verse"><a name="8">8</a>Nam, si eis Iesus requiem praestitisset, non de alio loqueretur posthac die.</span> <span class="verse"><a name="9">9</a>Itaque relinquitur sabbatismus populo Dei;</span> <span class="verse"><a name="10">10</a>qui enim ingressus est in requiem eius, etiam ipse requievit ab operibus suis, sicut a suis Deus.</span> <span class="verse"><a name="11">11</a>Festinemus ergo ingredi in illam requiem, ut ne in idipsum quis incidat inoboedientiae exemplum.</span> <span class="verse"><a name="12">12</a>Vivus est enim Dei sermo et efficax et penetrabilior omni gladio ancipiti et pertingens usque ad divisionem animae ac spiritus, compagum quoque et medullarum, et discretor cogitationum et intentionum cordis;</span> <span class="verse"><a name="13">13</a>et non est creatura invisibilis in conspectu eius, omnia autem nuda et aperta sunt oculis eius, ad quem nobis sermo.</span> <span class="verse"><a name="14">14</a>Habentes ergo pontificem magnum, qui penetravit caelos, Iesum Filium Dei, teneamus confessionem.</span> <span class="verse"><a name="15">15</a>Non enim habemus pontificem, qui non possit compati infirmitatibus nostris, tentatum autem per omnia secundum similitudinem absque peccato;</span> <span class="verse"><a name="16">16</a>adeamus ergo cum fiducia ad thronum gratiae, ut misericordiam consequamur et gratiam inveniamus in auxilium opportunum.</span> </p></div</div></div></body></html>