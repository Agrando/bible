<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/heb/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/heb">Hebrews</a> &gt <strong>Chapter 3</strong></div><p><span class="verse"><a name="1">1</a>Unde, fratres sancti, vocationis caelestis participes, considerate apostolum et pontificem confessionis nostrae Iesum,</span> <span class="verse"><a name="2">2</a>qui fidelis est ei, qui fecit illum, sicut et Moyses in tota domo illius.</span> <span class="verse"><a name="3">3</a>Amplioris enim gloriae iste prae Moyse dignus est habitus, quanto ampliorem honorem habet quam domus, qui fabricavit illam.</span> <span class="verse"><a name="4">4</a>Omnis namque domus fabricatur ab aliquo; qui autem omnia fabricavit, Deus est.</span> <span class="verse"><a name="5">5</a>Et Moyses quidem fidelis erat in tota domo eius tamquam famulus in testimonium eorum, quae dicenda erant,</span> <span class="verse"><a name="6">6</a>Christus vero tamquam Filius super domum illius; cuius domus sumus nos, si fiduciam et gloriationem spei retineamus.</span> <span class="verse"><a name="7">7</a>Quapropter, sicut dicit Spiritus Sanctus: Hodie, si vocem eius audieritis,</span> <span class="verse"><a name="8">8</a>nolite obdurare corda vestra sicut in exacerbatione,secundum diem tentationis in deserto,</span> <span class="verse"><a name="9">9</a>ubi tentaverunt me patres vestri in probationeet viderunt opera mea</span> <span class="verse"><a name="10">10</a>quadraginta annos. Propter quod infensus fui generationi huic et dixi: Semper errant corde.Ipsi autem non cognoverunt vias meas;</span> <span class="verse"><a name="11">11</a>sicut icut iuravi in ira mea:Non introibunt in requiem meam ".</span> <span class="verse"><a name="12">12</a>Videte, fratres, ne forte sit in aliquo vestrum cor malum incredulitatis discedendi a Deo vivo,</span> <span class="verse"><a name="13">13</a>sed adhortamini vosmetipsos per singulos dies, donec illud " hodie " vocatur, ut non obduretur quis ex vobis fallacia peccati;</span> <span class="verse"><a name="14">14</a>participes enim Christi effecti sumus, si tamen initium substantiae usque ad finem firmum retineamus,</span> <span class="verse"><a name="15">15</a>dum dicitur: Hodie, si vocem eius audieritis,nolite obdurare corda vestra quemadmodum in illa exacerbatione ".</span> <span class="verse"><a name="16">16</a>Qui sunt enim qui audientes exacerbaverunt? Nonne universi, qui profecti sunt ab Aegypto per Moysen?</span> <span class="verse"><a name="17">17</a>Quibus autem infensus fuit quadraginta annos? Nonne illis, qui peccaverunt, quorum membra ceciderunt in deserto?</span> <span class="verse"><a name="18">18</a>Quibus autem iuravit non introire in requiem ipsius, nisi illis, qui increduli fuerunt?</span> <span class="verse"><a name="19">19</a>Et videmus quia non potuerunt introire propter incredulitatem.</span> </p></div</div></div></body></html>