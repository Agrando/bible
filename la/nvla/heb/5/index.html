<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/heb/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/heb">Hebrews</a> &gt <strong>Chapter 5</strong></div><p><span class="verse"><a name="1">1</a>Omnis namque pontifex ex hominibus assumptus pro homi nibus constituitur in his, quae sunt ad Deum, ut offerat dona et sacrificia pro peccatis;</span> <span class="verse"><a name="2">2</a>qui aeque condolere possit his, qui ignorant et errant, quoniam et ipse circumdatus est infirmitate</span> <span class="verse"><a name="3">3</a>et propter eam debet, quemadmodum et pro populo, ita etiam pro semetipso offerre pro peccatis.</span> <span class="verse"><a name="4">4</a>Nec quisquam sumit sibi illum honorem, sed qui vocatur a Deo tamquam et Aaron.</span> <span class="verse"><a name="5">5</a>Sic et Christus non semetipsum glorificavit, ut pontifex fieret, sed qui locutus est ad eum: Filius meus es tu;ego hodie genui te ";</span> <span class="verse"><a name="6">6</a>quemadmodum et in alio dicit: Tu es sacerdos in aeternum secundum ordinem Melchisedech ".</span> <span class="verse"><a name="7">7</a>Qui in diebus carnis suae, preces supplicationesque ad eum, qui possit salvum illum a morte facere, cum clamore valido et lacrimis offerens et exauditus pro sua reverentia,</span> <span class="verse"><a name="8">8</a>et quidem cum esset Filius, didicit ex his, quae passus est, oboedientiam;</span> <span class="verse"><a name="9">9</a>et, consummatus, factus est omnibus oboedientibus sibi auctor salutis aeternae,</span> <span class="verse"><a name="10">10</a>appellatus a Deo pontifex iuxta ordinem Melchisedech.</span> <span class="verse"><a name="11">11</a>De quo grandis nobis sermo et ininterpretabilis ad dicendum, quoniam segnes facti estis ad audiendum.</span> <span class="verse"><a name="12">12</a>Etenim cum deberetis magistri esse propter tempus, rursum indigetis, ut vos doceat aliquis elementa exordii sermonum Dei, et facti estis, quibus lacte opus sit, non solido cibo.</span> <span class="verse"><a name="13">13</a>Omnis enim, qui lactis est particeps, expers est sermonis iustitiae, parvulus enim est;</span> <span class="verse"><a name="14">14</a>perfectorum autem est solidus cibus, eorum, qui pro consuetudine exercitatos habent sensus ad discretionem boni ac mali.</span> </p></div</div></div></body></html>