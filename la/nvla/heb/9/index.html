<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/heb/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/heb">Hebrews</a> &gt <strong>Chapter 9</strong></div><p><span class="verse"><a name="1">1</a>Habuit ergo et prius praecepta cultus et Sanctum huius saeculi.</span> <span class="verse"><a name="2">2</a>Tabernaculum enim praeparatum est primum, in quo inerat candelabrum et mensa et propositio panum, quod dicitur Sancta;</span> <span class="verse"><a name="3">3</a>post secundum autem velamentum, tabernaculum, quod dicitur Sancta Sanctorum,</span> <span class="verse"><a name="4">4</a>aureum habens turibulum et arcam testamenti circumtectam ex omni parte auro, in qua urna aurea habens manna et virga Aaron, quae fronduerat, et tabulae testamenti,</span> <span class="verse"><a name="5">5</a>superque eam cherubim gloriae obumbrantia propitiatorium; de quibus non est modo dicendum per singula.</span> <span class="verse"><a name="6">6</a>His vero ita praeparatis, in prius quidem tabernaculum semper intrant sacerdotes sacrorum officia consummantes;</span> <span class="verse"><a name="7">7</a>in secundum autem semel in anno solus pontifex, non sine sanguine, quem offert pro suis et populi ignorantiis;</span> <span class="verse"><a name="8">8</a>hoc significante Spiritu Sancto, nondum propalatam esse sanctorum viam, adhuc priore tabernaculo habente statum;</span> <span class="verse"><a name="9">9</a>quae parabola est temporis instantis, iuxta quam munera et hostiae offeruntur, quae non possunt iuxta conscientiam perfectum facere servientem,</span> <span class="verse"><a name="10">10</a>solummodo in cibis et in potibus et variis baptismis, quae sunt praecepta carnis usque ad tempus correctionis imposita.</span> <span class="verse"><a name="11">11</a>Christus autem cum advenit pontifex futurorum bonorum, per amplius et perfectius tabernaculum, non manufactum, id est non huius creationis,</span> <span class="verse"><a name="12">12</a>neque per sanguinem hircorum et vitulorum sed per proprium sanguinem introivit semel in Sancta, aeterna redemptione inventa.</span> <span class="verse"><a name="13">13</a>Si enim sanguis hircorum et taurorum et cinis vitulae aspersus inquinatos sanctificat ad emundationem carnis,</span> <span class="verse"><a name="14">14</a>quanto magis sanguis Christi, qui per Spiritum aeternum semetipsum obtulit immaculatum Deo, emundabit conscientiam nostram ab operibus mortuis ad serviendum Deo viventi.</span> <span class="verse"><a name="15">15</a>Et ideo novi testamenti mediator est, ut, morte intercedente in redemptionem earum praevaricationum, quae erant sub priore testamento, repromissionem accipiant, qui vocati sunt aeternae hereditatis.</span> <span class="verse"><a name="16">16</a>Ubi enim testamentum, mors necesse est afferatur testatoris;</span> <span class="verse"><a name="17">17</a>testamentum autem in mortuis est confirmatum, nondum enim valet, dum vivit, qui testatus est.</span> <span class="verse"><a name="18">18</a>Unde ne prius quidem sine sanguine dedicatum est;</span> <span class="verse"><a name="19">19</a>enuntiato enim omni mandato secundum legem a Moyse universo populo, accipiens sanguinem vitulorum et hircorum cum aqua et lana coccinea et hyssopo, ipsum librum et omnem populum aspersit</span> <span class="verse"><a name="20">20</a>dicens: " Hic sanguis testamenti, quod mandavit ad vos Deus ";</span> <span class="verse"><a name="21">21</a>etiam tabernaculum et omnia vasa ministerii sanguine similiter aspersit.</span> <span class="verse"><a name="22">22</a>Et omnia paene in sanguine mundantur secundum legem, et sine sanguinis effusione non fit remissio.</span> <span class="verse"><a name="23">23</a>Necesse erat ergo figuras quidem caelestium his mundari, ipsa autem caelestia melioribus hostiis quam istis.</span> <span class="verse"><a name="24">24</a>Non enim in manufacta Sancta Christus introivit, quae sunt similitudo verorum, sed in ipsum caelum, ut appareat nunc vultui Dei pro nobis;</span> <span class="verse"><a name="25">25</a>neque ut saepe offerat semetipsum, quemadmodum pontifex intrat in Sancta per singulos annos in sanguine alieno.</span> <span class="verse"><a name="26">26</a>Alioquin oportebat eum frequenter pati ab origine mundi; nunc autem semel in consummatione saeculorum ad destitutionem peccati per sacrificium sui manifestatus est.</span> <span class="verse"><a name="27">27</a>Et quemadmodum statutum est hominibus semel mori, post hoc autem iudicium,</span> <span class="verse"><a name="28">28</a>sic et Christus, semel oblatus ad multorum auferenda peccata, secundo sine peccato apparebit exspectantibus se in salutem.</span> </p></div</div></div></body></html>