<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/heb/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/heb">Hebrews</a> &gt <strong>Chapter 11</strong></div><p><span class="verse"><a name="1">1</a>Est autem fides sperando rum substantia, rerum argu mentum non apparentium.</span> <span class="verse"><a name="2">2</a>In hac enim testimonium consecuti sunt seniores.</span> <span class="verse"><a name="3">3</a>Fide intellegimus aptata esse saecula verbo Dei, ut ex invisibilibus visibilia facta sint.</span> <span class="verse"><a name="4">4</a>Fide ampliorem hostiam Abel quam Cain obtulit Deo, per quam testimonium consecutus est esse iustus, testimonium perhibente muneribus eius Deo; et per illam defunctus adhuc loquitur.</span> <span class="verse"><a name="5">5</a>Fide Henoch translatus est, ne videret mortem, et non inveniebatur, quia transtulit illum Deus; ante translationem enim testimonium accepit placuisse Deo.</span> <span class="verse"><a name="6">6</a>Sine fide autem impossibile placere; credere enim oportet accedentem ad Deum quia est et inquirentibus se remunerator fit.</span> <span class="verse"><a name="7">7</a>Fide Noe, responso accepto de his, quae adhuc non videbantur, reveritus aptavit arcam in salutem domus suae; per quam damnavit mundum, et iustitiae, quae secundum fidem est, heres est institutus.</span> <span class="verse"><a name="8">8</a>Fide vocatus Abraham oboedivit in locum exire, quem accepturus erat in hereditatem; et exivit nesciens quo iret.</span> <span class="verse"><a name="9">9</a>Fide peregrinatus est in terra promissionis tamquam in aliena, in casulis habitando cum Isaac et Iacob, coheredibus promissionis eiusdem;</span> <span class="verse"><a name="10">10</a>exspectabat enim fundamenta habentem civitatem, cuius artifex et conditor Deus.</span> <span class="verse"><a name="11">11</a>Fide - et ipsa Sara sterilis - virtutem in conceptionem seminis accepit etiam praeter tempus aetatis, quoniam fidelem credidit esse, qui promiserat;</span> <span class="verse"><a name="12">12</a>propter quod et ab uno orti sunt, et hoc emortuo, tamquam sidera caeli in multitudine, et sicut arena, quae est ad oram maris, innumerabilis.</span> <span class="verse"><a name="13">13</a>Iuxta fidem defuncti sunt omnes isti, non acceptis promissionibus, sed a longe eas aspicientes et salutantes, et confitentes quia peregrini et hospites sunt supra terram;</span> <span class="verse"><a name="14">14</a>qui enim haec dicunt, significant se patriam inquirere.</span> <span class="verse"><a name="15">15</a>Et si quidem illius meminissent, de qua exierant, habebant utique tempus revertendi;</span> <span class="verse"><a name="16">16</a>nunc autem meliorem appetunt, id est caelestem. Ideo non confunditur Deus vocari Deus eorum, paravit enim illis civitatem.</span> <span class="verse"><a name="17">17</a>Fide obtulit Abraham Isaac, cum tentaretur; et unigenitum offerebat ille, qui susceperat promissiones,</span> <span class="verse"><a name="18">18</a>ad quem dictum erat: " In Isaac vocabitur tibi semen ",</span> <span class="verse"><a name="19">19</a>arbitratus quia et a mortuis suscitare potens est Deus; unde eum et in parabola reportavit.</span> <span class="verse"><a name="20">20</a>Fide et de futuris benedixit Isaac Iacob et Esau.</span> <span class="verse"><a name="21">21</a>Fide Iacob moriens singulis filiorum Ioseph benedixit et adoravit super fastigium virgae suae.</span> <span class="verse"><a name="22">22</a>Fide Ioseph moriens de profectione filiorum Israel memoratus est et de ossibus suis mandavit.</span> <span class="verse"><a name="23">23</a>Fide Moyses natus occultatus est mensibus tribus a parentibus suis, eo quod vidissent formosum infantem et non timuerunt regis edictum.</span> <span class="verse"><a name="24">24</a>Fide Moyses grandis factus negavit se dici filium filiae pharaonis,</span> <span class="verse"><a name="25">25</a>magis eligens affligi cum populo Dei quam temporalem peccati habere iucunditatem,</span> <span class="verse"><a name="26">26</a>maiores divitias aestimans thesauris Aegypti improperium Christi; aspiciebat enim in remunerationem.</span> <span class="verse"><a name="27">27</a>Fide reliquit Aegyptum non veritus animositatem regis, invisibilem enim tamquam videns sustinuit.</span> <span class="verse"><a name="28">28</a>Fide celebravit Pascha et sanguinis effusionem, ne, qui vastabat primogenita, tangeret ea.</span> <span class="verse"><a name="29">29</a>Fide transierunt mare Rubrum tamquam per aridam terram, quod experti Aegyptii devorati sunt.</span> <span class="verse"><a name="30">30</a>Fide muri Iericho ruerunt circuiti diebus septem.</span> <span class="verse"><a name="31">31</a>Fide Rahab meretrix non periit cum incredulis, quia exceperat exploratores cum pace.</span> <span class="verse"><a name="32">32</a>Et quid adhuc dicam? Deficiet enim me tempus enarrantem de Gedeon, Barac, Samson, Iephte, David et Samuel atque prophetis,</span> <span class="verse"><a name="33">33</a>qui per fidem devicerunt regna, operati sunt iustitiam, adepti sunt repromissiones, obturaverunt ora leonum,</span> <span class="verse"><a name="34">34</a>exstinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum;</span> <span class="verse"><a name="35">35</a>acceperunt mulieres de resurrectione mortuos suos; alii autem distenti sunt, non suscipientes redemptionem, ut meliorem invenirent resurrectionem;</span> <span class="verse"><a name="36">36</a>alii vero ludibria et verbera experti sunt, insuper et vincula et carcerem;</span> <span class="verse"><a name="37">37</a>lapidati sunt, secti sunt, in occisione gladii mortui sunt, circumierunt in melotis, in pellibus caprinis, egentes, angustiati, afflicti,</span> <span class="verse"><a name="38">38</a>quibus dignus non erat mundus, in solitudinibus errantes et montibus et speluncis et in cavernis terrae.</span> <span class="verse"><a name="39">39</a>Et hi omnes testimonium per fidem consecuti non reportaverunt promissionem,</span> <span class="verse"><a name="40">40</a>Deo pro nobis melius aliquid providente, ut ne sine nobis consummarentur.</span> </p></div</div></div></body></html>