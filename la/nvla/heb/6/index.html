<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/heb/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/heb">Hebrews</a> &gt <strong>Chapter 6</strong></div><p><span class="verse"><a name="1">1</a>Quapropter praetermittentes inchoationis Christi sermonem ad perfectionem feramur, non rursum iacientes fundamentum paenitentiae ab operibus mortuis et fidei ad Deum,</span> <span class="verse"><a name="2">2</a>baptismatum doctrinae, impositionis quoque manuum, ac resurrectionis mortuorum et iudicii aeterni.</span> <span class="verse"><a name="3">3</a>Et hoc faciemus, si quidem permiserit Deus.</span> <span class="verse"><a name="4">4</a>Impossibile est enim eos, qui semel sunt illuminati, gustaverunt etiam donum caeleste et participes sunt facti Spiritus Sancti</span> <span class="verse"><a name="5">5</a>et bonum gustaverunt Dei verbum virtutesque saeculi venturi</span> <span class="verse"><a name="6">6</a>et prolapsi sunt, rursus renovari ad paenitentiam, rursum crucifigentes sibimetipsis Filium Dei et ostentui habentes.</span> <span class="verse"><a name="7">7</a>Terra enim saepe venientem super se bibens imbrem et generans herbam opportunam illis, propter quos et colitur, accipit benedictionem a Deo;</span> <span class="verse"><a name="8">8</a>proferens autem spinas ac tribulos reproba est et maledicto proxima, cuius finis in combustionem.</span> <span class="verse"><a name="9">9</a>Confidimus autem de vobis, dilectissimi, meliora et viciniora saluti, tametsi ita loquimur;</span> <span class="verse"><a name="10">10</a>non enim iniustus Deus, ut obliviscatur operis vestri et dilectionis, quam ostendistis nomini ipsius, qui ministrastis sanctis et ministratis.</span> <span class="verse"><a name="11">11</a>Cupimus autem unumquemque vestrum eandem ostentare sollicitudinem ad expletionem spei usque in finem,</span> <span class="verse"><a name="12">12</a>ut non segnes efficiamini, verum imitatores eorum, qui fide et patientia hereditant promissiones.</span> <span class="verse"><a name="13">13</a>Abrahae namque promittens Deus, quoniam neminem habuit, per quem iuraret maiorem, iuravit per semetipsum</span> <span class="verse"><a name="14">14</a>dicens: " Utique benedicens benedicam te et multiplicans multiplicabo te ";</span> <span class="verse"><a name="15">15</a>et sic longanimiter ferens adeptus est repromissionem.</span> <span class="verse"><a name="16">16</a>Homines enim per maiorem sui iurant, et omnis controversiae eorum finis ad confirmationem est iuramentum;</span> <span class="verse"><a name="17">17</a>in quo abundantius volens Deus ostendere pollicitationis heredibus immobilitatem consilii sui, se interposuit iure iurando,</span> <span class="verse"><a name="18">18</a>ut per duas res immobiles, in quibus impossibile est mentiri Deum, fortissimum solacium habeamus, qui confugimus ad tenendam propositam spem;</span> <span class="verse"><a name="19">19</a>quam sicut ancoram habemus animae, tutam ac firmam et incedentem usque in interiora velaminis,</span> <span class="verse"><a name="20">20</a>ubi praecursor pro nobis introivit Iesus, secundum ordinem Melchisedech pontifex factus in aeternum.</span> </p></div</div></div></body></html>