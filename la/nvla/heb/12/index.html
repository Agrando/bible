<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/heb/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/heb">Hebrews</a> &gt <strong>Chapter 12</strong></div><p><span class="verse"><a name="1">1</a>Ideoque et nos tantam ha bentes circumpositam nobis nubem testium, deponentes omne pondus et circumstans nos peccatum, per patientiam curramus propositum nobis certamen,</span> <span class="verse"><a name="2">2</a>aspicientes in ducem fidei et consummatorem Iesum, qui pro gaudio sibi proposito sustinuit crucem, confusione contempta, atque in dextera throni Dei sedet.</span> <span class="verse"><a name="3">3</a>Recogitate enim eum, qui talem sustinuit a peccatoribus adversum semetipsum contradictionem, ut ne fatigemini animis vestris deficientes.</span> <span class="verse"><a name="4">4</a>Nondum usque ad sanguinem restitistis adversus peccatum repugnantes;</span> <span class="verse"><a name="5">5</a>et obliti estis exhortationis, quae vobis tamquam filiis loquitur: Fili mi, noli neglegere disciplinam Dominineque deficias, dum ab eo argueris:</span> <span class="verse"><a name="6">6</a>quem enim diligit, Dominus castigat,flagellat autem omnem filium, quem recipit ".</span> <span class="verse"><a name="7">7</a>Ad disciplinam suffertis; tamquam filios vos tractat Deus. Quis enim filius, quem non corripit pater?</span> <span class="verse"><a name="8">8</a>Quod si extra disciplinam estis, cuius participes facti sunt omnes, ergo adulterini et non filii estis!</span> <span class="verse"><a name="9">9</a>Deinde patres quidem carnis nostrae habebamus eruditores et reverebamur; non multo magis obtemperabimus Patri spirituum et vivemus?</span> <span class="verse"><a name="10">10</a>Et illi quidem ad tempus paucorum dierum, secundum quod videbatur illis, castigabant; hic autem ad id, quod utile est ad participandam sanctitatem eius.</span> <span class="verse"><a name="11">11</a>Omnis autem disciplina in praesenti quidem videtur non esse gaudii sed maeroris; postea autem fructum pacificum exercitatis per eam reddit iustitiae.</span> <span class="verse"><a name="12">12</a>Propter quod remissas manus et soluta genua erigite</span> <span class="verse"><a name="13">13</a>et gressus rectos facite pedibus vestris, ut, quod claudum est, non extorqueatur, magis autem sanetur.</span> <span class="verse"><a name="14">14</a>Pacem sectamini cum omnibus et sanctificationem, sine qua nemo videbit Dominum,</span> <span class="verse"><a name="15">15</a>providentes, ne quis desit gratiae Dei, ne qua radix amaritudinis sursum germinans perturbet, et per illam inquinentur multi;</span> <span class="verse"><a name="16">16</a>ne quis fornicator aut profanus ut Esau, qui propter unam escam vendidit primogenita sua.</span> <span class="verse"><a name="17">17</a>Scitis enim quoniam et postea cupiens hereditare benedictionem reprobatus est; non enim invenit paenitentiae locum, quamquam cum lacrimis inquisisset eam.</span> <span class="verse"><a name="18">18</a>Non enim accessistis ad tractabilem et ardentem ignem et turbinem et caliginem et procellam</span> <span class="verse"><a name="19">19</a>et tubae sonum et vocem verborum, quam qui audierunt, recusaverunt, ne ultra eis fieret verbum;</span> <span class="verse"><a name="20">20</a>non enim portabant mandatum: " Et si bestia tetigerit montem, lapidabitur";</span> <span class="verse"><a name="21">21</a>et ita terribile erat, quod videbatur, Moyses dixit: " Exterritus sum et tremebundus ".</span> <span class="verse"><a name="22">22</a>Sed accessistis ad Sion montem et civitatem Dei viventis, Ierusalem caelestem, et multa milia angelorum, frequentiam</span> <span class="verse"><a name="23">23</a>et ecclesiam primogenitorum, qui conscripti sunt in caelis, et iudicem Deum omnium et spiritus iustorum, qui consummati sunt,</span> <span class="verse"><a name="24">24</a>et testamenti novi mediatorem Iesum et sanguinem aspersionis, melius loquentem quam Abel.</span> <span class="verse"><a name="25">25</a>Videte, ne recusetis loquentem; si enim illi non effugerunt recusantes eum, qui super terram loquebatur, multo magis nos, qui de caelis loquentem avertimus;</span> <span class="verse"><a name="26">26</a>cuius vox movit terram tunc, modo autem pronuntiavit dicens: " Adhuc semel ego movebo non solum terram sed et caelum ".</span> <span class="verse"><a name="27">27</a>Hoc autem " adhuc semel " declarat mobilium translationem tamquam factorum, ut maneant ea, quae sunt immobilia.</span> <span class="verse"><a name="28">28</a>Itaque, regnum immobile suscipientes, habeamus gratiam, per quam serviamus placentes Deo cum reverentia et metu;</span> <span class="verse"><a name="29">29</a>etenim Deus noster ignis consumens est.</span> </p></div</div></div></body></html>