<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/hag/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/hag">Haggai</a> &gt <strong>Chapter 2</strong></div><p><span class="verse"><a name="1">1</a>In septimo mense, vicesima et prima mensis, factum est ver bum Domini in manu Aggaei prophetae dicens:</span> <span class="verse"><a name="2">2</a>" Loquere ad Zorobabel filium Salathiel ducem Iudae et ad Iesua filium Iosedec sacerdotem magnum et ad reliquos populi dicens:</span> <span class="verse"><a name="3">3</a>Quis in vobis est derelictus, qui vidit domum istam in gloria sua prima? Et quid vos videtis eam nunc? Numquid non ita est quasi non sit in oculis vestris?</span> <span class="verse"><a name="4">4</a>Sed et nunc confortare, Zorobabel, dicit Dominus, et confortare, Iesua fili Iosedec sacerdos magne, et confortare, omnis popule terrae, dicit Dominus exercituum; et facite, quoniam ego vobiscum sum, dicit Dominus exercituum.</span> <span class="verse"><a name="5">5</a>Verbum quod pepigi vobiscum, cum egrederemini de terra Aegypti, et spiritus meus stat in medio vestrum; nolite timere.</span> <span class="verse"><a name="6">6</a>Quia haec dicit Dominus exercituum: Adhuc unum modicum est, et ego commovebo caelum et terram et mare et aridam.</span> <span class="verse"><a name="7">7</a>Et movebo omnes gentes, et venient thesauri cunctarum gentium, et implebo domum istam gloria, dicit Dominus exercituum.</span> <span class="verse"><a name="8">8</a>Meum est argentum et meum est aurum, dicit Dominus exercituum.</span> <span class="verse"><a name="9">9</a>Maior erit gloria domus istius novissima plus quam prima, dicit Dominus exercituum; et in loco isto dabo pacem, dicit Dominus exercituum ".</span> <span class="verse"><a name="10">10</a>In vicesima et quarta noni mensis, in anno secundo Darii, factum est verbum Domini ad Aggaeum prophetam dicens:</span> <span class="verse"><a name="11">11</a>" Haec dicit Dominus exercituum: Interroga sacerdotes legem dicens:</span> <span class="verse"><a name="12">12</a>Si tulerit homo carnem sanctificatam in ora vestimenti sui et tetigerit de summitate eius panem aut pulmentum aut vinum aut oleum aut omnem cibum, numquid sanctificabitur? ". Respondentes autem sacerdotes dixerunt: " Non .</span> <span class="verse"><a name="13">13</a>Et dixit Aggaeus: " Si tetigerit pollutus cadavere omnia haec, numquid contaminabuntur? ". Et responderunt sacerdotes et dixerunt: " Contaminabuntur ".</span> <span class="verse"><a name="14">14</a>Et respondit Aggaeus et dixit: " Sic populus iste et sic gens ista ante faciem meam, dicit Dominus, et sic omne opus manuum eorum et omnia, quae offerunt ibi, contaminata sunt.</span> <span class="verse"><a name="15">15</a>Et nunc ponite corda vestra a die hac et supra: Antequam poneretur lapis super lapidem in templo Domini,</span> <span class="verse"><a name="16">16</a>quid fuistis? Cum accederetis ad acervum viginti modiorum, erant decem; cum intraretis ad torcular, ut hauriretis quinquaginta lagenas, erant viginti.</span> <span class="verse"><a name="17">17</a>Percussi vos ariditate et rubigine et grandine omnia opera manuum vestrarum, et non fuit in vobis qui reverteretur ad me, dicit Dominus.</span> <span class="verse"><a name="18">18</a>Ponite corda vestra ex die ista et in futurum, a die vicesima et quarta noni mensis, a die, qua fundamenta iacta sunt templi Domini, ponite super cor vestrum.</span> <span class="verse"><a name="19">19</a>Numquid adhuc semen in horreo est, et adhuc vinea et ficus et malogranatum et lignum olivae non portavit fructum? Ex die hac benedicam .</span> <span class="verse"><a name="20">20</a>Et factum est verbum Domini secundo ad Aggaeum in vicesima et quarta mensis dicens:</span> <span class="verse"><a name="21">21</a>" Loquere ad Zorobabel ducem Iudae dicens: Ego movebo caelum pariter et terram</span> <span class="verse"><a name="22">22</a>et subvertam solium regnorum et conteram fortitudinem regnorum gentium et subvertam quadrigam et ascensores eius; et descendent equi et ascensores eorum, unusquisque percussus gladio fratris sui.</span> <span class="verse"><a name="23">23</a>In die illo, dicit Dominus exercituum, assumam te, Zorobabel fili Salathiel, serve meus, dicit Dominus, et ponam te quasi signaculum, quia te elegi ", dicit Dominus exercituum.</span> </p></div</div></div></body></html>