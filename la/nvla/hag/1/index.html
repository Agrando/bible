<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/hag/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/hag">Haggai</a> &gt <strong>Chapter 1</strong></div><p><span class="verse"><a name="1">1</a>In anno secundo Darii regis, in mense sexto, in die prima men sis, factum est verbum Domini in manu Aggaei prophetae ad Zorobabel filium Salathiel ducem Iudae et ad Iesua filium Iosedec sacerdotem magnum dicens:</span> <span class="verse"><a name="2">2</a>" Haec ait Dominus exercituum dicens: Populus iste dicit: "Nondum venit tempus domus Domini aedificandae" ".</span> <span class="verse"><a name="3">3</a>Et factum est verbum Domini in manu Aggaei prophetae dicens:</span> <span class="verse"><a name="4">4</a>" Numquid tempus vobis est, ut habitetis in domibus laqueatis, et domus ista deserta?</span> <span class="verse"><a name="5">5</a>Et nunc haec dicit Dominus exercituum: Ponite corda vestra super vias vestras:</span> <span class="verse"><a name="6">6</a>seminastis multum et intulistis parum, comedistis et non estis satiati, bibistis et non estis inebriati, operuistis vos et non estis calefacti, et, qui pro mercede operatus est, misit eam in sacculum pertusum.</span> <span class="verse"><a name="7">7</a>Haec dicit Dominus exercituum: Ponite corda vestra super vias vestras.</span> <span class="verse"><a name="8">8</a>Ascendite in montem, portate lignum et aedificate domum, et acceptabilis mihi erit et glorificabor, dicit Dominus.</span> <span class="verse"><a name="9">9</a>Respexistis ad amplius, et ecce factum est minus; et intulistis in domum, et exsufflavi illud. Quam ob causam?, dicit Dominus exercituum. Quia domus mea deserta est, et vos festinatis unusquisque in domum suam.</span> <span class="verse"><a name="10">10</a>Propter hoc super vos prohibiti sunt caeli, ne darent rorem, et terra prohibita est, ne daret fructum suum.</span> <span class="verse"><a name="11">11</a>Et vocavi siccitatem super terram et super montes et super triticum et super vinum et super oleum et, quaecumque profert humus, et super homines et super iumenta et super omnem laborem manuum ".</span> <span class="verse"><a name="12">12</a>Et audivit Zorobabel filius Salathiel et Iesua filius Iosedec sacerdos magnus et omnes reliquiae populi vocem Domini Dei sui et verba Aggaei prophetae, sicut misit eum Dominus Deus eorum ad ipsos; et timuit populus a facie Domini.</span> <span class="verse"><a name="13">13</a>Et dixit Aggaeus nuntius Domini secundum mandatum Domini populo dicens:  Ego vobiscum, dicit Dominus ".</span> <span class="verse"><a name="14">14</a>Et suscitavit Dominus spiritum Zorobabel filii Salathiel ducis Iudae et spiritum Iesua filii Iosedec sacerdotis magni et spiritum reliquorum omnium de populo; et ingressi sunt et faciebant opus in domo Domini exercituum Dei sui.</span> <span class="verse"><a name="15">15</a>In die vicesima et quarta mensis, in sexto mense, in anno secundo Darii regis.</span> </p></div</div></div></body></html>