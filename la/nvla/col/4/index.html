<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/col/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/col">Colossians</a> &gt <strong>Chapter 4</strong></div><p><span class="verse"><a name="1">1</a>Domini, quod iustum est et aequum, servis praestate, scien tes quoniam et vos Dominum habetis in caelo.</span> <span class="verse"><a name="2">2</a>Orationi instate, vigilantes in ea in gratiarum actione,</span> <span class="verse"><a name="3">3</a>orantes simul et pro nobis, ut Deus aperiat nobis ostium sermonis ad loquendum mysterium Christi, propter quod etiam vinctus sum,</span> <span class="verse"><a name="4">4</a>ut manifestem illud, ita ut oportet me loqui.</span> <span class="verse"><a name="5">5</a>In sapientia ambulate ad eos, qui foris sunt, tempus redimentes.</span> <span class="verse"><a name="6">6</a>Sermo vester semper sit in gratia, sale conditus, ut sciatis quomodo oporteat vos unicuique respondere.</span> <span class="verse"><a name="7">7</a>Quae circa me sunt, omnia vobis nota faciet Tychicus, carissimus frater et fidelis minister et conservus in Domino,</span> <span class="verse"><a name="8">8</a>quem misi ad vos ad hoc ipsum, ut cognoscatis, quae circa nos sunt, et consoletur corda vestra,</span> <span class="verse"><a name="9">9</a>cum Onesimo fideli et carissimo fratre, qui est ex vobis; omnia, quae hic aguntur, nota facient vobis.</span> <span class="verse"><a name="10">10</a>Salutat vos Aristarchus concaptivus meus et Marcus consobrinus Barnabae, de quo accepistis mandata - si venerit ad vos, excipite illum -</span> <span class="verse"><a name="11">11</a>et Iesus, qui dicitur Iustus, qui sunt ex circumcisione; hi soli adiutores in regno Dei, qui mihi fuerunt solacio.</span> <span class="verse"><a name="12">12</a>Salutat vos Epaphras, qui ex vobis est, servus Christi Iesu, semper certans pro vobis in orationibus, ut stetis perfecti et impleti in omni voluntate Dei.</span> <span class="verse"><a name="13">13</a>Testimonium enim illi perhibeo, quod habet multum laborem pro vobis et pro his, qui sunt Laodiciae et qui Hierapoli.</span> <span class="verse"><a name="14">14</a>Salutat vos Lucas, medicus carissimus, et Demas.</span> <span class="verse"><a name="15">15</a>Salutate fratres, qui sunt Laodiciae, et Nympham et, quae in domo eius est, ecclesiam.</span> <span class="verse"><a name="16">16</a>Et cum lecta fuerit apud vos epistula, facite ut et in Laodicensium ecclesia legatur, et eam, quae ex Laodicia est, vos quoque legatis.</span> <span class="verse"><a name="17">17</a>Et dicite Archippo: " Vide ministerium, quod accepisti in Domino, ut illud impleas ".</span> <span class="verse"><a name="18">18</a>Salutatio mea manu Pauli. Memores estote vinculorum meorum.Gratia vobiscum.</span> </p></div</div></div></body></html>