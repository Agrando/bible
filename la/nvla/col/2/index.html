<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/col/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/col">Colossians</a> &gt <strong>Chapter 2</strong></div><p><span class="verse"><a name="1">1</a>Volo enim vos scire qualem sollicitudinem habeam pro vo bis et pro his, qui sunt Laodiciae, et quicumque non viderunt faciem meam in carne,</span> <span class="verse"><a name="2">2</a>ut consolentur corda ipsorum instructi in caritate et in omnes divitias plenitudinis intellectus, in agnitionem mysterii Dei, Christi,</span> <span class="verse"><a name="3">3</a>in quo sunt omnes thesauri sapientiae et scientiae absconditi.</span> <span class="verse"><a name="4">4</a>Hoc dico, ut nemo vos decipiat in subtilitate sermonum.</span> <span class="verse"><a name="5">5</a>Nam etsi corpore absens sum, sed spiritu vobiscum sum, gaudens et videns ordinem vestrum et firmamentum eius, quae in Christum est, fidei vestrae.</span> <span class="verse"><a name="6">6</a>Sicut ergo accepistis Christum Iesum Dominum, in ipso ambulate,</span> <span class="verse"><a name="7">7</a>radicati et superaedificati in ipso et confirmati fide, sicut didicistis, abundantes in gratiarum actione.</span> <span class="verse"><a name="8">8</a>Videte, ne quis vos depraedetur per philosophiam et inanem fallaciam secundum traditionem hominum, secundum elementa mundi et non secundum Christum;</span> <span class="verse"><a name="9">9</a>quia in ipso inhabitat omnis plenitudo divinitatis corporaliter,</span> <span class="verse"><a name="10">10</a>et estis in illo repleti, qui est caput omnis principatus et potestatis;</span> <span class="verse"><a name="11">11</a>in quo et circumcisi estis circumcisione non manufacta in exspoliatione corporis carnis, in circumcisione Christi;</span> <span class="verse"><a name="12">12</a>consepulti ei in baptismo, in quo et conresuscitati estis per fidem operationis Dei, qui suscitavit illum a mortuis;</span> <span class="verse"><a name="13">13</a>et vos, cum mortui essetis in delictis et praeputio carnis vestrae, convivificavit cum illo, donans nobis omnia delicta,</span> <span class="verse"><a name="14">14</a>delens, quod adversum nos erat, chirographum decretis, quod erat contrarium nobis, et ipsum tulit de medio affigens illud cruci;</span> <span class="verse"><a name="15">15</a>exspolians principatus et potestates traduxit confidenter, triumphans illos in semetipso.</span> <span class="verse"><a name="16">16</a>Nemo ergo vos iudicet in cibo aut in potu aut ex parte diei festi aut neomeniae aut sabbatorum,</span> <span class="verse"><a name="17">17</a>quae sunt umbra futurorum, corpus autem Christi.</span> <span class="verse"><a name="18">18</a>Nemo vos bravio defraudet complacens sibi in humilitate et religione angelorum propter ea, quae vidit, ingrediens, frustra inflatus sensu carnis suae</span> <span class="verse"><a name="19">19</a>et non tenens caput, ex quo totum corpus per nexus et coniunctiones subministratum et compaginatum crescit in augmentum Dei.</span> <span class="verse"><a name="20">20</a>Si mortui estis cum Christo ab elementis mundi, quid tamquam viventes in mundo decretis subicimini:</span> <span class="verse"><a name="21">21</a>" Ne tetigeris neque gustaveris neque contrectaveris ",</span> <span class="verse"><a name="22">22</a>quae sunt omnia in corruptionem ipso usu secundum praecepta et doctrinas hominum?</span> <span class="verse"><a name="23">23</a>Quae sunt rationem quidem habentia sapientiae in superstitione et humilitate, et non parcendo corpori, non in honore aliquo ad saturitatem carnis.</span> </p></div</div></div></body></html>