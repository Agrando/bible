<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/josh/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/josh">Joshua</a> &gt <strong>Chapter 8</strong></div><p><span class="verse"><a name="1">1</a>Dixit autem Dominus ad Iosue: " Ne timeas neque formides; tol le tecum omnem multitudinem pugnatorum et consurgens ascende in oppidum Hai: ecce tradidi in manu tua regem eius et populum urbemque et terram eius.</span> <span class="verse"><a name="2">2</a>Faciesque urbi Hai et regi eius, sicut fecisti Iericho et regi illius; praedam vero et omnia animantia diripietis vobis. Pone insidias urbi post eam ".</span> <span class="verse"><a name="3">3</a>Surrexitque Iosue et omnis exercitus bellatorum cum eo, ut ascenderent in Hai; et electa triginta milia virorum fortium misit nocte</span> <span class="verse"><a name="4">4</a>praecepitque eis dicens: "Collocamini in insidiis post civitatem nec longius recedatis ab illa; et eritis omnes parati.</span> <span class="verse"><a name="5">5</a>Ego autem et reliqua multitudo, quae mecum est, accedemus ex adverso contra urbem; cumque exierint contra nos sicut ante, fugiemus et terga vertemus,</span> <span class="verse"><a name="6">6</a>donec persequentes ab urbe longius protrahantur: putabunt enim nos fugere sicut prius.</span> <span class="verse"><a name="7">7</a>Nobis ergo fugientibus et illis sequentibus, consurgetis de insidiis et capietis civitatem; tradetque eam Dominus Deus vester in manus vestras.</span> <span class="verse"><a name="8">8</a>Cumque ceperitis, succendite eam; secundum verbum Domini facietis. Ecce mandavi vobis".</span> <span class="verse"><a name="9">9</a>Dimisitque eos, et perrexerunt ad insidiarum locum sederuntque inter Bethel et Hai ad occidentalem plagam urbis Hai. Iosue autem nocte illa in medio mansit populi.</span> <span class="verse"><a name="10">10</a>Surgensque diluculo recensuit populum et ascendit cum senioribus in fronte exercitus.</span> <span class="verse"><a name="11">11</a>Cumque omnes pugnatores cum eo ascendissent et appropinquassent civitati, steterunt ad septentrionalem urbis plagam, inter quam et eos vallis media erat.</span> <span class="verse"><a name="12">12</a>Et elegit fere quinque milia viros et posuit in insidiis inter Bethel et Hai ex occidentali parte eiusdem civitatis.</span> <span class="verse"><a name="13">13</a>Et posuit populus tota castra, quae erant in aquilone urbis, et agmen extremum ad occidentalem plagam urbis. Abiit ergo Iosue nocte illa et stetit in vallis medio.</span> <span class="verse"><a name="14">14</a>Quod cum vidisset rex Hai, festinavit mane et egressus est cum omni exercitu civitatis direxitque aciem contra Arabam ignorans quod post tergum laterent insidiae.</span> <span class="verse"><a name="15">15</a>Iosue vero et omnis Israel cesserunt loco simulantes metum et fugientes per solitudinis viam.</span> <span class="verse"><a name="16">16</a>Et convocatus est totus populus, qui erat in civitate, ad persequendum eos, et persecuti sunt eos. Cumque recessissent a civitate,</span> <span class="verse"><a name="17">17</a>et ne unus quidem in urbe Hai remansisset, qui non persequeretur Israel, et apertam urbem reliquissent,</span> <span class="verse"><a name="18">18</a>dixit Dominus ad Iosue: "Leva acinacem, quod in manu tua est, contra urbem Hai, quoniam tibi tradam eam ".</span> <span class="verse"><a name="19">19</a>Cumque elevasset acinacem ex adverso civitatis, insidiae, quae latebant, surrexerunt confestim et currentes ad civitatem ceperunt et cito succenderunt eam.</span> <span class="verse"><a name="20">20</a>Viri autem civitatis, qui persequebantur Iosue, respicientes et videntes fumum urbis ad caelum usque conscendere, non potuerunt ultra huc illucque diffugere, praesertim cum hi, qui simulaverant fugam et tendebant ad solitudinem, contra persequentes conversi essent.</span> <span class="verse"><a name="21">21</a>Vidensque Iosue et omnis Israel quod capta esset civitas, et fumus urbis ascenderet, reversi percusserunt viros Hai.</span> <span class="verse"><a name="22">22</a>Siquidem et illi, qui ceperant et succenderant civitatem, egressi sunt ex urbe in occursum eorum et hostes medios habuerunt. Cum ergo ex utraque parte adversarii caederentur, ita ut nullus de tanta multitudine salvaretur,</span> <span class="verse"><a name="23">23</a>regem quoque urbis Hai apprehenderunt viventem et obtulerunt Iosue.</span> <span class="verse"><a name="24">24</a>Igitur, omnibus habitatoribus Hai interfectis, qui Israelem ad deserta tendentem fuerant persecuti, et in eodem loco gladio corruentibus, reversi filii Israel percusserunt civitatem ore gladii.</span> <span class="verse"><a name="25">25</a>Erant autem, qui in eo die conciderant, a viro usque ad mulierem duodecim milia hominum omnes urbis Hai.</span> <span class="verse"><a name="26">26</a>Iosue vero non contraxit manum, quam in sublime porrexerat tenens acinacem, donec interficerentur omnes habitatores Hai.</span> <span class="verse"><a name="27">27</a>Iumenta tantum et praedam civitatis diviserunt sibi filii Israel, sicut praeceperat Dominus Iosue.</span> <span class="verse"><a name="28">28</a>Qui succendit urbem et fecit eam tumulum sempiternum, desolationem usque in praesentem diem.</span> <span class="verse"><a name="29">29</a>Regem quoque eius suspendit in ligno usque ad vesperum; et ad solis occasum praecepit Iosue, et deposuerunt cadaver eius de ligno proieceruntque in ipso introitu portae civitatis, congesto super eum magno acervo lapidum, qui permanet usque in praesentem diem.</span> <span class="verse"><a name="30">30</a>Tunc aedificavit Iosue altare Domino, Deo Israel, in monte Hebal,</span> <span class="verse"><a name="31">31</a>sicut praeceperat Moyses famulus Domini filiis Israel, et scriptum est in volumine legis Moysi, altare de lapidibus impolitis, quos ferrum non tetigit. Et obtulerunt super eo holocausta Domino immolaveruntque pacificas victimas.</span> <span class="verse"><a name="32">32</a>Et scripsit ibi super lapides exemplar legis Moysi, quod ille scripserat coram filiis Israel.</span> <span class="verse"><a name="33">33</a>Omnis autem populus et maiores natu praefectique ac iudices stabant ex utraque parte arcae in conspectu sacerdotum levitici generis, qui portabant arcam foederis Domini, ut advena ita et indigena. Media eorum pars iuxta montem Garizim et media iuxta montem Hebal, sicut praeceperat Moyses famulus Domini ad benedicendum populo Israel primum;</span> <span class="verse"><a name="34">34</a>post haec legit omnia verba legis, benedictionem et maledictionem, secundum cuncta, quae scripta erant in legis volumine.</span> <span class="verse"><a name="35">35</a>Nihil ex his, quae Moyses iusserat, omisit legere, sed universa replicavit coram omni congregatione Israel, mulieribus ac parvulis et advenis, qui inter eos morabantur.</span> </p></div</div></div></body></html>