<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/josh/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/josh">Joshua</a> &gt <strong>Chapter 4</strong></div><p><span class="verse"><a name="1">1</a>Quibus transgressis, dixit Dominus ad Iosue:</span> <span class="verse"><a name="2">2</a>" Sumite vobis de populo duodecim viros singulos per singulas tribus</span> <span class="verse"><a name="3">3</a>et praecipite eis, ut tollant de medio Iordanis alveo, ubi firmiter steterunt sacerdotum pedes, duodecim lapides; quos portabitis vobiscum et ponetis in loco castrorum, ubi fixeritis hac nocte tentoria ".</span> <span class="verse"><a name="4">4</a>Vocavitque Iosue duodecim viros, quos elegerat de filiis Israel, singulos de tribubus singulis,</span> <span class="verse"><a name="5">5</a>et ait ad eos: " Ite ante arcam Domini Dei vestri ad Iordanis medium et portate singuli singulos lapides in umeris vestris, iuxta numerum tribuum filiorum Israel,</span> <span class="verse"><a name="6">6</a>ut sit hoc signum inter vos. Quando interrogaverint vos filii vestri cras dicentes: "Quid sibi volunt isti lapides?",</span> <span class="verse"><a name="7">7</a>respondebitis eis: Defecerunt aquae Iordanis ante arcam foederis Domini, cum transiret eum; idcirco positi sunt lapides isti in monumentum filiis Israel usque in aeternum ".</span> <span class="verse"><a name="8">8</a>Fecerunt ergo filii Israel, sicut eis praecepit Iosue, portantes de medio Iordanis alveo duodecim lapides, ut ei Dominus imperarat, iuxta numerum tribuum filiorum Israel, usque ad locum, in quo castrametati sunt; ibique posuerunt eos.</span> <span class="verse"><a name="9">9</a>Alios quoque duodecim lapides posuit Iosue in medio Iordanis alveo, ubi steterunt sacerdotes, qui portabant arcam foederis; et sunt ibi usque in praesentem diem.</span> <span class="verse"><a name="10">10</a>Sacerdotes autem, qui portabant arcam, stabant in Iordanis medio, donec omnia complerentur, quae Iosue ut loqueretur ad populum praeceperat Dominus secundum omnia, quae dixerat ei Moyses. Festinavitque populus et transiit.</span> <span class="verse"><a name="11">11</a>Cumque transissent omnes, transivit et arca Domini; sacerdotesque pergebant ante populum.</span> <span class="verse"><a name="12">12</a>Filii quoque Ruben et Gad et dimidia tribus Manasse armati praecedebant filios Israel, sicut eis praeceperat Moyses;</span> <span class="verse"><a name="13">13</a>quadraginta fere milia expeditorum ad pugnam incedebant coram Domino in campestria Iericho.</span> <span class="verse"><a name="14">14</a>In illo die magnificavit Dominus Iosue coram omni Israel, ut timerent eum, sicut timuerant Moysen, omnibus diebus vitae suae.</span> <span class="verse"><a name="15">15</a>Dixitque ad eum:</span> <span class="verse"><a name="16">16</a>" Praecipe sacerdotibus, qui portant arcam testimonii, ut ascendant de Iordane ".</span> <span class="verse"><a name="17">17</a>Qui praecepit eis dicens: " Ascendite de Iordane ".</span> <span class="verse"><a name="18">18</a>Cumque ascendissent portantes arcam foederis Domini et siccam humum calcare coepissent, reversae sunt aquae in alveum suum et fluebant sicut ante super omnes ripas suas.</span> <span class="verse"><a name="19">19</a>Populus autem ascendit de Iordane decimo die mensis primi, et castrametati sunt in Galgalis, in termino orientali Iericho.</span> <span class="verse"><a name="20">20</a>Duodecim quoque lapides, quos de Iordanis alveo sumpserant, posuit Iosue in Galgalis.</span> <span class="verse"><a name="21">21</a>Et dixit ad filios Israel: " Quando interrogaverint filii vestri cras patres suos et dixerint eis: "Quid sibi volunt isti lapides?",</span> <span class="verse"><a name="22">22</a>docebitis eos atque dicetis: Per arentem alveum transivit Israel Iordanem istum,</span> <span class="verse"><a name="23">23</a>siccante Domino Deo vestro aquas eius in conspectu vestro, donec transiretis,</span> <span class="verse"><a name="24">24</a>sicut fecerat prius in mari Rubro, quod siccavit coram nobis, donec transiremus,</span> <span class="verse"><a name="25">25</a>ut cognoscant omnes terrarum populi fortissimam Domini manum, et ut vos timeatis Dominum Deum vestrum omni tempore ".</span> </p></div</div></div></body></html>