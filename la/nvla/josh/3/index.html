<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/josh/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/josh">Joshua</a> &gt <strong>Chapter 3</strong></div><p><span class="verse"><a name="1">1</a>Igitur Iosue de nocte consur gens movit castra. Egredientes que de Settim venerunt ad Iordanem, ipse et omnes filii Israel; et morati sunt ibi, antequam transirent.</span> <span class="verse"><a name="2">2</a>Tribus diebus evolutis, transierunt praefecti per castrorum medium</span> <span class="verse"><a name="3">3</a>et praeceperunt populo: " Quando videritis arcam foederis Domini Dei vestri et sacerdotes stirpis leviticae portantes eam, vos quoque consurgite et sequimini eam</span> <span class="verse"><a name="4">4</a>- sitque inter vos et arcam spatium cubitorum duum fere milium, et cavete, ne appropinquetis ad eam - ut sciatis per quam viam ingrediamini, quia prius non ambulastis per eam ".</span> <span class="verse"><a name="5">5</a>Dixitque Iosue ad populum: " Sanctificamini; cras enim faciet Dominus inter vos mirabilia ".</span> <span class="verse"><a name="6">6</a>Et ait ad sacerdotes: " Tollite arcam foederis et praecedite populum ". Qui tulerunt et ambulaverunt ante eos.</span> <span class="verse"><a name="7">7</a>Dixitque Dominus ad Iosue: " Hodie incipiam exaltare te coram omni Israel, ut sciant quod, sicut cum Moyse fui, ita et tecum sim.</span> <span class="verse"><a name="8">8</a>Tu autem praecipe sacerdotibus, qui portant arcam foederis, et dic eis: Cum veneritis ad oram aquae Iordanis, state in Iordane".</span> <span class="verse"><a name="9">9</a>Dixitque Iosue ad filios Israel: " Accedite huc et audite verba Domini Dei vestri ".</span> <span class="verse"><a name="10">10</a>Et rursum: " In hoc, inquit, scietis quod Deus vivens in medio vestri est et disperdet in conspectu vestro Chananaeum et Hetthaeum, Hevaeum et Pherezaeum, Gergesaeum quoque et Amorraeum et Iebusaeum.</span> <span class="verse"><a name="11">11</a>Ecce arca foederis Domini omnis terrae antecedet vos per Iordanem.</span> <span class="verse"><a name="12">12</a>Parate duodecim viros de tribubus Israel, singulos per singulas tribus;</span> <span class="verse"><a name="13">13</a>et cum posuerint vestigia pedum suorum sacerdotes, qui portant arcam Domini Dei universae terrae, in aquis Iordanis, aquae, quae inferiores sunt, decurrent, quae autem desuper veniunt, in una mole consistent ".</span> <span class="verse"><a name="14">14</a>Igitur egressus est populus de tabernaculis suis, ut transiret Iordanem; et sacerdotes, qui portabant arcam foederis, pergebant ante eum.</span> <span class="verse"><a name="15">15</a>Veneruntque usque ad Iordanem et, pedibus eorum in ora aquae tinctis - Iordanis autem omnes ripas alvei sui toto tempore messis impleverat -</span> <span class="verse"><a name="16">16</a>steterunt aquae desuper descendentes in loco uno instar molis procul valde apud urbem, quae vocatur Adam, ex latere Sarthan; quae autem inferiores erant, in mare Arabae, quod est mare Salsissimum, descenderunt, usquequo omnino deficerent.</span> <span class="verse"><a name="17">17</a>Populus autem incedebat contra Iericho, et sacerdotes, qui portabant arcam foederis Domini, stabant super siccam humum in medio Iordanis firmiter, donec omnis Israel compleret per arentem alveum transitum Iordanis.</span> </p></div</div></div></body></html>