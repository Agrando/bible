<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/josh/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/josh">Joshua</a> &gt <strong>Chapter 5</strong></div><p><span class="verse"><a name="1">1</a>Postquam ergo audierunt om nes reges Amorraeorum, qui ha bitabant trans Iordanem ad occidentalem plagam, et cuncti reges Chanaan, qui propinqua possidebant Magno mari loca, quod siccasset Dominus fluenta Iordanis coram filiis Israel, donec transirent, dissolutum est cor eorum, et non remansit in eis spiritus coram filiis Israel.</span> <span class="verse"><a name="2">2</a>Eo tempore ait Dominus ad Iosue: " Fac tibi cultros lapideos et circumcide iterum secundo filios Israel ".</span> <span class="verse"><a name="3">3</a>Fecit, quod iusserat Dominus, et circumcidit filios Israel in colle Praeputiorum.</span> <span class="verse"><a name="4">4</a>Haec autem causa est secundae circumcisionis: omnis populus, qui egressus est ex Aegypto, generis masculini, universi bellatores viri mortui sunt in deserto in via;</span> <span class="verse"><a name="5">5</a>qui omnes circumcisi erant. Populus autem, qui natus est in deserto, incircumcisus fuit.</span> <span class="verse"><a name="6">6</a>Per quadraginta enim annos ambulabant filii Israel, donec consumerentur omnes homines bellatores, qui non audierant vocem Domini, et quibus iuraverat, ut non ostenderet eis terram, super qua iuraverat patribus eorum, ut daret illis terram lacte et melle manantem.</span> <span class="verse"><a name="7">7</a>Horum filii in locum successerunt patrum et circumcisi sunt a Iosue, quia, sicut nati fuerant, in praeputio erant, nec eos in via aliquis circumciderat.</span> <span class="verse"><a name="8">8</a>Postquam autem omnes circumcisi sunt, manserunt in eodem castrorum loco, donec sanarentur.</span> <span class="verse"><a name="9">9</a>Dixitque Dominus ad Iosue: " Hodie abstuli opprobrium Aegypti a vobis ". Vocatumque est nomen loci illius Galgala usque in praesentem diem.</span> <span class="verse"><a name="10">10</a>Manseruntque filii Israel in Galgalis et fecerunt Pascha quarta decima die mensis ad vesperum in campestribus Iericho;</span> <span class="verse"><a name="11">11</a>et comederunt de frugibus terrae a die altero, azymos panes et polentam hoc ipso die.</span> <span class="verse"><a name="12">12</a>Defecitque manna a die sequenti, postquam comederunt de frugibus terrae, nec usi sunt ultra cibo illo filii Israel, sed comederunt de frugibus terrae Chanaan in anno illo.</span> <span class="verse"><a name="13">13</a>Cum autem esset Iosue in agro urbis Iericho, levavit oculos et vidit virum stantem contra se et evaginatum tenentem gladium; perrexitque ad eum et ait: " Noster es an adversariorum? ".</span> <span class="verse"><a name="14">14</a>Qui respondit: " Nequaquam, sed sum princeps exercitus Domini et nunc veni ".</span> <span class="verse"><a name="15">15</a>Cecidit Iosue pronus in terram et adorans ait: " Quid Dominus meus loquitur ad servum suum? ".</span> <span class="verse"><a name="16">16</a>Et dixit princeps exercitus Domini ad Iosue: " Solve calceamentum de pedibus tuis; locus enim, in quo stas, sanctus est ". Fecitque Iosue, ut sibi fuerat imperatum.</span> </p></div</div></div></body></html>