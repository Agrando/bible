<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2chr/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2chr">2 Chronicles</a> &gt <strong>Chapter 27</strong></div><p><span class="verse"><a name="1">1</a>Viginti quinque annorum erat Ioatham, cum regnare coepisset, et sedecim annis regnavit in Ierusalem. Nomen matris eius Ierusa filia Sadoc.</span> <span class="verse"><a name="2">2</a>Fecitque, quod rectum erat coram Domino iuxta omnia, quae fecerat Ozias pater suus, excepto quod non est ingressus templum Domini, et adhuc populus delinquebat.</span> <span class="verse"><a name="3">3</a>Ipse aedificavit portam domus Domini Superiorem et in muro Ophel multa construxit.</span> <span class="verse"><a name="4">4</a>Urbes quoque aedificavit in montibus Iudae et in saltibus castella et turres.</span> <span class="verse"><a name="5">5</a>Ipse pugnavit contra regem filiorum Ammon et vicit eos, dederuntque ei filii Ammon in anno illo centum talenta argenti et decem milia choros tritici ac totidem choros hordei; haec ei praebuerunt filii Ammon etiam in anno secundo et tertio.</span> <span class="verse"><a name="6">6</a>Corroboratusque est Ioatham, eo quod direxisset vias suas coram Domino Deo suo.</span> <span class="verse"><a name="7">7</a>Reliqua autem gestorum Ioatham et omnes pugnae eius et viae scriptae sunt in libro regum Israel et Iudae.</span> <span class="verse"><a name="8">8</a>Viginti quinque annorum erat, cum regnare coepisset, et sedecim annis regnavit in Ierusalem.</span> <span class="verse"><a name="9">9</a>Dormivitque Ioatham cum patribus suis, et sepelierunt eum in civitate David; et regnavit Achaz filius eius pro eo.</span> </p></div</div></div></body></html>