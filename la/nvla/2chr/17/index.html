<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2chr/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2chr">2 Chronicles</a> &gt <strong>Chapter 17</strong></div><p><span class="verse"><a name="1">1</a>Regnavit autem Iosaphat filius eius pro eo et invaluit contra Israel.</span> <span class="verse"><a name="2">2</a>Constituitque militum numeros in cunctis urbibus Iudae, quae erant vallatae muris; praesidiaque disposuit in terra Iudae et in civitatibus Ephraim, quas ceperat Asa pater eius.</span> <span class="verse"><a name="3">3</a>Et fuit Dominus cum Iosaphat, quia ambulavit in viis patris sui primis et non speravit in Baalim</span> <span class="verse"><a name="4">4</a>sed in Deo patris sui et perrexit in praeceptis illius et non iuxta peccata Israel.</span> <span class="verse"><a name="5">5</a>Confirmavitque Dominus regnum in manu eius, et dedit omnis Iuda munera Iosaphat; factaeque sunt ei infinitae divitiae et multa gloria.</span> <span class="verse"><a name="6">6</a>Cumque sumpsisset cor eius audaciam propter vias Domini, etiam excelsa et palos de Iuda abstulit.</span> <span class="verse"><a name="7">7</a>Tertio autem anno regni sui misit principes suos Benhail et Abdiam et Zachariam et Nathanael et Michaiam, ut docerent in civitatibus Iudae,</span> <span class="verse"><a name="8">8</a>et cum eis Levitas Semeiam et Nathaniam et Zabadiam, Asael quoque et Semiramoth et Ionathan Adoniamque et Thobiam Levitas et cum eis Elisama et Ioram sacerdotes.</span> <span class="verse"><a name="9">9</a>Docebantque in Iuda habentes librum legis Domini et circuibant cunctas urbes Iudae atque erudiebant populum.</span> <span class="verse"><a name="10">10</a>Itaque factus est pavor Domini super omnia regna terrarum, quae erant per gyrum Iudae, nec audebant bellare contra Iosaphat.</span> <span class="verse"><a name="11">11</a>Sed et de Philisthim Iosaphat munera deferebant et vectigal argenti; Arabes quoque adducebant pecora arietum septem milia septingenta et hircos totidem.</span> <span class="verse"><a name="12">12</a>Crevit ergo Iosaphat et magnificatus est usque in sublime atque aedificavit in Iuda castella urbesque horreorum.</span> <span class="verse"><a name="13">13</a>Et multae copiae praesto erant ei in urbibus Iudae; viri quoque bellatores et robusti erant in Ierusalem,</span> <span class="verse"><a name="14">14</a>quorum iste numerus per familias singulorum: in Iuda principes exercitus, Ednas dux, et cum eo robustissimorum trecenta milia;</span> <span class="verse"><a name="15">15</a>et ad latus eius Iohanan princeps et cum eo ducenta octoginta milia;</span> <span class="verse"><a name="16">16</a>ad latus quoque istius Amasias filius Zechri consecratus Domino et cum eo ducenta milia virorum fortium;</span> <span class="verse"><a name="17">17</a>de Beniamin autem robustus ad proelia Eliada et cum eo tenentium arcum et clipeum ducenta milia;</span> <span class="verse"><a name="18">18</a>et ad latus eius Iozabad et cum eo centum octoginta milia expeditorum militum.</span> <span class="verse"><a name="19">19</a>Hi omnes erant ad manum regis, exceptis aliis, quos posuerat in urbibus muratis in universo Iuda.</span> </p></div</div></div></body></html>