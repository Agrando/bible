<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2chr/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2chr">2 Chronicles</a> &gt <strong>Chapter 11</strong></div><p><span class="verse"><a name="1">1</a>Venit autem Roboam in Ie rusalem et convocavit univer sam domum Iudae et Beniamin, centum octoginta milia electorum bellantium, ut dimicaret contra Israel et converteret ad se regnum suum.</span> <span class="verse"><a name="2">2</a>Factusque est sermo Domini ad Semeiam hominem Dei dicens:</span> <span class="verse"><a name="3">3</a>" Loquere ad Roboam filium Salomonis regem Iudae et ad universum Israel, qui est in Iuda et Beniamin:</span> <span class="verse"><a name="4">4</a>Haec dicit Dominus: Non ascendetis neque pugnabitis contra fratres vestros. Revertatur unusquisque in domum suam, quia mea hoc gestum est voluntate ". Qui cum audissent sermonem Domini, reversi sunt nec perrexerunt contra Ieroboam.</span> <span class="verse"><a name="5">5</a>Habitavit autem Roboam in Ierusalem et aedificavit civitates muratas in Iuda.</span> <span class="verse"><a name="6">6</a>Exstruxitque Bethlehem et Etam et Thecue,</span> <span class="verse"><a name="7">7</a>Bethsur quoque et Socho et Odollam</span> <span class="verse"><a name="8">8</a>necnon Geth et Maresa et Ziph,</span> <span class="verse"><a name="9">9</a>sed et Aduram et Lachis et Azeca,</span> <span class="verse"><a name="10">10</a>Saraa quoque et Aialon et Hebron, quae erant in Iuda et Beniamin civitates munitissimas.</span> <span class="verse"><a name="11">11</a>Cumque clausisset eas muris, posuit in eis principes ciborumque horrea et olei et vini.</span> <span class="verse"><a name="12">12</a>Sed et in singulis urbibus fecit armamentarium scutorum et hastarum firmavitque eas summa diligentia et imperavit super Iudam et Beniamin.</span> <span class="verse"><a name="13">13</a>Sacerdotes autem et Levitae, qui erant in universo Israel, venerunt ad eum de cunctis sedibus suis.</span> <span class="verse"><a name="14">14</a>Levitae relinquentes suburbana et possessiones suas transierunt ad Iudam et Ierusalem, eo quod abiecisset eos Ieroboam et posteri eius, ne sacerdotio Domini fungerentur.</span> <span class="verse"><a name="15">15</a>Qui constituit sibi sacerdotes excelsorum et daemoniorum vitulorumque, quos fecerat.</span> <span class="verse"><a name="16">16</a>Sed sequentes eos et de cunctis tribubus Israel quicumque dederant cor suum, ut quaererent Dominum, Deum Israel, venerunt Ierusalem ad immolandum victimas Domino, Deo patrum suorum.</span> <span class="verse"><a name="17">17</a>Et roboraverunt regnum Iudae et confirmaverunt Roboam filium Salomonis per tres annos; ambulaverunt enim in viis David et Salomonis annis tantum tribus.</span> <span class="verse"><a name="18">18</a>Duxit autem Roboam uxorem Mahalath filiam Ierimoth filii David et Abihail filiae Eliab filii Isai,</span> <span class="verse"><a name="19">19</a>quae peperit ei filios Iehus et Samariam et Zoom.</span> <span class="verse"><a name="20">20</a>Post hanc quoque accepit Maacha filiam Absalom, quae peperit ei Abia et Ethai et Ziza et Salomith.</span> <span class="verse"><a name="21">21</a>Amavit autem Roboam Maacha filiam Absalom super omnes uxores suas et concubinas; nam uxores decem et octo duxerat, concubinas autem sexaginta. Et genuit viginti octo filios et sexaginta filias.</span> <span class="verse"><a name="22">22</a>Constituit vero in capite Abiam filium Maacha ducem super fratres suos; ipsum enim regem facere cogitabat.</span> <span class="verse"><a name="23">23</a>Et sapienter filios suos dispersit in cunctis finibus Iudae et Beniamin in universis civitatibus muratis. Praebuitque eis escas plurimas et multas petivit uxores.</span> </p></div</div></div></body></html>