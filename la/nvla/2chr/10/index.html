<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2chr/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2chr">2 Chronicles</a> &gt <strong>Chapter 10</strong></div><p><span class="verse"><a name="1">1</a>Profectus est autem Roboam in Sichem; illuc enim cunctus Israel convenerat, ut constituerent eum regem.</span> <span class="verse"><a name="2">2</a>Quod cum audisset Ieroboam filius Nabat, qui erat in Aegypto - fugerat quippe illuc ante Salomonem - statim reversus est;</span> <span class="verse"><a name="3">3</a>vocaveruntque eum, et venit cum universo Israel, et locuti sunt ad Roboam dicentes:</span> <span class="verse"><a name="4">4</a>" Pater tuus durissimo iugo nos pressit; tu leviora impera patre tuo, qui nobis gravem imposuit servitutem, et paululum de onere subleva, et serviemus tibi ".</span> <span class="verse"><a name="5">5</a>Qui ait: " Post tres dies revertimini ad me ".Cumque abisset populus,</span> <span class="verse"><a name="6">6</a>iniit rex Roboam consilium cum senibus, qui steterant coram patre eius Salomone, dum adhuc viveret, dicens: " Quid datis consilii, ut respondeam populo? ".</span> <span class="verse"><a name="7">7</a>Qui dixerunt ei: " Si placueris populo huic et lenieris eos verbis clementibus, servient tibi omni tempore ".</span> <span class="verse"><a name="8">8</a>At ille reliquit consilium senum et cum iuvenibus tractare coepit, qui cum eo nutriti fuerant et erant in comitatu illius.</span> <span class="verse"><a name="9">9</a>Dixitque ad eos: " Quid vobis videtur, vel respondere quid debemus populo huic, qui dixit mihi: "Subleva iugum, quod imposuit nobis pater tuus"? ".</span> <span class="verse"><a name="10">10</a>Et responderunt iuvenes, qui nutriti fuerant cum eo, atque dixerunt: " Sic loqueris populo, qui dixit tibi: "Pater tuus aggravavit iugum nostrum, tu subleva", et sic respondebis eis: Minimus digitus meus grossior est lumbis patris mei;</span> <span class="verse"><a name="11">11</a>pater meus imposuit vobis iugum grave, et ego maius pondus apponam; pater meus cecidit vos flagellis, ego vero caedam scorpionibus ".</span> <span class="verse"><a name="12">12</a>Venit ergo Ieroboam et universus populus ad Roboam die tertio, sicut praeceperat eis rex dicens: "Revertimini ad me die tertio ".</span> <span class="verse"><a name="13">13</a>Responditque rex dura, derelicto consilio seniorum;</span> <span class="verse"><a name="14">14</a>locutusque est iuxta iuvenum voluntatem: Pater meus grave vobis imposuit iugum,quod ego gravius faciam.Pater meus cecidit vos flagellis,ego vero caedam scorpionibus ".</span> <span class="verse"><a name="15">15</a>Et non acquievit populi precibus. Erat enim voluntatis Dei, ut compleretur sermo eius, quem locutus fuerat per manum Ahiae Silonitis ad Ieroboam filium Nabat.</span> <span class="verse"><a name="16">16</a>Israel autem universus videns quod noluisset eos audire rex, locutus est ad eum: Non est nobis pars in David,neque hereditas in filio Isai!Revertere in tabernacula tua, Israel!Tu autem vide domum tuam, David! ".Et abiit Israel in tabernacula sua.</span> <span class="verse"><a name="17">17</a>Super filios autem Israel, qui habitabant in civitatibus Iudae, regnavit Roboam.</span> <span class="verse"><a name="18">18</a>Misitque rex Roboam Adoram, qui praeerat servituti, et lapidaverunt eum filii Israel, et mortuus est. Porro rex Roboam currum festinavit ascendere et fugit in Ierusalem.</span> <span class="verse"><a name="19">19</a>Recessitque Israel a domo David usque ad diem hanc.</span> </p></div</div></div></body></html>