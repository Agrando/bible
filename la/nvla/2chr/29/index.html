<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2chr/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2chr">2 Chronicles</a> &gt <strong>Chapter 29</strong></div><p><span class="verse"><a name="1">1</a>Igitur Ezechias regnare coepit, cum viginti quinque esset annorum, et viginti novem annis regnavit in Ierusalem. Nomen matris eius Abi filia Zachariae.</span> <span class="verse"><a name="2">2</a>Fecitque, quod erat placitum in conspectu Domini, iuxta omnia, quae fecerat David pater eius.</span> <span class="verse"><a name="3">3</a>Ipse anno et mense primo regni sui aperuit valvas domus Domini et instauravit eas.</span> <span class="verse"><a name="4">4</a>Adduxitque sacerdotes atque Levitas et congregavit eos in plateam orientalem</span> <span class="verse"><a name="5">5</a>dixitque ad eos: " Audite me, Levitae! Nunc sanctificamini; mundate domum Domini, Dei patrum vestrorum, et auferte omnem immunditiam de sanctuario.</span> <span class="verse"><a name="6">6</a>Peccaverunt patres nostri et fecerunt malum in conspectu Domini Dei nostri derelinquentes eum; averterunt facies suas a tabernaculo Domini et praebuerunt dorsum.</span> <span class="verse"><a name="7">7</a>Insuper clauserunt ostia, quae erant in porticu, et exstinxerunt lucernas incensumque non adoleverunt et holocausta non obtulerunt in sanctuario Deo Israel.</span> <span class="verse"><a name="8">8</a>Concitatus est itaque furor Domini super Iudam et Ierusalem; tradiditque eos in commotionem et in stuporem et in sibilum, sicut ipsi cernitis oculis vestris.</span> <span class="verse"><a name="9">9</a>En, corruerunt patres nostri gladiis, filii nostri et filiae nostrae et coniuges captivae ductae sunt propter hoc scelus.</span> <span class="verse"><a name="10">10</a>Nunc igitur placet mihi, ut ineam foedus cum Domino, Deo Israel, et avertat a nobis furorem irae suae.</span> <span class="verse"><a name="11">11</a>Filii mei, nolite neglegere; vos enim elegit Dominus, ut stetis coram eo et ministretis illi colatisque eum et adoleatis ".</span> <span class="verse"><a name="12">12</a>Surrexerunt ergo Levitae, Mahath filius Amasai et Ioel filius Azariae de filiis Caath; porro de filiis Merari Cis filius Abdi et Azarias filius Iallelel; de filiis autem Gerson Ioah filius Zimma et Eden filius Ioah;</span> <span class="verse"><a name="13">13</a>at vero de filiis Elisaphan Semri et Iehiel; de filiis quoque Asaph Zacharias et Matthanias;</span> <span class="verse"><a name="14">14</a>necnon de filiis Heman Iahiel et Semei; sed et de filiis Idithun Semeias et Oziel.</span> <span class="verse"><a name="15">15</a>Congregaveruntque fratres suos et sanctificati sunt et ingressi iuxta mandatum regis et imperium Domini, ut expiarent domum Dei.</span> <span class="verse"><a name="16">16</a>Sacerdotes quoque ingressi intra templum Domini, ut mundarent illud, extulerunt omnem immunditiam, quam intro reppererant in vestibulum domus Domini, quam tulerunt Levitae et asportaverunt ad torrentem Cedron foras.</span> <span class="verse"><a name="17">17</a>Coeperunt autem prima die mensis primi sanctificare et in die octava eiusdem mensis ingressi sunt porticum templi Domini et sanctificaverunt templum Domini diebus octo; et in die sexta decima mensis eiusdem, quod coeperant, impleverunt.</span> <span class="verse"><a name="18">18</a>Ingressi quoque sunt ad Ezechiam regem et dixerunt ei: " Mundavimus omnem domum Domini et altare holocausti vasaque eius necnon et mensam propositionis cum omnibus vasis suis</span> <span class="verse"><a name="19">19</a>cunctamque templi supellectilem, quam removerat rex Achaz in regno suo in praevaricatione sua, restituimus et sanctificavimus. Ecce exposita sunt omnia coram altari Domini ".</span> <span class="verse"><a name="20">20</a>Consurgensque diluculo Ezechias rex adunavit principes civitatis et ascendit domum Domini.</span> <span class="verse"><a name="21">21</a>Attuleruntque simul tauros septem, arietes septem, agnos septem et hircos septem pro peccato, pro regno, pro sanctuario, pro Iuda; dixit quoque sacerdotibus filiis Aaron, ut offerrent super altare Domini.</span> <span class="verse"><a name="22">22</a>Mactaverunt igitur tauros et susceperunt sacerdotes sanguinem et fuderunt illum super altare; mactaverunt etiam arietes et illorum sanguinem super altare fuderunt; immolaverunt agnos et fuderunt super altare sanguinem.</span> <span class="verse"><a name="23">23</a>Applicaverunt hircos pro peccato coram rege et universa multitudine imposueruntque manus suas super eos,</span> <span class="verse"><a name="24">24</a>et immolaverunt illos sacerdotes et asperserunt sanguinem eorum super altare pro piaculo universi Israelis; pro omni quippe Israel praeceperat rex, ut holocaustum fieret et pro peccato.</span> <span class="verse"><a name="25">25</a>Constituit quoque Levitas in domo Domini cum cymbalis et psalteriis et citharis secundum dispositionem David et Gad videntis regis et Nathan prophetae; siquidem Domini praeceptum fuit per manum prophetarum eius.</span> <span class="verse"><a name="26">26</a>Steteruntque Levitae tenentes organa David, et sacerdotes tubas.</span> <span class="verse"><a name="27">27</a>Et iussit Ezechias, ut offerrent holocaustum super altare; cumque offerretur holocaustum, coeperunt laudes canere Domino et clangere tubis atque in diversis organis David regis Israel concrepare.</span> <span class="verse"><a name="28">28</a>Omni autem turba adorante, cantores et ii, qui tenebant tubas, erant in officio suo, donec compleretur holocaustum.</span> <span class="verse"><a name="29">29</a>Cumque finita esset oblatio, incurvatus est rex et omnes, qui erant cum eo, et adoraverunt.</span> <span class="verse"><a name="30">30</a>Praecepitque Ezechias et principes Levitis, ut laudarent Dominum verbis David et Asaph videntis; qui laudaverunt eum magna laetitia et curvato genu adoraverunt.</span> <span class="verse"><a name="31">31</a>Ezechias autem etiam haec addidit: " Nunc, impletis manibus vestris Domino, accedite et afferte victimas et sacrificia pro gratiarum actione in domo Domini ". Attulit ergo universa multitudo hostias et sacrificia pro gratiarum actione, et omnis voluntarius et proni animi holocausta.</span> <span class="verse"><a name="32">32</a>Porro numerus holocaustorum, quae attulit multitudo, hic fuit: tauros septuaginta, arietes centum, agnos ducentos, in holocaustum Domino omnia haec.</span> <span class="verse"><a name="33">33</a>Sanctificaveruntque Domino boves sescentos et oves tria milia.</span> <span class="verse"><a name="34">34</a>Sacerdotes vero pauci erant nec poterant sufficere, ut pelles holocaustorum detraherent; unde et Levitae fratres eorum adiuverunt eos, donec impleretur opus, et sanctificarentur sacerdotes; Levitae quippe recti corde, ut sanctificarentur magis quam sacerdotes.</span> <span class="verse"><a name="35">35</a>Fuerunt igitur holocausta plurima, adipes pacificorum et libamina, quae pertinebant ad holocausta.Restitutus est ita cultus domus Domini.</span> <span class="verse"><a name="36">36</a>Laetatusque est Ezechias et omnis populus de eo, quod paravit Dominus populo; repente quippe hoc factum est.</span> </p></div</div></div></body></html>