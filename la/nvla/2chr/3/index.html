<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2chr/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2chr">2 Chronicles</a> &gt <strong>Chapter 3</strong></div><p><span class="verse"><a name="1">1</a>Et coepit Salomon aedificare domum Domini in Ierusalem in monte Moria, qui demonstratus fuerat a David patre eius, in loco, quem paraverat David in area Ornan Iebusaei.</span> <span class="verse"><a name="2">2</a>Coepit autem aedificare mense secundo anno quarto regni sui.</span> <span class="verse"><a name="3">3</a>Et hae sunt mensurae, quas statuit Salomon, ut aedificaret domum Dei: longitudinis cubiti in mensura prima sexaginta, latitudinis cubiti viginti.</span> <span class="verse"><a name="4">4</a>Porticum vero ante frontem, quae tendebatur in longum, iuxta mensuram latitudinis domus, cubitorum viginti; porro altitudo centum viginti cubitorum erat. Et deauravit eam intrinsecus auro mundissimo.</span> <span class="verse"><a name="5">5</a>Domum quoque maiorem texit tabulis ligneis abiegnis et laminas auri obryzi affixit per totum; scalpsitque in eis palmas et quasi catenulas se invicem complectentes.</span> <span class="verse"><a name="6">6</a>Stravit quoque pavimentum templi pretiosissimo marmore decore multo.</span> <span class="verse"><a name="7">7</a>Porro aurum erat de Parvaim, de cuius laminis texit domum, et trabes eius et postes et parietes et ostia; et caelavit cherubim in parietibus.</span> <span class="verse"><a name="8">8</a>Fecit quoque domum sancti sanctorum: longitudinem iuxta latitudinem domus cubitorum viginti et latitudinem similiter viginti cubitorum; et laminis auri optimi texit eam quasi talentis sescentis.</span> <span class="verse"><a name="9">9</a>Sed et pro clavis usus est auro ponderis quinquaginta siclorum. Cenacula quoque texit auro.</span> <span class="verse"><a name="10">10</a>Fecit etiam in domo sancti sanctorum cherubim duos opere statuario et texit eos auro.</span> <span class="verse"><a name="11">11</a>Alae cherubim viginti cubitis extendebantur, ita ut una ala haberet cubitos quinque et tangeret parietem domus, et altera quinque cubitos habens alam tangeret alterius cherub.</span> <span class="verse"><a name="12">12</a>Similiter cherub alterius ala quinque habebat cubitos et tangebat parietem, et ala eius altera quinque cubitorum alam cherub alterius contingebat.</span> <span class="verse"><a name="13">13</a>Igitur alae utriusque cherubim expansae erant et extendebantur per cubitos viginti; ipsi autem stabant erectis pedibus, et facies eorum erant versae ad exteriorem domum.</span> <span class="verse"><a name="14">14</a>Fecit quoque velum ex hyacintho, purpura, cocco et bysso et intexuit ei cherubim.</span> <span class="verse"><a name="15">15</a>Ante fores etiam templi duas columnas, quae triginta et quinque cubitos habebant altitudinis; porro capita earum quinque cubitorum.</span> <span class="verse"><a name="16">16</a>Necnon et quasi catenulas in torque, et superposuit eas capitibus columnarum; malogranata etiam centum, quae catenulis interposuit.</span> <span class="verse"><a name="17">17</a>Ipsas quoque columnas posuit ante faciem templi, unam a dextris et alteram a sinistris; eam, quae a dextris erat, vocavit Iachin et, quae ad laevam, Booz.</span> </p></div</div></div></body></html>