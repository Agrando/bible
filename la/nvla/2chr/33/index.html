<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2chr/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2chr">2 Chronicles</a> &gt <strong>Chapter 33</strong></div><p><span class="verse"><a name="1">1</a>Duodecim annorum erat Manasses, cum regnare coe pisset, et quinquaginta quinque annis regnavit in Ierusalem.</span> <span class="verse"><a name="2">2</a>Fecit autem malum coram Domino iuxta abominationes gentium, quas expulit Dominus coram filiis Israel.</span> <span class="verse"><a name="3">3</a>Et conversus instauravit excelsa, quae demolitus fuerat Ezechias pater eius, construxitque aras Baalim et fecit palos et adoravit omnem militiam caeli et coluit eam.</span> <span class="verse"><a name="4">4</a>Aedificavit quoque altaria in domo Domini, de qua dixerat Dominus: " In Ierusalem erit nomen meum in aeternum ".</span> <span class="verse"><a name="5">5</a>Aedificavit autem ea cuncto exercitui caeli in duobus atriis domus Domini.</span> <span class="verse"><a name="6">6</a>Transireque fecit filios suos per ignem in valle filii Ennom. Hariolatus est, sectabatur auguria, maleficis artibus inserviebat, habebat secum pythones et aruspices; multaque mala operatus est coram Domino, ut irritaret eum.</span> <span class="verse"><a name="7">7</a>Posuit quoque sculptile, idolum, quod fecerat, in domo Dei, de qua locutus est Deus ad David et ad Salomonem filium eius dicens: " In domo hac et in Ierusalem, quam elegi de cunctis tribubus Israel, ponam nomen meum in sempiternum.</span> <span class="verse"><a name="8">8</a>Et moveri non faciam pedem Israel de terra, quam tradidi patribus eorum, ita dumtaxat si custodierint facere, quae praecepi eis, cunctamque legem et praecepta atque iudicia, per manum Moysi ".</span> <span class="verse"><a name="9">9</a>Igitur Manasses seduxit Iudam et habitatores Ierusalem, ut facerent malum super omnes gentes, quas subverterat Dominus a facie filiorum Israel.</span> <span class="verse"><a name="10">10</a>Locutusque est Dominus ad eum et ad populum illius, et attendere noluerunt.</span> <span class="verse"><a name="11">11</a>Idcirco superinduxit eis principes exercitus regis Assyriorum; ceperuntque Manassen compedibus et vinctum catenis duxerunt Babylonem.</span> <span class="verse"><a name="12">12</a>Qui, postquam coangustatus est, oravit Dominum Deum suum et egit paenitentiam valde coram Deo patrum suorum.</span> <span class="verse"><a name="13">13</a>Deprecatusque est eum, et placatus ei exaudivit orationem eius reduxitque eum Ierusalem in regnum suum; et cognovit Manasses quod Dominus ipse esset Deus.</span> <span class="verse"><a name="14">14</a>Post haec aedificavit murum extra civitatem David ad occidentem Gihon in convalle et ad introitum portae Piscium per circuitum Ophel et exaltavit illum vehementer; constituitque principes exercitus in cunctis civitatibus Iudae munitis.</span> <span class="verse"><a name="15">15</a>Et abstulit deos alienos et idolum de domo Domini, aras quoque, quas fecerat in monte domus Domini et in Ierusalem, et proiecit omnia extra urbem.</span> <span class="verse"><a name="16">16</a>Porro instauravit altare Domini et immolavit super illud victimas pacificorum et pro gratiarum actione praecepitque Iudae, ut serviret Domino, Deo Israel.</span> <span class="verse"><a name="17">17</a>Attamen adhuc populus immolabat in excelsis Domino Deo suo.</span> <span class="verse"><a name="18">18</a>Reliqua autem gestorum Manasse et obsecratio eius ad Deum suum, verba quoque videntium, qui loquebantur ad eum in nomine Domini, Dei Israel, continentur in sermonibus regum Israel.</span> <span class="verse"><a name="19">19</a>Oratio quoque eius et exauditio et cuncta peccata atque contemptus, loca etiam, in quibus aedificavit excelsa et fecit palos et statuas, antequam ageret paenitentiam, scripta sunt in sermonibus Hozai.</span> <span class="verse"><a name="20">20</a>Dormivit ergo Manasses cum patribus suis, et sepelierunt eum in domo sua. Regnavitque pro eo filius eius Amon.</span> <span class="verse"><a name="21">21</a>Viginti duorum annorum erat Amon, cum regnare coepisset, et duobus annis regnavit in Ierusalem.</span> <span class="verse"><a name="22">22</a>Fecitque malum in conspectu Domini, sicut fecerat Manasses pater eius, et cunctis idolis, quae Manasses fuerat fabricatus, immolavit atque servivit.</span> <span class="verse"><a name="23">23</a>Et non humiliavit se ante faciem Domini, sicut humiliaverat se Manasses pater eius, et multo maiora deliquit.</span> <span class="verse"><a name="24">24</a>Cumque coniurassent adversus eum servi sui, interfecerunt eum in domo sua.</span> <span class="verse"><a name="25">25</a>Porro populus terrae, caesis omnibus, qui conspiraverant contra regem Amon, consti tuit regem Iosiam filium eius pro eo.</span> </p></div</div></div></body></html>