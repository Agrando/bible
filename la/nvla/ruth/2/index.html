<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/ruth/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/ruth">Ruth</a> &gt <strong>Chapter 2</strong></div><p><span class="verse"><a name="1">1</a>Erat autem Noemi consangui neus viri sui homo potens et for tis nomine Booz.</span> <span class="verse"><a name="2">2</a>Dixitque Ruth Moabitis ad socrum suam: " Si permittis, vadam in agrum et colligam spicas, quae fugerint manus metentium, ubicumque clementis in me patris familias repperero gratiam". Cui illa respondit: " Vade, filia mea .</span> <span class="verse"><a name="3">3</a>Abiit itaque et colligebat spicas post terga metentium. Accidit autem ut ager ille haberet dominum nomine Booz, qui erat de cognatione Elimelech.</span> <span class="verse"><a name="4">4</a>Et ecce ipse veniebat de Bethlehem dixitque messoribus: "Dominus vobiscum". Qui responderunt ei: " Benedicat tibi Dominus ".</span> <span class="verse"><a name="5">5</a>Dixitque Booz iuveni, qui messoribus praeerat: " Cuius est haec puella? .</span> <span class="verse"><a name="6">6</a>Qui respondit: " Haec est Moabitis, quae venit cum Noemi de regione Moabitide</span> <span class="verse"><a name="7">7</a>et rogavit, ut spicas colligeret remanentes sequens messorum vestigia; et de mane usque nunc stat in agro et nunc tantum ad momentum requievit ".</span> <span class="verse"><a name="8">8</a>Et ait Booz ad Ruth: " Audi, filia: ne vadas ad colligendum in alterum agrum nec recedas ab hoc loco, sed iungere puellis meis.</span> <span class="verse"><a name="9">9</a>Vide et, ubi messuerint, sequere eas; mandavi enim pueris, ut nemo tibi molestus sit; sed, si sitieris, vade ad sarcinulas et bibe de aqua, quam pueri hauserint ".</span> <span class="verse"><a name="10">10</a>Quae cadens in faciem suam et adorans super terram dixit ad eum: " Unde mihi hoc, ut invenirem gratiam ante oculos tuos, et nosse me dignareris peregrinam mulierem? ".</span> <span class="verse"><a name="11">11</a>Cui ille respondit: " Nuntiata sunt mihi omnia, quae feceris socrui tuae post mortem viri tui et quod dereliqueris parentes tuos et terram, in qua nata es, et veneris ad populum, quem ante nesciebas.</span> <span class="verse"><a name="12">12</a>Reddat tibi Dominus pro opere tuo, et plenam mercedem recipias a Domino, Deo Israel, ad quem venisti et sub cuius confugisti alas ".</span> <span class="verse"><a name="13">13</a>Quae ait: " Inveniam gratiam ante oculos tuos, domine mi, qui consolatus es me et locutus es ad cor ancillae tuae, quae non sum similis unius puellarum tuarum ".</span> <span class="verse"><a name="14">14</a>Dixitque ad eam Booz hora vescendi: "Veni huc et comede panem et intinge buccellam tuam in aceto ". Sedit itaque ad messorum latus, et porrexit ei polentam, comeditque et saturata est et tulit reliquias.</span> <span class="verse"><a name="15">15</a>Atque inde surrexit, ut spicas ex more colligeret. Praecepit autem Booz pueris suis dicens: "Etiam inter manipulos colligat, ne prohibeatis eam;</span> <span class="verse"><a name="16">16</a>quin et de fasciculis spicas proicite et remanere permittite, ut colligat, et colligentem nemo corripiat ".</span> <span class="verse"><a name="17">17</a>Collegit ergo in agro usque ad vesperam; et, quae collegerat virga excutiens, invenit hordei quasi ephi mensuram (id est tres modios).</span> <span class="verse"><a name="18">18</a>Quos portans reversa est in civitatem et ostendit socrui suae, quae collegerat; insuper protulit et dedit ei de reliquiis cibi sui, quo saturata fuerat.</span> <span class="verse"><a name="19">19</a>Dixitque ei socrus: " Ubi hodie collegisti et ubi fecisti opus? Sit benedictus, qui misertus est tui! ". Indicavitque ei apud quem esset operata et dixit: " Nomen viri est Booz ".</span> <span class="verse"><a name="20">20</a>Cui respondit Noemi: " Benedictus sit a Domino, quia non subtraxit gratiam suam nec vivis nec mortuis! ". Rursumque ait: " Propinquus noster est homo ex eis, qui pro nobis ius redemptionis habent ".</span> <span class="verse"><a name="21">21</a>Et Ruth: " Hoc quoque, inquit, praecepit mihi, ut tamdiu messoribus eius iungerer, donec omnes segetes meterentur ".</span> <span class="verse"><a name="22">22</a>Cui dixit socrus: " Melius est, filia mea, ut cum puellis eius exeas ad metendum, ne in alieno agro quispiam tibi molestus sit ".</span> <span class="verse"><a name="23">23</a>Iuncta est itaque puellis Booz usque ad finem messis hordei et tritici; et mansit cum socru sua.</span> </p></div</div></div></body></html>