<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/judg/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/judg">Judges</a> &gt <strong>Chapter 13</strong></div><p><span class="verse"><a name="1">1</a>Rursumque filii Israel fece runt malum in conspectu Do mini, qui tradidit eos in manus Philisthinorum quadraginta annis.</span> <span class="verse"><a name="2">2</a>Erat autem vir quidam de Saraa et de stirpe Dan nomine Manue habens uxorem sterilem.</span> <span class="verse"><a name="3">3</a>Cui apparuit angelus Domini et dixit ad eam: " Ecce sterilis es et absque liberis, sed concipies et paries filium.</span> <span class="verse"><a name="4">4</a>Cave ergo, ne vinum bibas ac siceram nec immundum quidquam comedas,</span> <span class="verse"><a name="5">5</a>quia ecce concipies et paries filium, cuius non tanget caput novacula: erit enim puer nazaraeus Dei ex matris utero et ipse incipiet liberare Israel de manu Philisthinorum ".</span> <span class="verse"><a name="6">6</a>Quae cum venisset ad maritum, dixit ei: " Vir Dei venit ad me habens aspectum sicut angelus Domini, terribilis nimis. Non interrogavi eum, unde esset, nec ipse nomen suum mihi indicavit.</span> <span class="verse"><a name="7">7</a>Et dixit mihi: "Ecce concipies et paries filium; cave, ne vinum bibas et siceram et ne aliquo vescaris immundo: erit enim puer nazaraeus Dei ex utero matris usque ad diem mortis suae" ".</span> <span class="verse"><a name="8">8</a>Oravit itaque Manue Dominum et ait: " Obsecro, Domine, ut vir Dei, quem misisti, veniat iterum et doceat nos, quid debeamus facere de puero, qui nasciturus est ".</span> <span class="verse"><a name="9">9</a>Exaudivitque Deus precantem Manue, et venit rursum angelus Dei ad mulierem sedentem in agro. Manue autem maritus eius non erat cum ea.</span> <span class="verse"><a name="10">10</a>Festinavit ergo et cucurrit ad virum suum nuntiavitque ei dicens: " Ecce apparuit mihi vir, qui illo die venerat ad me ".</span> <span class="verse"><a name="11">11</a>Qui surrexit et secutus est uxorem suam veniensque ad virum dixit ei: " Tu es, qui locutus es mulieri? ". Et ille respondit: " Ego sum ".</span> <span class="verse"><a name="12">12</a>Cui Manue: " Quando, inquit, sermo tuus fuerit expletus, quid circa puerum observare et facere debemus? ".</span> <span class="verse"><a name="13">13</a>Dixitque angelus Domini ad Manue: " Ab omnibus, quae locutus sum uxori tuae, abstineat se;</span> <span class="verse"><a name="14">14</a>et, quidquid ex vinea nascitur, non comedat, vinum et siceram non bibat, nullo vescatur immundo et, quod ei praecepi, custodiat ".</span> <span class="verse"><a name="15">15</a>Dixitque Manue ad angelum Domini: " Obsecro, ut retineamus te et faciamus tibi haedum de capris ".</span> <span class="verse"><a name="16">16</a>Cui respondit angelus Domini: " Si me retines, non comedam panes tuos; sin autem vis holocaustum facere, offer illud Domino ". Et nesciebat Manue quod angelus Domini esset.</span> <span class="verse"><a name="17">17</a>Dixitque ad eum: " Quod est tibi nomen, ut, si sermo tuus fuerit expletus, honoremus te? ".</span> <span class="verse"><a name="18">18</a>Cui ille respondit: " Cur quaeris nomen meum, quod est mirabile? ".</span> <span class="verse"><a name="19">19</a>Tulit itaque Manue haedum de capris et oblationem similae et posuit super petram offerens Domino, qui facit mirabilia; ipse autem et uxor eius intuebantur.</span> <span class="verse"><a name="20">20</a>Cumque ascenderet flamma de altari in caelum, angelus Domini in flamma pariter ascendit. Quod cum vidisset Manue et uxor eius, proni ceciderunt in terram;</span> <span class="verse"><a name="21">21</a>et ultra non eis apparuit angelus Domini. Statimque intellexit Manue angelum esse Domini</span> <span class="verse"><a name="22">22</a>et dixit ad uxorem suam: " Morte moriemur, quia vidimus Deum ".</span> <span class="verse"><a name="23">23</a>Cui respondit mulier: " Si Dominus nos vellet occidere, de manibus nostris holocaustum et oblationem non suscepisset nec ostendisset nobis haec omnia neque talia dixisset ".</span> <span class="verse"><a name="24">24</a>Peperit itaque filium et vocavit nomen eius Samson. Crevitque puer, et benedixit ei Dominus.</span> <span class="verse"><a name="25">25</a>Coepitque spiritus Domini impellere eum in Castris Dan inter Saraa et Esthaol.</span> </p></div</div></div></body></html>