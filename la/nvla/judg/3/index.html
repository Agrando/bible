<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/judg/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/judg">Judges</a> &gt <strong>Chapter 3</strong></div><p><span class="verse"><a name="1">1</a>Hae sunt gentes, quas Dominus dereliquit, ut erudiret in eis Is raelem, omnes, qui non noverant bella Chananaeorum,</span> <span class="verse"><a name="2">2</a>ut discerent certare cum hostibus generationes filiorum Israel, quae non habebant consuetudinem proeliandi:</span> <span class="verse"><a name="3">3</a>quinque satrapae Philisthinorum omnisque Chananaeus et Sidonius atque Hevaeus, qui habitabat in monte Libano de monte Baalhermon usque ad introitum Emath.</span> <span class="verse"><a name="4">4</a>Dimisitque eos, ut in ipsis experiretur Israelem, utrum audiret mandata Domini, quae praeceperat patribus eorum per manum Moysi, an non.</span> <span class="verse"><a name="5">5</a>Itaque filii Israel habitaverunt in medio Chananaei et Hetthaei et Amorraei et Pherezaei et Hevaei et Iebusaei</span> <span class="verse"><a name="6">6</a>et duxerunt uxores filias eorum, ipsique filias suas eorum filiis tradiderunt, et servierunt diis eorum.</span> <span class="verse"><a name="7">7</a>Feceruntque filii Israel malum in conspectu Domini et obliti sunt Domini Dei sui servientes Baalim et Astharoth.</span> <span class="verse"><a name="8">8</a>Iratusque Dominus contra Israel tradidit eos in manus Chusanrasathaim regis Mesopotamiae, servieruntque ei octo annis.</span> <span class="verse"><a name="9">9</a>Et clamaverunt ad Dominum, qui suscitavit eis salvatorem et liberavit eos, Othoniel videlicet filium Cenez fratrem Chaleb minorem.</span> <span class="verse"><a name="10">10</a>Fuitque in eo spiritus Domini, et iudicavit Israelem egressusque est ad pugnam; et tradidit Dominus in manu eius Chusanrasathaim regem Mesopotamiae, et praevaluit adversus eum.</span> <span class="verse"><a name="11">11</a>Quievitque terra quadraginta annis, et mortuus est Othoniel filius Cenez.</span> <span class="verse"><a name="12">12</a>Addiderunt autem filii Israel facere malum in conspectu Domini, qui confortavit adversum eos Eglon regem Moab, quia fecerunt malum in conspectu Domini.</span> <span class="verse"><a name="13">13</a>Et copulavit sibi Eglon filios Ammon et Amalec abiitque et percussit Israel atque possedit urbem Palmarum.</span> <span class="verse"><a name="14">14</a>Servieruntque filii Israel Eglon regi Moab decem et octo annis.</span> <span class="verse"><a name="15">15</a>Et clamaverunt filii Israel ad Dominum, qui suscitavit eis salvatorem Aod filium Gera de Beniamin, qui sinistra manu utebatur pro dextera. Miseruntque filii Israel per illum munera Eglon regi Moab.</span> <span class="verse"><a name="16">16</a>Fecitque Aod sibi gladium ancipitem longitudinis palmae manus et accinctus est eo subter vestem in dextro femore</span> <span class="verse"><a name="17">17</a>obtulitque munera Eglon regi Moab. Erat autem Eglon crassus nimis.</span> <span class="verse"><a name="18">18</a>Cumque obtulisset ei munera, dimisit socios, qui illa portaverant;</span> <span class="verse"><a name="19">19</a>et reversus de Galgalis, ubi erant idola, dixit ad regem: " Verbum secretum habeo ad te, o rex ". Et ille imperavit silentium; egressique sunt omnes, qui circa eum erant.</span> <span class="verse"><a name="20">20</a>Aod autem ingressus erat ad eum, cum sederet in aestivo cenaculo, quod ipsi soli erat, dixitque: " Verbum Dei habeo ad te ". Qui statim surrexit de throno.</span> <span class="verse"><a name="21">21</a>Extenditque Aod manum sinistram et tulit sicam de dextro femore suo infixitque eam in ventre eius</span> <span class="verse"><a name="22">22</a>tam valide, ut capulus ferrum sequeretur in vulnere ac pinguissimo adipe stringeretur. Nec eduxit gladium, sed ita, ut percusserat, reliquit in corpore; statimque per secreta naturae alvi stercora proruperunt.</span> <span class="verse"><a name="23">23</a>Aod autem egressus in atrium clausit ostium cenaculi post se et obfirmavit sera.</span> <span class="verse"><a name="24">24</a>Egresso illo, servi regis venerunt et, cum viderent clausas fores cenaculi, dixerunt: " Certe purgat alvum in aestivo cubiculo ".</span> <span class="verse"><a name="25">25</a>Exspectantesque diu, donec erubescerent, et videntes quod nullus aperiret, tulerunt clavem et aperientes invenerunt dominum suum iacentem in terra mortuum.</span> <span class="verse"><a name="26">26</a>Aod autem, dum illi cunctarentur, effugerat et pertransiit locum idolorum, unde reversus fuerat, venitque in Seira.</span> <span class="verse"><a name="27">27</a>Et statim insonuit bucina in monte Ephraim; descenderuntque cum eo filii Israel, ipso in fronte gradiente.</span> <span class="verse"><a name="28">28</a>Qui dixit ad eos: " Sequimini me; tradidit enim Dominus inimicos vestros Moabitas in manus vestras ". Descenderuntque post eum et occupaverunt vada Iordanis, quae transmittunt in Moab, et non dimiserunt transire quemquam,</span> <span class="verse"><a name="29">29</a>sed percusserunt Moabitas in tempore illo circiter decem milia, omnes robustos et fortes viros. Nullus eorum evadere potuit.</span> <span class="verse"><a name="30">30</a>Humiliatusque est Moab die illo sub manu Israel; et quievit terra octoginta annis.</span> <span class="verse"><a name="31">31</a>Post hunc fuit Samgar filius Anath, qui percussit de Philisthim sescentos viros stimulo boum; et ipse quoque salvum fecit Israel.</span> </p></div</div></div></body></html>