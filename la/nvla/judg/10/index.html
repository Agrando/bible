<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/judg/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/judg">Judges</a> &gt <strong>Chapter 10</strong></div><p><span class="verse"><a name="1">1</a>Post Abimelech surrexit dux ad salvandum Israel Thola fi lius Phua filii Dodo, vir de Issachar, qui habitavit in Samir montis Ephraim.</span> <span class="verse"><a name="2">2</a>Et iudicavit Israel viginti et tribus annis mortuusque ac sepultus est in Samir.</span> <span class="verse"><a name="3">3</a>Huic successit Iair Galaadites, qui iudicavit Israel per viginti et duos annos</span> <span class="verse"><a name="4">4</a>habens triginta filios sedentes super triginta pullos asinarum, et ipsis erant triginta civitates, quae appellatae sunt Havoth Iair (id est villae Iair) usque in praesentem diem, in terra Galaad.</span> <span class="verse"><a name="5">5</a>Mortuusque est Iair ac sepultus in Camon.</span> <span class="verse"><a name="6">6</a>Filii autem Israel peccatis veteribus iungentes nova fecerunt malum in conspectu Domini et servierunt Baalim et Astharoth et diis Syriae ac Sidonis et Moab et filiorum Ammon et Philisthim; dimiseruntque Dominum et non colebant eum.</span> <span class="verse"><a name="7">7</a>Contra quos iratus tradidit eos in manu Philisthim et filiorum Ammon.</span> <span class="verse"><a name="8">8</a>Afflictique sunt et vehementer oppressi per annos decem et octo omnes filii Israel, qui habitabant trans Iordanem in terra Amorraei in Galaad;</span> <span class="verse"><a name="9">9</a>in tantum ut filii Ammon Iordanem transirent ad pugnandum etiam contra Iudam et Beniamin et domum Ephraim; afflictusque est Israel nimis.</span> <span class="verse"><a name="10">10</a>Et clamantes filii Israel ad Dominum dixerunt: " Peccavimus tibi, quia dereliquimus Deum nostrum et servivimus Baalim ".</span> <span class="verse"><a name="11">11</a>Quibus locutus est Dominus: " Numquid non Aegyptii et Amorraei filiique Ammon et Philisthim,</span> <span class="verse"><a name="12">12</a>Sidonii quoque et Amalec et Madian oppresserunt vos, et clamastis ad me, et erui vos de manu eorum?</span> <span class="verse"><a name="13">13</a>Et tamen reliquistis me et coluistis deos alienos; idcirco non addam ut ultra vos liberem.</span> <span class="verse"><a name="14">14</a>Ite et invocate deos, quos elegistis: ipsi vos liberent in tempore angustiae! ".</span> <span class="verse"><a name="15">15</a>Dixeruntque filii Israel ad Dominum: "Peccavimus; redde tu nobis, quidquid tibi placet, tantum nunc libera nos ".</span> <span class="verse"><a name="16">16</a>Quae dicentes omnia de finibus suis alienorum deorum idola proiecerunt et servierunt Domino, qui doluit super miseriis Israel.</span> <span class="verse"><a name="17">17</a>Itaque filii Ammon convocati in Galaad fixere tentoria; contra quos congregati filii Israel in Maspha castrametati sunt.</span> <span class="verse"><a name="18">18</a>Dixeruntque populus, principes Galaad, singuli ad proximos suos: " Qui primus contra filios Ammon coeperit dimicare, erit dux omnium habitatorum Galaad ".</span> </p></div</div></div></body></html>