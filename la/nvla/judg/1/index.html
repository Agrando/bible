<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/judg/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/judg">Judges</a> &gt <strong>Chapter 1</strong></div><p><span class="verse"><a name="1">1</a>Post mortem Iosue consulue runt filii Israel Dominum dicen tes: " Quis nostrum primus ascendet ad Chananaeum ad pugnandum contra eum? ".</span> <span class="verse"><a name="2">2</a>Dixitque Dominus: " Iudas ascendet: ecce tradidi terram in manus eius ".</span> <span class="verse"><a name="3">3</a>Et ait Iudas Simeoni fratri suo: " Ascende mecum in sorte mea, et pugnemus contra Chananaeum, et ego pergam tecum in sorte tua ". Et abiit cum eo Simeon.</span> <span class="verse"><a name="4">4</a>Ascenditque Iudas, et tradidit Dominus Chananaeum ac Pherezaeum in manus eorum, et percusserunt in Bezec decem milia virorum.</span> <span class="verse"><a name="5">5</a>Inveneruntque Adonibezec in Bezec et pugnaverunt contra eum ac percusserunt Chananaeum et Pherezaeum.</span> <span class="verse"><a name="6">6</a>Fugit autem Adonibezec, quem persecuti comprehenderunt, caesis pollicibus manuum eius ac pedum.</span> <span class="verse"><a name="7">7</a>Dixitque Adonibezec: " Septuaginta reges, amputatis manuum ac pedum pollicibus, colligebant sub mensa mea ciborum reliquias. Sicut feci, ita reddidit mihi Deus ". Adduxeruntque eum in Ierusalem, et ibi mortuus est.</span> <span class="verse"><a name="8">8</a>Oppugnantes ergo filii Iudae Ierusalem ceperunt eam; et percusserunt in ore gladii tradentes incendio civitatem.</span> <span class="verse"><a name="9">9</a>Et postea descendentes pugnaverunt contra Chananaeum, qui habitabat in montanis et in Nageb et in Sephela.</span> <span class="verse"><a name="10">10</a>Pergensque Iuda contra Chananaeum, qui habitabat in Hebron, cui nomen fuit antiquitus Cariatharbe, percussit Sesai et Ahiman et Tholmai.</span> <span class="verse"><a name="11">11</a>Atque inde profectus abiit ad habitatores Dabir, cuius nomen vetus erat Cariathsepher (id est civitas Litterarum).</span> <span class="verse"><a name="12">12</a>Dixitque Chaleb: " Qui percusserit Cariathsepher et ceperit eam, dabo ei Axam filiam meam uxorem ".</span> <span class="verse"><a name="13">13</a>Cumque cepisset eam Othoniel filius Cenez frater Chaleb minor, dedit ei Axam filiam suam coniugem.</span> <span class="verse"><a name="14">14</a>Quae cum veniret, incitavit eum, ut peteret a patre suo agrum. Demisit ergo se de asino, et dixit ei Chaleb: " Quid habes? ".</span> <span class="verse"><a name="15">15</a>At illa respondit: " Da mihi benedictionem; quia terram arentem dedisti mihi, da et irriguam aquis ". Dedit ergo ei Chaleb irriguum superius et irriguum inferius.</span> <span class="verse"><a name="16">16</a>Filii autem Hobab Cinaei cognati Moysi ascenderunt de civitate Palmarum cum filiis Iudae in desertum Iudae, quod est ad meridiem Arad, et habitaverunt cum Amalecitis.</span> <span class="verse"><a name="17">17</a>Abiit autem Iudas cum Simeone fratre suo et percusserunt simul Chananaeum, qui habitabat in Sephath, et percusserunt urbem anathemate. Vocatumque est nomen eius Horma (id est Anathema).</span> <span class="verse"><a name="18">18</a>Cepitque Iudas Gazam cum finibus suis et Ascalonem atque Accaron cum terminis suis.</span> <span class="verse"><a name="19">19</a>Fuitque Dominus cum Iuda, et montana possedit; nec potuit expellere habitatores vallis, quia falcatis curribus abundabant.</span> <span class="verse"><a name="20">20</a>Dederuntque Chaleb Hebron, sicut dixerat Moyses, qui expulit ex ea tres filios Enac.</span> <span class="verse"><a name="21">21</a>Iebusaeum autem habitatorem Ierusalem non expulerunt filii Beniamin, habitavitque Iebusaeus cum filiis Beniamin in Ierusalem usque in praesentem diem.</span> <span class="verse"><a name="22">22</a>Domus quoque Ioseph ascendit Bethel, fuitque Dominus cum eis.</span> <span class="verse"><a name="23">23</a>Nam, cum explorarent urbem, quae prius Luza vocabatur,</span> <span class="verse"><a name="24">24</a>viderunt custodes hominem egredientem de civitate dixeruntque ad eum: " Ostende nobis introitum civitatis, et faciemus tecum misericordiam ".</span> <span class="verse"><a name="25">25</a>Qui cum ostendisset eis, percusserunt urbem in ore gladii; hominem autem illum et omnem cognationem eius dimiserunt.</span> <span class="verse"><a name="26">26</a>Qui dimissus abiit in terram Hetthim et aedificavit ibi civitatem vocavitque eam Luzam, quae ita appellatur usque in praesentem diem.</span> <span class="verse"><a name="27">27</a>Manasses quoque non occupavit Bethsan et Thanach cum viculis suis nec expulit habitatores Dor et Ieblaam et Mageddo cum viculis suis; mansitque Chananaeus in terra hac.</span> <span class="verse"><a name="28">28</a>Postquam autem confortatus est Israel, fecit eos tributarios et expellere noluit.</span> <span class="verse"><a name="29">29</a>Ephraim etiam non expulit Chananaeum, qui habitabat in Gazer, sed habitavit Chananaeus in medio eius in Gazer.</span> <span class="verse"><a name="30">30</a>Zabulon non expulit habitatores Cetron et Naalol, sed habitavit Chananaeus in medio eius factusque est ei tributarius.</span> <span class="verse"><a name="31">31</a>Aser quoque non expulit habitatores Achcho et Sidonis, Ahalab et Achazib et Helba et Aphec et Rohob;</span> <span class="verse"><a name="32">32</a>habitavitque Aser in medio Chananaei habitatoris illius terrae, quia non expulit eum.</span> <span class="verse"><a name="33">33</a>Nephthali non expulit habitatores Bethsames et Bethanath et habitavit inter Chananaeum habitatorem terrae, fueruntque ei Bethsamitae et Bethanitae tributarii.</span> <span class="verse"><a name="34">34</a>Artavitque Amorraeus filios Dan in montem nec dedit eis locum, ut ad planiora descenderent.</span> <span class="verse"><a name="35">35</a>Habitavitque Amorraeus in Hathares, in Aialon et Salebim; et aggravata est manus domus Ioseph, factusque est ei tributarius.</span> <span class="verse"><a name="36">36</a>Fuit autem terminus Amorraei ab ascensu Acrabbim ad Petram et superiora loca.</span> </p></div</div></div></body></html>