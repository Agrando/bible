<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/judg/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/judg">Judges</a> &gt <strong>Chapter 2</strong></div><p><span class="verse"><a name="1">1</a>Ascenditque angelus Domini de Galgalis in Bochim et ait: " Eduxi vos de Aegypto et introduxi in terram, pro qua iuravi patribus vestris et pollicitus sum, ut non facerem irritum pactum meum vobiscum in sempiternum,</span> <span class="verse"><a name="2">2</a>ita dumtaxat ut non feriretis foedus cum habitatoribus terrae huius, sed aras eorum subverteretis. Et noluistis audire vocem meam. Cur hoc fecistis?</span> <span class="verse"><a name="3">3</a>Quam ob rem nolui expellere eos a facie vestra, ut sint vobis in laqueum, et dii eorum in ruinam ".</span> <span class="verse"><a name="4">4</a>Cumque loqueretur angelus Domini verba haec ad omnes filios Israel, elevaverunt vocem suam et fleverunt.</span> <span class="verse"><a name="5">5</a>Et vocatum est nomen loci illius Bochim (id est locus Flentium); immolaveruntque ibi hostias Domino.</span> <span class="verse"><a name="6">6</a>Dimisit ergo Iosue populum, et abierunt filii Israel unusquisque in possessionem suam, ut obtinerent terram.</span> <span class="verse"><a name="7">7</a>Servieruntque Domino cunctis diebus Iosue et seniorum, qui longo post eum vixerunt tempore et viderant universum opus magnum Domini, quod fecerat cum Israel.</span> <span class="verse"><a name="8">8</a>Mortuus est autem Iosue filius Nun famulus Domini centum et decem annorum;</span> <span class="verse"><a name="9">9</a>et sepelierunt eum in finibus possessionis suae in Thamnathsare in monte Ephraim a septentrionali plaga montis Gaas.</span> <span class="verse"><a name="10">10</a>Omnisque illa generatio congregata est ad patres suos, et surrexerunt alii post illam, qui non noverant Dominum et opus, quod fecerat cum Israel.</span> <span class="verse"><a name="11">11</a>Feceruntque filii Israel malum in conspectu Domini et servierunt Baalim</span> <span class="verse"><a name="12">12</a>ac dimiserunt Dominum, Deum patrum suorum, qui eduxerat eos de terra Aegypti, et secuti sunt deos alienos, de diis populorum, qui habitabant in circuitu eorum, et adoraverunt eos et ad iracundiam concitaverunt Dominum</span> <span class="verse"><a name="13">13</a>dimittentes eum et servientes Baal et Astharoth.</span> <span class="verse"><a name="14">14</a>Iratusque Dominus contra Israel tradidit eos in manibus diripientium, qui diripuerunt eos, et vendidit eos hostibus, qui habitabant per gyrum, nec potuerunt resistere adversariis suis;</span> <span class="verse"><a name="15">15</a>sed, quocumque pergere voluissent, manus Domini erat super eos ad malum, sicut locutus est et iuravit eis, et vehementer afflicti sunt.</span> <span class="verse"><a name="16">16</a>Suscitavitque Dominus iudices, qui liberarent eos de vastantium manibus;</span> <span class="verse"><a name="17">17</a>sed nec illos audire voluerunt fornicantes cum diis alienis et adorantes eos. Cito deseruerunt viam, per quam ingressi fuerant patres eorum audientes mandata Domini, et omnia fecere contraria.</span> <span class="verse"><a name="18">18</a>Cumque Dominus iudices suscitaret eis, erat Dominus cum iudice et liberabat eos de manu hostium eorum toto tempore iudicis, quia flectebatur misericordia et audiebat gemitus afflictorum.</span> <span class="verse"><a name="19">19</a>Postquam autem mortuus esset iudex, revertebantur et multo faciebant peiora quam fecerant patres sui, sequentes deos alienos, servientes eis et adorantes illos: non dimiserunt opera sua et viam durissimam, per quam ambulare consueverant.</span> <span class="verse"><a name="20">20</a>Iratusque est furor Domini in Israel et ait: " Quia irritum fecit gens ista pactum meum, quod pepigeram cum patribus eorum, et vocem meam audire contempsit,</span> <span class="verse"><a name="21">21</a>et ego non expellam gentes, quas dimisit Iosue et mortuus est;</span> <span class="verse"><a name="22">22</a>ut in ipsis experiar Israel, utrum custodiant viam Domini et ambulent in ea, sicut custodierunt patres eorum, an non ".</span> <span class="verse"><a name="23">23</a>Dimisit ergo Dominus has nationes et cito expellere noluit nec tradidit in manibus Iosue.</span> </p></div</div></div></body></html>