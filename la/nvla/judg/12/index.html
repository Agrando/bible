<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/judg/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/judg">Judges</a> &gt <strong>Chapter 12</strong></div><p><span class="verse"><a name="1">1</a>Ecce autem convocatus vir Ephraim transiit contra aqui lonem, et dixerunt ad Iephte: " Quare vadens ad pugnam contra filios Ammon vocare nos noluisti, ut pergeremus tecum? Igitur incendemus domum tuam super te .</span> <span class="verse"><a name="2">2</a>Quibus ille respondit: " Disceptatio erat mihi et populo meo contra filios Ammon vehemens, vocavique vos, ut mihi praeberetis auxilium, et facere noluistis.</span> <span class="verse"><a name="3">3</a>Quod cernens posui in manibus meis animam meam transivique ad filios Ammon, et tradidit eos Dominus in manus meas. Quid commerui, ut hodie adversum me consurgatis in proelium? ".</span> <span class="verse"><a name="4">4</a>Vocatis itaque ad se cunctis viris Galaad, pugnabat contra Ephraim. Percusseruntque viri Galaad Ephraim, quia dixerat: " Fugitivi de Ephraim estis; Galaad habitat in medio Ephraim et Manasse ".</span> <span class="verse"><a name="5">5</a>Occupaveruntque Galaaditae vada Iordanis, per quae Ephraim reversurus erat. Cumque venisset ad ea de Ephraim numero fugiens atque dixisset: " Obsecro, ut me transire permittatis ", dicebant ei Galaaditae: " Numquid Ephrathaeus es? ". Quo dicente: " Non sum ",</span> <span class="verse"><a name="6">6</a>interrogabant eum: " Dic ergo: Scibboleth " (quod interpretatur Spica). Qui respondebat: " Sibboleth ", illud recte exprimere non valens. Statimque apprehensum iugulabant in ipso Iordanis transitu. Et ceciderunt in illo tempore de Ephraim quadraginta duo milia.</span> <span class="verse"><a name="7">7</a>Iudicavitque Iephte Galaadites Israel sex annis et mortuus est ac sepultus in civitate sua in Galaad.</span> <span class="verse"><a name="8">8</a>Post hunc iudicavit Israel Abesan de Bethlehem.</span> <span class="verse"><a name="9">9</a>Qui habuit triginta filios et totidem filias emittens foras maritis dedit; et eiusdem numeri filiis suis accepit uxores forinsecus. Qui septem annis iudicavit Israel;</span> <span class="verse"><a name="10">10</a>mortuusque est ac sepultus in Bethlehem.</span> <span class="verse"><a name="11">11</a>Cui successit Ahialon Zabulonites et iudicavit Israel decem annis;</span> <span class="verse"><a name="12">12</a>mortuusque est ac sepultus in Ahialon terrae Zabulon.</span> <span class="verse"><a name="13">13</a>Post hunc iudicavit Israel Abdon filius Illel Pharathonites.</span> <span class="verse"><a name="14">14</a>Qui habuit quadraginta filios et triginta ex eis nepotes ascendentes super septuaginta pullos asinarum. Et iudicavit Israel octo annis;</span> <span class="verse"><a name="15">15</a>mortuusque est ac sepultus in Pharathon terrae Ephraim in monte Amalecite.</span> </p></div</div></div></body></html>