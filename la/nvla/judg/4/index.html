<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/judg/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/judg">Judges</a> &gt <strong>Chapter 4</strong></div><p><span class="verse"><a name="1">1</a>Addideruntque filii Israel facere malum in conspectu Domini post mortem Aod,</span> <span class="verse"><a name="2">2</a>et tradidit illos Dominus in manu Iabin regis Chanaan, qui regnavit in Asor. Habuitque ducem exercitus sui nomine Sisaram: ipse autem habitabat in Haroseth gentium.</span> <span class="verse"><a name="3">3</a>Clamaveruntque filii Israel ad Dominum; nongentos enim habebat falcatos currus et per viginti annos vehementer oppresserat eos.</span> <span class="verse"><a name="4">4</a>Erat autem Debora prophetis, uxor Lapidoth, quae iudicabat Israel in illo tempore.</span> <span class="verse"><a name="5">5</a>Et sedebat sub palma Deborae inter Rama et Bethel in monte Ephraim; ascendebantque ad eam filii Israel in iudicium.</span> <span class="verse"><a name="6">6</a>Quae misit et vocavit Barac filium Abinoem de Cedes Nephthali dixitque ad eum: " Praecepit tibi Dominus, Deus Israel: Vade et duc exercitum in montem Thabor tollesque tecum decem milia pugnatorum de filiis Nephthali et de filiis Zabulon.</span> <span class="verse"><a name="7">7</a>Ego autem ducam ad te in loco torrentis Cison Sisaram principem exercitus Iabin et currus eius atque omnem multitudinem et tradam eum in manu tua ".</span> <span class="verse"><a name="8">8</a>Dixitque ad eam Barac: " Si venis mecum, vadam; si nolueris venire mecum, non pergam ".</span> <span class="verse"><a name="9">9</a>Quae dixit ad eum: " Ibo quidem tecum; sed in hac via non erit tibi gloria, quia in manu mulieris tradet Dominus Sisaram ".Surrexit itaque Debora et perrexit cum Barac in Cedes.</span> <span class="verse"><a name="10">10</a>Qui, accitis Zabulon et Nephthali in Cedes, ascendit cum decem milibus pugnatorum habens Deboram in comitatu suo.</span> <span class="verse"><a name="11">11</a>Haber autem Cinaeus recesserat a ceteris Cinaeis fratribus suis filiis Hobab cognati Moysi et tetendit tabernaculum usque ad quercum in Saananim iuxta Cedes.</span> <span class="verse"><a name="12">12</a>Nuntiatumque est Sisarae quod ascendisset Barac filius Abinoem in montem Thabor,</span> <span class="verse"><a name="13">13</a>et congregavit omnes nongentos falcatos currus omnemque exercitum, qui cum eo erat, de Haroseth gentium ad torrentem Cison.</span> <span class="verse"><a name="14">14</a>Dixitque Debora ad Barac: " Surge: haec est enim dies, in qua tradidit Dominus Sisaram in manus tuas. En ipse ductor est tuus ". Descendit itaque Barac de monte Thabor, et decem milia pugnatorum cum eo.</span> <span class="verse"><a name="15">15</a>Perterruitque Dominus Sisaram et omnes currus eius universamque multitudinem in ore gladii ad conspectum Barac, in tantum ut Sisara de curru desiliens pedibus fugeret,</span> <span class="verse"><a name="16">16</a>et Barac persequeretur fugientes currus et exercitum usque ad Haroseth gentium, et omnis hostium multitudo usque ad internecionem caderet.</span> <span class="verse"><a name="17">17</a>Sisara autem fugiens pervenit ad tentorium Iahel uxoris Haber Cinaei; erat enim pax inter Iabin regem Asor et domum Haber Cinaei.</span> <span class="verse"><a name="18">18</a>Egressa igitur Iahel in occursum Sisarae dixit ad eum: " Intra ad me, domine mi; intra, ne timeas ". Qui ingressus tabernaculum eius et opertus ab ea panno,</span> <span class="verse"><a name="19">19</a>dixit ad eam: " Da mihi, obsecro, paululum aquae, quia sitio ". Quae aperuit utrem lactis et dedit ei bibere et operuit illum.</span> <span class="verse"><a name="20">20</a>Dixitque Sisara ad eam: " Sta ante ostium tabernaculi et, cum venerit aliquis interrogans te et dicens: "Numquid hic est aliquis?", respondebis: Nullus est" ".</span> <span class="verse"><a name="21">21</a>Tulit porro Iahel uxor Haber clavum tabernaculi assumens pariter malleum; et ingressa abscondite et cum silentio, posuit supra tempus capitis eius clavum, percussumque malleo defixit in cerebrum usque ad terram; qui soporem morti socians defecit et mortuus est.</span> <span class="verse"><a name="22">22</a>Et ecce Barac sequens Sisaram veniebat; egressaque Iahel in occursum eius dixit ei: " Veni, et ostendam tibi virum, quem quaeris ". Qui cum intrasset ad eam, vidit Sisaram iacentem mortuum et clavum infixum in tempore eius.</span> <span class="verse"><a name="23">23</a>Humiliavit ergo Deus in die illo Iabin regem Chanaan coram filiis Israel,</span> <span class="verse"><a name="24">24</a>qui crescebant cotidie et forti manu opprimebant Iabin regem Chanaan, donec delerent eum.</span> </p></div</div></div></body></html>