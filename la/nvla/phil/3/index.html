<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/phil/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/phil">Philippians</a> &gt <strong>Chapter 3</strong></div><p><span class="verse"><a name="1">1</a>De cetero, fratres mei, gaudete in Domino. Eadem vobis scribe re mihi quidem non pigrum, vobis autem securum.</span> <span class="verse"><a name="2">2</a>Videte canes, videte malos operarios, videte concisionem!</span> <span class="verse"><a name="3">3</a>Nos enim sumus circumcisio, qui Spiritu Dei servimus et gloriamur in Christo Iesu et non in carne fiduciam habentes,</span> <span class="verse"><a name="4">4</a>quamquam ego habeam confidentiam et in carne. Si quis alius videtur confidere in carne, ego magis:</span> <span class="verse"><a name="5">5</a>circumcisus octava die, ex genere Israel, de tribu Beniamin, Hebraeus ex Hebraeis, secundum legem pharisaeus,</span> <span class="verse"><a name="6">6</a>secundum aemulationem persequens ecclesiam, secundum iustitiam, quae in lege est, conversatus sine querela.</span> <span class="verse"><a name="7">7</a>Sed, quae mihi erant lucra, haec arbitratus sum propter Christum detrimentum.</span> <span class="verse"><a name="8">8</a>Verumtamen existimo omnia detrimentum esse propter eminentiam scientiae Christi Iesu Domini mei, propter quem omnia detrimentum feci et arbitror ut stercora, ut Christum lucrifaciam</span> <span class="verse"><a name="9">9</a>et inveniar in illo non habens meam iustitiam, quae ex lege est, sed illam, quae per fidem est Christi, quae ex Deo est iustitia in fide;</span> <span class="verse"><a name="10">10</a>ad cognoscendum illum et virtutem resurrectionis eius et communionem passionum illius, conformans me morti eius,</span> <span class="verse"><a name="11">11</a>si quo modo occurram ad resurrectionem, quae est ex mortuis.</span> <span class="verse"><a name="12">12</a>Non quod iam acceperim aut iam perfectus sim; persequor autem si umquam comprehendam, sicut et comprehensus sum a Christo Iesu.</span> <span class="verse"><a name="13">13</a>Fratres, ego me non arbitror comprehendisse; unum autem: quae quidem retro sunt, obliviscens, ad ea vero, quae ante sunt, extendens me</span> <span class="verse"><a name="14">14</a>ad destinatum persequor, ad bravium supernae vocationis Dei in Christo Iesu.</span> <span class="verse"><a name="15">15</a>Quicumque ergo perfecti, hoc sentiamus; et si quid aliter sapitis, et hoc vobis Deus revelabit;</span> <span class="verse"><a name="16">16</a>verumtamen, ad quod pervenimus, in eodem ambulemus.</span> <span class="verse"><a name="17">17</a>Coimitatores mei estote, fratres, et observate eos, qui ita ambulant, sicut habetis formam nos.</span> <span class="verse"><a name="18">18</a>Multi enim ambulant, quos saepe dicebam vobis, nunc autem et flens dico, inimicos crucis Christi,</span> <span class="verse"><a name="19">19</a>quorum finis interitus, quorum deus venter et gloria in confusione ipsorum, qui terrena sapiunt.</span> <span class="verse"><a name="20">20</a>Noster enim municipatus in caelis est, unde etiam salvatorem exspectamus Dominum Iesum Christum,</span> <span class="verse"><a name="21">21</a>qui transfigurabit corpus humilitatis nostrae, ut illud conforme faciat corpori gloriae suae secundum operationem, qua possit etiam subicere sibi omnia.</span> </p></div</div></div></body></html>