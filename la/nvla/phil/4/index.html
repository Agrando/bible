<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/phil/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/phil">Philippians</a> &gt <strong>Chapter 4</strong></div><p><span class="verse"><a name="1">1</a>Itaque, fratres mei carissimi et desideratissimi, gaudium et co rona mea, sic state in Domino, carissimi!</span> <span class="verse"><a name="2">2</a>Evodiam rogo et Syntychen deprecor idipsum sapere in Domino.</span> <span class="verse"><a name="3">3</a>Etiam rogo et te, germane compar, adiuva illas, quae mecum concertaverunt in evangelio cum Clemente et ceteris adiutoribus meis, quorum nomina sunt in libro vitae.</span> <span class="verse"><a name="4">4</a>Gaudete in Domino semper. Iterum dico: Gaudete!</span> <span class="verse"><a name="5">5</a>Modestia vestra nota sit omnibus hominibus. Dominus prope.</span> <span class="verse"><a name="6">6</a>Nihil solliciti sitis, sed in omnibus oratione et obsecratione cum gratiarum actione petitiones vestrae innotescant apud Deum.</span> <span class="verse"><a name="7">7</a>Et pax Dei, quae exsuperat omnem sensum, custodiet corda vestra et intellegentias vestras in Christo Iesu.</span> <span class="verse"><a name="8">8</a>De cetero, fratres, quaecumque sunt vera, quaecumque pudica, quaecumque iusta, quaecumque casta, quaecumque amabilia, quaecumque bonae famae, si qua virtus et si qua laus, haec cogitate;</span> <span class="verse"><a name="9">9</a>quae et didicistis et accepistis et audistis et vidistis in me, haec agite; et Deus pacis erit vobiscum.</span> <span class="verse"><a name="10">10</a>Gavisus sum autem in Domino vehementer, quoniam tandem aliquando refloruistis pro me sentire, sicut et sentiebatis, opportunitate autem carebatis.</span> <span class="verse"><a name="11">11</a>Non quasi propter penuriam dico, ego enim didici, in quibus sum, sufficiens esse.</span> <span class="verse"><a name="12">12</a>Scio et humiliari, scio et abundare; ubique et in omnibus institutus sum et satiari et esurire et abundare et penuriam pati.</span> <span class="verse"><a name="13">13</a>Omnia possum in eo, qui me confortat.</span> <span class="verse"><a name="14">14</a>Verumtamen bene fecistis communicantes tribulationi meae.</span> <span class="verse"><a name="15">15</a>Scitis autem et vos, Philippenses, quod in principio evangelii, quando profectus sum a Macedonia, nulla mihi ecclesia communicavit in ratione dati et accepti, nisi vos soli;</span> <span class="verse"><a name="16">16</a>quia et Thessalonicam et semel et bis in usum mihi misistis.</span> <span class="verse"><a name="17">17</a>Non quia quaero datum, sed requiro fructum, qui abundet in rationem vestram.</span> <span class="verse"><a name="18">18</a>Accepi autem omnia et abundo; repletus sum acceptis ab Epaphrodito, quae misistis odorem suavitatis, hostiam acceptam, placentem Deo.</span> <span class="verse"><a name="19">19</a>Deus autem meus implebit omne desiderium vestrum secundum divitias suas in gloria in Christo Iesu.</span> <span class="verse"><a name="20">20</a>Deo autem et Patri nostro gloria in saecula saeculorum. Amen.</span> <span class="verse"><a name="21">21</a>Salutate omnem sanctum in Christo Iesu. Salutant vos, qui mecum sunt, fratres.</span> <span class="verse"><a name="22">22</a>Salutant vos omnes sancti, maxime autem, qui de Caesaris domo sunt.</span> <span class="verse"><a name="23">23</a>Gratia Domini Iesu Christi cum spiritu vestro. Amen.</span> </p></div</div></div></body></html>