<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/phil/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/phil">Philippians</a> &gt <strong>Chapter 1</strong></div><p><span class="verse"><a name="1">1</a>Paulus et Timotheus servi Christi Iesu omnibus sanctis in Christo Iesu, qui sunt Philippis, cum episcopis et diaconis:</span> <span class="verse"><a name="2">2</a>gratia vobis et pax a Deo Patre nostro et Domino Iesu Christo.</span> <span class="verse"><a name="3">3</a>Gratias ago Deo meo in omni memoria vestri,</span> <span class="verse"><a name="4">4</a>semper in omni oratione mea pro omnibus vobis cum gaudio deprecationem faciens</span> <span class="verse"><a name="5">5</a>super communione vestra in evangelio a prima die usque nunc;</span> <span class="verse"><a name="6">6</a>confidens hoc ipsum, quia, qui coepit in vobis opus bonum, perficiet usque in diem Christi Iesu;</span> <span class="verse"><a name="7">7</a>sicut est mihi iustum hoc sentire pro omnibus vobis, eo quod habeam in corde vos et in vinculis meis et in defensione et confirmatione evangelii socios gratiae meae omnes vos esse.</span> <span class="verse"><a name="8">8</a>Testis enim mihi Deus, quomodo cupiam omnes vos in visceribus Christi Iesu.</span> <span class="verse"><a name="9">9</a>Et hoc oro, ut caritas vestra magis ac magis abundet in scientia et omni sensu,</span> <span class="verse"><a name="10">10</a>ut probetis potiora, ut sitis sinceri et sine offensa in diem Christi,</span> <span class="verse"><a name="11">11</a>repleti fructu iustitiae, qui est per Iesum Christum, in gloriam et laudem Dei.</span> <span class="verse"><a name="12">12</a>Scire autem vos volo, fratres, quia, quae circa me sunt, magis ad profectum venerunt evangelii,</span> <span class="verse"><a name="13">13</a>ita ut vincula mea manifesta fierent in Christo in omni praetorio et in ceteris omnibus;</span> <span class="verse"><a name="14">14</a>et plures e fratribus in Domino confidentes vinculis meis, abundantius audere sine timore verbum loqui.</span> <span class="verse"><a name="15">15</a>Quidam quidem et propter invidiam et contentionem, quidam autem et propter bonam voluntatem Christum praedicant;</span> <span class="verse"><a name="16">16</a>hi quidem ex caritate scientes quoniam in defensionem evangelii positus sum,</span> <span class="verse"><a name="17">17</a>illi autem ex contentione Christum annuntiant, non sincere, existimantes pressuram se suscitare vinculis meis.</span> <span class="verse"><a name="18">18</a>Quid enim? Dum omni modo, sive sub obtentu sive in veritate, Christus annuntietur, et in hoc gaudeo; sed et gaudebo,</span> <span class="verse"><a name="19">19</a>scio enim quia hoc mihi proveniet in salutem per vestram orationem et subministrationem Spiritus Iesu Christi,</span> <span class="verse"><a name="20">20</a>secundum exspectationem et spem meam quia in nullo confundar, sed in omni fiducia, sicut semper et nunc, magnificabitur Christus in corpore meo, sive per vitam sive per mortem.</span> <span class="verse"><a name="21">21</a>Mihi enim vivere Christus est et mori lucrum.</span> <span class="verse"><a name="22">22</a>Quod si vivere in carne, hic mihi fructus operis est, et quid eligam ignoro.</span> <span class="verse"><a name="23">23</a>Coartor autem ex his duobus: desiderium habens dissolvi et cum Christo esse, multo magis melius;</span> <span class="verse"><a name="24">24</a>permanere autem in carne, magis necessarium est propter vos.</span> <span class="verse"><a name="25">25</a>Et hoc confidens, scio quia manebo et permanebo omnibus vobis ad profectum vestrum et gaudium fidei,</span> <span class="verse"><a name="26">26</a>ut gloriatio vestra abundet in Christo Iesu in me, per meum adventum iterum ad vos.</span> <span class="verse"><a name="27">27</a>Tantum digne evangelio Christi conversamini, ut sive cum venero et videro vos, sive absens audiam de vobis quia statis in uno Spiritu unanimes, concertantes fide evangelii;</span> <span class="verse"><a name="28">28</a>et in nullo perterriti ab adversariis, quod est illis indicium perditionis, vobis autem salutis, et hoc a Deo;</span> <span class="verse"><a name="29">29</a>quia vobis hoc donatum est pro Christo, non solum ut in eum credatis, sed ut etiam pro illo patiamini</span> <span class="verse"><a name="30">30</a>idem certamen habentes, quale vidistis in me et nunc auditis in me.</span> </p></div</div></div></body></html>