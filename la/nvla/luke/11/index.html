<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 11</strong></div><p><span class="verse"><a name="1">1</a>Et factum est cum esset in loco quodam orans, ut cessa vit, dixit unus ex discipulis eius ad eum: " Domine, doce nos orare, sicut et Ioannes docuit discipulos suos ".</span> <span class="verse"><a name="2">2</a>Et ait illis: " Cum oratis, dicite:Pater, sanctificetur nomen tuum,adveniat regnum tuum;</span> <span class="verse"><a name="3">3</a>panem nostrum cotidianum da nobis cotidie,</span> <span class="verse"><a name="4">4</a>et dimitte nobis peccata nostra,si quidem et ipsi dimittimus omni debenti nobis,et ne nos inducas in tentationem ".</span> <span class="verse"><a name="5">5</a>Et ait ad illos: " Quis vestrum habebit amicum et ibit ad illum media nocte et dicet illi: "Amice, commoda mihi tres panes,</span> <span class="verse"><a name="6">6</a>quoniam amicus meus venit de via ad me, et non habeo, quod ponam ante illum";</span> <span class="verse"><a name="7">7</a>et ille de intus respondens dicat: "Noli mihi molestus esse; iam ostium clausum est, et pueri mei mecum sunt in cubili; non possum surgere et dare tibi".</span> <span class="verse"><a name="8">8</a>Dico vobis: Et si non dabit illi surgens, eo quod amicus eius sit, propter improbitatem tamen eius surget et dabit illi, quotquot habet necessarios.</span> <span class="verse"><a name="9">9</a>Et ego vobis dico: Petite, et dabitur vobis; quaerite, et invenietis; pulsate, et aperietur vobis.</span> <span class="verse"><a name="10">10</a>Omnis enim qui petit, accipit; et, qui quaerit, invenit; et pulsanti aperietur.</span> <span class="verse"><a name="11">11</a>Quem autem ex vobis patrem filius petierit piscem, numquid pro pisce serpentem dabit illi?</span> <span class="verse"><a name="12">12</a>Aut si petierit ovum, numquid porriget illi scorpionem?</span> <span class="verse"><a name="13">13</a>Si ergo vos, cum sitis mali, nostis dona bona dare filiis vestris, quanto magis Pater de caelo dabit Spiritum Sanctum petentibus se ".</span> <span class="verse"><a name="14">14</a>Et erat eiciens daemonium, et illud erat mutum; et factum est, cum daemonium exisset, locutus est mutus. Et admiratae sunt turbae;</span> <span class="verse"><a name="15">15</a>quidam autem ex eis dixerunt: " In Beelzebul principe daemoniorum eicit daemonia ".</span> <span class="verse"><a name="16">16</a>Et alii tentantes signum de caelo quaerebant ab eo.</span> <span class="verse"><a name="17">17</a>Ipse autem sciens cogitationes eorum dixit eis: " Omne regnum in seipsum divisum desolatur, et domus supra domum cadit.</span> <span class="verse"><a name="18">18</a>Si autem et Satanas in seipsum divisus est, quomodo stabit regnum ipsius? Quia dicitis in Beelzebul eicere me daemonia.</span> <span class="verse"><a name="19">19</a>Si autem ego in Beelzebul eicio daemonia, filii vestri in quo eiciunt? Ideo ipsi iudices vestri erunt.</span> <span class="verse"><a name="20">20</a>Porro si in digito Dei eicio daemonia, profecto pervenit in vos regnum Dei.</span> <span class="verse"><a name="21">21</a>Cum fortis armatus custodit atrium suum, in pace sunt ea, quae possidet;</span> <span class="verse"><a name="22">22</a>si autem fortior illo superveniens vicerit eum, universa arma eius auferet, in quibus confidebat, et spolia eius distribuet.</span> <span class="verse"><a name="23">23</a>Qui non est mecum, adversum me est; et, qui non colligit mecum, dispergit.</span> <span class="verse"><a name="24">24</a>Cum immundus spiritus exierit de homine, perambulat per loca inaquosa quaerens requiem; et non inveniens dicit: "Revertar in domum meam unde exivi".</span> <span class="verse"><a name="25">25</a>Et cum venerit, invenit scopis mundatam et exornatam.</span> <span class="verse"><a name="26">26</a>Et tunc vadit et assumit septem alios spiritus nequiores se, et ingressi habitant ibi; et sunt novissima hominis illius peiora prioribus .</span> <span class="verse"><a name="27">27</a>Factum est autem, cum haec diceret, extollens vocem quaedam mulier de turba dixit illi: " Beatus venter, qui te portavit, et ubera, quae suxisti! ".</span> <span class="verse"><a name="28">28</a>At ille dixit: " Quinimmo beati, qui audiunt verbum Dei et custodiunt! .</span> <span class="verse"><a name="29">29</a>Turbis autem concurrentibus, coepit dicere: " Generatio haec generatio nequam est; signum quaerit, et signum non dabitur illi, nisi signum Ionae.</span> <span class="verse"><a name="30">30</a>Nam sicut Ionas fuit signum Ninevitis, ita erit et Filius hominis generationi isti.</span> <span class="verse"><a name="31">31</a>Regina austri surget in iudicio cum viris generationis huius et condemnabit illos, quia venit a finibus terrae audire sapientiam Salomonis, et ecce plus Salomone hic.</span> <span class="verse"><a name="32">32</a>Viri Ninevitae surgent in iudicio cum generatione hac et condemnabunt illam, quia paenitentiam egerunt ad praedicationem Ionae, et ecce plus Iona hic.</span> <span class="verse"><a name="33">33</a>Nemo lucernam accendit et in abscondito ponit neque sub modio sed supra candelabrum, ut, qui ingrediuntur, lumen videant.</span> <span class="verse"><a name="34">34</a>Lucerna corporis est oculus tuus. Si oculus tuus fuerit simplex, totum corpus tuum lucidum erit; si autem nequam fuerit, etiam corpus tuum tenebrosum erit.</span> <span class="verse"><a name="35">35</a>Vide ergo, ne lumen, quod in te est, tenebrae sint.</span> <span class="verse"><a name="36">36</a>Si ergo corpus tuum totum lucidum fuerit non habens aliquam partem tenebrarum, erit lucidum totum, sicut quando lucerna in fulgore suo illuminat te ".</span> <span class="verse"><a name="37">37</a>Et cum loqueretur, rogavit illum quidam pharisaeus, ut pranderet apud se; et ingressus recubuit.</span> <span class="verse"><a name="38">38</a>Pharisaeus autem videns miratus est quod non baptizatus esset ante prandium.</span> <span class="verse"><a name="39">39</a>Et ait Dominus ad illum: " Nunc vos pharisaei, quod de foris est calicis et catini, mundatis; quod autem intus est vestrum, plenum est rapina et iniquitate.</span> <span class="verse"><a name="40">40</a>Stulti! Nonne, qui fecit, quod de foris est, etiam id, quod de intus est, fecit?</span> <span class="verse"><a name="41">41</a>Verumtamen, quae insunt, date eleemosynam; et ecce omnia munda sunt vobis.</span> <span class="verse"><a name="42">42</a>Sed vae vobis pharisaeis, quia decimatis mentam et rutam et omne holus et praeteritis iudicium et caritatem Dei! Haec autem oportuit facere et illa non omittere.</span> <span class="verse"><a name="43">43</a>Vae vobis pharisaeis, quia diligitis primam cathedram in synagogis et salutationes in foro!</span> <span class="verse"><a name="44">44</a>Vae vobis, quia estis ut monumenta, quae non parent, et homines ambulantes supra nesciunt! ".</span> <span class="verse"><a name="45">45</a>Respondens autem quidam ex legis peritis ait illi: " Magister, haec dicens etiam nobis contumeliam facis ".</span> <span class="verse"><a name="46">46</a>At ille ait: " Et vobis legis peritis: Vae, quia oneratis homines oneribus, quae portari non possunt, et ipsi uno digito vestro non tangitis sarcinas!</span> <span class="verse"><a name="47">47</a>Vae vobis, quia aedificatis monumenta prophetarum, patres autem vestri occiderunt illos!</span> <span class="verse"><a name="48">48</a>Profecto testificamini et consentitis operibus patrum vestrorum, quoniam ipsi quidem eos occiderunt, vos autem aedificatis.</span> <span class="verse"><a name="49">49</a>Propterea et sapientia Dei dixit: Mittam ad illos prophetas et apostolos, et ex illis occident et persequentur,</span> <span class="verse"><a name="50">50</a>ut requiratur sanguis omnium prophetarum, qui effusus est a constitutione mundi, a generatione ista,</span> <span class="verse"><a name="51">51</a>a sanguine Abel usque ad sanguinem Zachariae, qui periit inter altare et aedem. Ita dico vobis: Requiretur ab hac generatione.</span> <span class="verse"><a name="52">52</a>Vae vobis legis peritis, quia tulistis clavem scientiae! Ipsi non introistis et eos, qui introibant, prohibuistis ".</span> <span class="verse"><a name="53">53</a>Cum autem inde exisset, coeperunt scribae et pharisaei graviter insistere et eum allicere in sermone de multis</span> <span class="verse"><a name="54">54</a>insidiantes ei, ut caperent aliquid ex ore eius.</span> </p></div</div></div></body></html>