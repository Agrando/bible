<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 14</strong></div><p><span class="verse"><a name="1">1</a>Et factum est, cum intraret in domum cuiusdam princi pis pharisaeorum sabbato manducare panem, et ipsi observabant eum.</span> <span class="verse"><a name="2">2</a>Et ecce homo quidam hydropicus erat ante illum.</span> <span class="verse"><a name="3">3</a>Et respondens Iesus dixit ad legis peritos et pharisaeos dicens: " Licet sabbato curare an non? ".</span> <span class="verse"><a name="4">4</a>At illi tacuerunt. Ipse vero apprehensum sanavit eum ac dimisit.</span> <span class="verse"><a name="5">5</a>Et ad illos dixit: " Cuius vestrum filius aut bos in puteum cadet, et non continuo extrahet illum die sabbati? ".</span> <span class="verse"><a name="6">6</a>Et non poterant ad haec respondere illi.</span> <span class="verse"><a name="7">7</a>Dicebat autem ad invitatos parabolam, intendens quomodo primos accubitus eligerent, dicens ad illos:</span> <span class="verse"><a name="8">8</a>" Cum invitatus fueris ab aliquo ad nuptias, non discumbas in primo loco, ne forte honoratior te sit invitatus ab eo,</span> <span class="verse"><a name="9">9</a>et veniens is qui te et illum vocavit, dicat tibi: "Da huic locum"; et tunc incipias cum rubore novissimum locum tenere.</span> <span class="verse"><a name="10">10</a>Sed cum vocatus fueris, vade, recumbe in novissimo loco, ut, cum venerit qui te invitavit, dicat tibi: "Amice, ascende superius"; tunc erit tibi gloria coram omnibus simul discumbentibus.</span> <span class="verse"><a name="11">11</a>Quia omnis, qui se exaltat, humiliabitur; et, qui se humiliat, exaltabitur ".</span> <span class="verse"><a name="12">12</a>Dicebat autem et ei, qui se invitaverat: " Cum facis prandium aut cenam, noli vocare amicos tuos neque fratres tuos neque cognatos neque vicinos divites, ne forte et ipsi te reinvitent, et fiat tibi retributio.</span> <span class="verse"><a name="13">13</a>Sed cum facis convivium, voca pauperes, debiles, claudos, caecos;</span> <span class="verse"><a name="14">14</a>et beatus eris, quia non habent retribuere tibi. Retribuetur enim tibi in resurrectione iustorum ".</span> <span class="verse"><a name="15">15</a>Haec cum audisset quidam de simul discumbentibus, dixit illi: " Beatus, qui manducabit panem in regno Dei ".</span> <span class="verse"><a name="16">16</a>At ipse dixit ei: " Homo quidam fecit cenam magnam et vocavit multos;</span> <span class="verse"><a name="17">17</a>et misit servum suum hora cenae dicere invitatis: "Venite, quia iam paratum est".</span> <span class="verse"><a name="18">18</a>Et coeperunt simul omnes excusare. Primus dixit ei: "Villam emi et necesse habeo exire et videre illam; rogo te, habe me excusatum".</span> <span class="verse"><a name="19">19</a>Et alter dixit: "Iuga boum emi quinque et eo probare illa; rogo te, habe me excusatum".</span> <span class="verse"><a name="20">20</a>Et alius dixit: "Uxorem duxi et ideo non possum venire".</span> <span class="verse"><a name="21">21</a>Et reversus servus nuntiavit haec domino suo. Tunc iratus pater familias dixit servo suo: "Exi cito in plateas et vicos civitatis et pauperes ac debiles et caecos et claudos introduc huc".</span> <span class="verse"><a name="22">22</a>Et ait servus: "Domine, factum est, ut imperasti, et adhuc locus est".</span> <span class="verse"><a name="23">23</a>Et ait dominus servo: "Exi in vias et saepes, et compelle intrare, ut impleatur domus mea.</span> <span class="verse"><a name="24">24</a>Dico autem vobis, quod nemo virorum illorum, qui vocati sunt, gustabit cenam meam" ".</span> <span class="verse"><a name="25">25</a>Ibant autem turbae multae cum eo; et conversus dixit ad illos:</span> <span class="verse"><a name="26">26</a>" Si quis venit ad me et non odit patrem suum et matrem et uxorem et filios et fratres et sorores, adhuc et animam suam, non potest esse meus discipulus.</span> <span class="verse"><a name="27">27</a>Et, qui non baiulat crucem suam et venit post me, non potest esse meus discipulus.</span> <span class="verse"><a name="28">28</a>Quis enim ex vobis volens turrem aedificare, non prius sedens computat sumptus, si habet ad perficiendum?</span> <span class="verse"><a name="29">29</a>Ne, posteaquam posuerit fundamentum et non potuerit perficere, omnes, qui vident, incipiant illudere ei</span> <span class="verse"><a name="30">30</a>dicentes: "Hic homo coepit aedificare et non potuit consummare".</span> <span class="verse"><a name="31">31</a>Aut quis rex, iturus committere bellum adversus alium regem, non sedens prius cogitat, si possit cum decem milibus occurrere ei, qui cum viginti milibus venit ad se?</span> <span class="verse"><a name="32">32</a>Alioquin, adhuc illo longe agente, legationem mittens rogat ea, quae pacis sunt.</span> <span class="verse"><a name="33">33</a>Sic ergo omnis ex vobis, qui non renuntiat omnibus, quae possidet, non potest meus esse discipulus.</span> <span class="verse"><a name="34">34</a>Bonum est sal; si autem sal quoque evanuerit, in quo condietur?</span> <span class="verse"><a name="35">35</a>Neque in terram neque in sterquilinium utile est, sed foras proiciunt illud. Qui habet aures audiendi, audiat ".</span> </p></div</div></div></body></html>