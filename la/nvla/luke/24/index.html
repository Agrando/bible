<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 24</strong></div><p><span class="verse"><a name="1">1</a>Prima autem sabbatorum, valde diluculo venerunt ad monumentum portantes, quae paraverant, aromata.</span> <span class="verse"><a name="2">2</a>Et invenerunt lapidem revolutum a monumento;</span> <span class="verse"><a name="3">3</a>et ingressae non invenerunt corpus Domini Iesu.</span> <span class="verse"><a name="4">4</a>Et factum est, dum mente haesitarent de isto, ecce duo viri steterunt secus illas in veste fulgenti.</span> <span class="verse"><a name="5">5</a>Cum timerent autem et declinarent vultum in terram, dixerunt ad illas: " Quid quaeritis viventem cum mortuis?</span> <span class="verse"><a name="6">6</a>Non est hic, sed surrexit. Recordamini qualiter locutus est vobis, cum adhuc in Galilaea esset,</span> <span class="verse"><a name="7">7</a>dicens: "Oportet Filium hominis tradi in manus hominum peccatorum et crucifigi et die tertia resurgere" ".</span> <span class="verse"><a name="8">8</a>Et recordatae sunt verborum eius</span> <span class="verse"><a name="9">9</a>et regressae a monumento nuntiaverunt haec omnia illis Undecim et ceteris omnibus.</span> <span class="verse"><a name="10">10</a>Erat autem Maria Magdalene et Ioanna et Maria Iacobi; et ceterae cum eis dicebant ad apostolos haec.</span> <span class="verse"><a name="11">11</a>Et visa sunt ante illos sicut deliramentum verba ista, et non credebant illis.</span> <span class="verse"><a name="12">12</a>Petrus autem surgens cucurrit ad monumentum et procumbens videt linteamina sola; et rediit ad sua mirans, quod factum fuerat.</span> <span class="verse"><a name="13">13</a>Et ecce duo ex illis ibant ipsa die in castellum, quod erat in spatio stadiorum sexaginta ab Ierusalem nomine Emmaus;</span> <span class="verse"><a name="14">14</a>et ipsi loquebantur ad invicem de his omnibus, quae acciderant.</span> <span class="verse"><a name="15">15</a>Et factum est, dum fabularentur et secum quaererent, et ipse Iesus appropinquans ibat cum illis;</span> <span class="verse"><a name="16">16</a>oculi autem illorum tenebantur, ne eum agnoscerent.</span> <span class="verse"><a name="17">17</a>Et ait ad illos: " Qui sunt hi sermones, quos confertis ad invicem ambulantes? ". Et steterunt tristes.</span> <span class="verse"><a name="18">18</a>Et respondens unus, cui nomen Cleopas, dixit ei: " Tu solus peregrinus es in Ierusalem et non cognovisti, quae facta sunt in illa his diebus? ".</span> <span class="verse"><a name="19">19</a>Quibus ille dixit: " Quae? ". Et illi dixerunt ei: " De Iesu Nazareno, qui fuit vir propheta, potens in opere et sermone coram Deo et omni populo;</span> <span class="verse"><a name="20">20</a>et quomodo eum tradiderunt summi sacerdotes et principes nostri in damnationem mortis et crucifixerunt eum.</span> <span class="verse"><a name="21">21</a>Nos autem sperabamus, quia ipse esset redempturus Israel; at nunc super haec omnia tertia dies hodie quod haec facta sunt.</span> <span class="verse"><a name="22">22</a>Sed et mulieres quaedam ex nostris terruerunt nos, quae ante lucem fuerunt ad monumentum</span> <span class="verse"><a name="23">23</a>et, non invento corpore eius, venerunt dicentes se etiam visionem angelorum vidisse, qui dicunt eum vivere.</span> <span class="verse"><a name="24">24</a>Et abierunt quidam ex nostris ad monumentum et ita invenerunt, sicut mulieres dixerunt, ipsum vero non viderunt ".</span> <span class="verse"><a name="25">25</a>Et ipse dixit ad eos: " O stulti et tardi corde ad credendum in omnibus, quae locuti sunt Prophetae!</span> <span class="verse"><a name="26">26</a>Nonne haec oportuit pati Christum et intrare in gloriam suam? ".</span> <span class="verse"><a name="27">27</a>Et incipiens a Moyse et omnibus Prophetis interpretabatur illis in omnibus Scripturis, quae de ipso erant.</span> <span class="verse"><a name="28">28</a>Et appropinquaverunt castello, quo ibant, et ipse se finxit longius ire.</span> <span class="verse"><a name="29">29</a>Et coegerunt illum dicentes: " Mane nobiscum, quoniam advesperascit, et inclinata est iam dies ". Et intravit, ut maneret cum illis.</span> <span class="verse"><a name="30">30</a>Et factum est, dum recumberet cum illis, accepit panem et benedixit ac fregit et porrigebat illis.</span> <span class="verse"><a name="31">31</a>Et aperti sunt oculi eorum, et cognoverunt eum; et ipse evanuit ab eis.</span> <span class="verse"><a name="32">32</a>Et dixerunt ad invicem: " Nonne cor nostrum ardens erat in nobis, dum loqueretur nobis in via et aperiret nobis Scripturas? ".</span> <span class="verse"><a name="33">33</a>Et surgentes eadem hora regressi sunt in Ierusalem et invenerunt congregatos Undecim et eos, qui cum ipsis erant,</span> <span class="verse"><a name="34">34</a>dicentes: " Surrexit Dominus vere et apparuit Simoni ".</span> <span class="verse"><a name="35">35</a>Et ipsi narrabant, quae gesta erant in via, et quomodo cognoverunt eum in fractione panis.</span> <span class="verse"><a name="36">36</a>Dum haec autem loquuntur, ipse stetit in medio eorum et dicit eis: " Pax vobis! ".</span> <span class="verse"><a name="37">37</a>Conturbati vero et conterriti existimabant se spiritum videre.</span> <span class="verse"><a name="38">38</a>Et dixit eis: " Quid turbati estis, et quare cogitationes ascendunt in corda vestra?</span> <span class="verse"><a name="39">39</a>Videte manus meas et pedes meos, quia ipse ego sum! Palpate me et videte, quia spiritus carnem et ossa non habet, sicut me videtis habere ".</span> <span class="verse"><a name="40">40</a>Et cum hoc dixisset, ostendit eis manus et pedes.</span> <span class="verse"><a name="41">41</a>Adhuc autem illis non credentibus prae gaudio et mirantibus, dixit eis:  Habetis hic aliquid, quod manducetur? ".</span> <span class="verse"><a name="42">42</a>At illi obtulerunt ei partem piscis assi.</span> <span class="verse"><a name="43">43</a>Et sumens, coram eis manducavit.</span> <span class="verse"><a name="44">44</a>Et dixit ad eos: " Haec sunt verba, quae locutus sum ad vos, cum adhuc essem vobiscum, quoniam necesse est impleri omnia, quae scripta sunt in Lege Moysis et Prophetis et Psalmis de me ".</span> <span class="verse"><a name="45">45</a>Tunc aperuit illis sensum, ut intellegerent Scripturas.</span> <span class="verse"><a name="46">46</a>Et dixit eis: " Sic scriptum est, Christum pati et resurgere a mortuis die tertia,</span> <span class="verse"><a name="47">47</a>et praedicari in nomine eius paenitentiam in remissionem peccatorum in omnes gentes, incipientibus ab Ierusalem.</span> <span class="verse"><a name="48">48</a>Vos estis testes horum.</span> <span class="verse"><a name="49">49</a>Et ecce ego mitto promissum Patris mei in vos; vos autem sedete in civitate, quoadusque induamini virtutem ex alto ".</span> <span class="verse"><a name="50">50</a>Eduxit autem eos foras usque in Bethaniam et, elevatis manibus suis, benedixit eis.</span> <span class="verse"><a name="51">51</a>Et factum est, dum benediceret illis, recessit ab eis et ferebatur in caelum.</span> <span class="verse"><a name="52">52</a>Et ipsi adoraverunt eum et regressi sunt in Ierusalem cum gaudio magno</span> <span class="verse"><a name="53">53</a>et erant semper in templo benedicentes Deum.</span> </p></div</div></div></body></html>