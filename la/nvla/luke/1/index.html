<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 1</strong></div><p><span class="verse"><a name="1">1</a>Quoniam quidem multi conati sunt ordinare narrationem, quae in nobis completae sunt, rerum,</span> <span class="verse"><a name="2">2</a>sicut tradiderunt nobis, qui ab initio ipsi viderunt et ministri fuerunt verbi,</span> <span class="verse"><a name="3">3</a>visum est et mihi, adsecuto a principio omnia, diligenter ex ordine tibi scribere, optime Theophile,</span> <span class="verse"><a name="4">4</a>ut cognoscas eorum verborum, de quibus eruditus es, firmitatem.</span> <span class="verse"><a name="5">5</a>Fuit in diebus Herodis regis Iudaeae sacerdos quidam nomine Zacharias de vice Abiae, et uxor illi de filiabus Aaron, et nomen eius Elisabeth.</span> <span class="verse"><a name="6">6</a>Erant autem iusti ambo ante Deum, incedentes in omnibus mandatis et iustificationibus Domini, irreprehensibiles.</span> <span class="verse"><a name="7">7</a>Et non erat illis filius, eo quod esset Elisabeth sterilis, et ambo processissent in diebus suis.</span> <span class="verse"><a name="8">8</a>Factum est autem, cum sacerdotio fungeretur in ordine vicis suae ante Deum,</span> <span class="verse"><a name="9">9</a>secundum consuetudinem sacerdotii sorte exiit, ut incensum poneret ingressus in templum Domini;</span> <span class="verse"><a name="10">10</a>et omnis multitudo erat populi orans foris hora incensi.</span> <span class="verse"><a name="11">11</a>Apparuit autem illi angelus Domini stans a dextris altaris incensi;</span> <span class="verse"><a name="12">12</a>et Zacharias turbatus est videns, et timor irruit super eum.</span> <span class="verse"><a name="13">13</a>Ait autem ad illum angelus: " Ne timeas, Zacharia, quoniam exaudita est deprecatio tua, et uxor tua Elisabeth pariet tibi filium, et vocabis nomen eius Ioannem.</span> <span class="verse"><a name="14">14</a>Et erit gaudium tibi et exsultatio, et multi in nativitate eius gaudebunt:</span> <span class="verse"><a name="15">15</a>erit enim magnus coram Domino et vinum et siceram non bibet et Spiritu Sancto replebitur adhuc ex utero matris suae</span> <span class="verse"><a name="16">16</a>et multos filiorum Israel convertet ad Dominum Deum ipsorum.</span> <span class="verse"><a name="17">17</a>Et ipse praecedet ante illum in spiritu et virtute Eliae, ut convertat corda patrum in filios et incredibiles ad prudentiam iustorum, parare Domino plebem perfectam ".</span> <span class="verse"><a name="18">18</a>Et dixit Zacharias ad angelum: " Unde hoc sciam? Ego enim sum senex, et uxor mea processit in diebus suis ".</span> <span class="verse"><a name="19">19</a>Et respondens angelus dixit ei: " Ego sum Gabriel, qui adsto ante Deum, et missus sum loqui ad te et haec tibi evangelizare.</span> <span class="verse"><a name="20">20</a>Et ecce: eris tacens et non poteris loqui usque in diem, quo haec fiant, pro eo quod non credidisti verbis meis, quae implebuntur in tempore suo ".</span> <span class="verse"><a name="21">21</a>Et erat plebs exspectans Zachariam, et mirabantur quod tardaret ipse in templo.</span> <span class="verse"><a name="22">22</a>Egressus autem non poterat loqui ad illos, et cognoverunt quod visionem vidisset in templo; et ipse erat innuens illis et permansit mutus.</span> <span class="verse"><a name="23">23</a>Et factum est, ut impleti sunt dies officii eius, abiit in domum suam.</span> <span class="verse"><a name="24">24</a>Post hos autem dies concepit Elisabeth uxor eius et occultabat se mensibus quinque dicens:</span> <span class="verse"><a name="25">25</a>" Sic mihi fecit Dominus in diebus, quibus respexit auferre opprobrium meum inter homines ".</span> <span class="verse"><a name="26">26</a>In mense autem sexto missus est angelus Gabriel a Deo in civitatem Galilaeae, cui nomen Nazareth,</span> <span class="verse"><a name="27">27</a>ad virginem desponsatam viro, cui nomen erat Ioseph de domo David, et nomen virginis Maria.</span> <span class="verse"><a name="28">28</a>Et ingressus ad eam dixit: " Ave, gratia plena, Dominus tecum ".</span> <span class="verse"><a name="29">29</a>Ipsa autem turbata est in sermone eius et cogitabat qualis esset ista salutatio.</span> <span class="verse"><a name="30">30</a>Et ait angelus ei: " Ne timeas, Maria; invenisti enim gratiam apud Deum.</span> <span class="verse"><a name="31">31</a>Et ecce concipies in utero et paries filium et vocabis nomen eius Iesum.</span> <span class="verse"><a name="32">32</a>Hic erit magnus et Filius Altissimi vocabitur, et dabit illi Dominus Deus sedem David patris eius,</span> <span class="verse"><a name="33">33</a>et regnabit super domum Iacob in aeternum, et regni eius non erit finis .</span> <span class="verse"><a name="34">34</a>Dixit autem Maria ad angelum: " Quomodo fiet istud, quoniam virum non cognosco? ".</span> <span class="verse"><a name="35">35</a>Et respondens angelus dixit ei: " Spiritus Sanctus superveniet in te, et virtus Altissimi obumbrabit tibi: ideoque et quod nascetur sanctum, vocabitur Filius Dei.</span> <span class="verse"><a name="36">36</a>Et ecce Elisabeth cognata tua et ipsa concepit filium in senecta sua, et hic mensis est sextus illi, quae vocatur sterilis,</span> <span class="verse"><a name="37">37</a>quia non erit impossibile apud Deum omne verbum ".</span> <span class="verse"><a name="38">38</a>Dixit autem Maria: " Ecce ancilla Domini; fiat mihi secundum verbum tuum ". Et discessit ab illa angelus.</span> <span class="verse"><a name="39">39</a>Exsurgens autem Maria in diebus illis abiit in montana cum festinatione in civitatem Iudae</span> <span class="verse"><a name="40">40</a>et intravit in domum Zachariae et salutavit Elisabeth.</span> <span class="verse"><a name="41">41</a>Et factum est, ut audivit salutationem Mariae Elisabeth, exsultavit infans in utero eius, et repleta est Spiritu Sancto Elisabeth</span> <span class="verse"><a name="42">42</a>et exclamavit voce magna et dixit: " Benedicta tu inter mulieres, et benedictus fructus ventris tui.</span> <span class="verse"><a name="43">43</a>Et unde hoc mihi, ut veniat mater Domini mei ad me?</span> <span class="verse"><a name="44">44</a>Ecce enim ut facta est vox salutationis tuae in auribus meis, exsultavit in gaudio infans in utero meo.</span> <span class="verse"><a name="45">45</a>Et beata, quae credidit, quoniam perficientur ea, quae dicta sunt ei a Domino ".</span> <span class="verse"><a name="46">46</a>Et ait Maria: Magnificat anima mea Dominum,</span> <span class="verse"><a name="47">47</a>et exsultavit spiritus meus in Deo salvatore meo,</span> <span class="verse"><a name="48">48</a>quia respexit humilitatem ancillae suae.Ecce enim ex hoc beatam me dicent omnes generationes,</span> <span class="verse"><a name="49">49</a>quia fecit mihi magna, qui potens est,et sanctum nomen eius,</span> <span class="verse"><a name="50">50</a>et misericordia eius in progenies et progeniestimentibus eum.</span> <span class="verse"><a name="51">51</a>Fecit potentiam in brachio suo,dispersit superbos mente cordis sui;</span> <span class="verse"><a name="52">52</a>deposuit potentes de sedeet exaltavit humiles;</span> <span class="verse"><a name="53">53</a>esurientes implevit boniset divites dimisit inanes.</span> <span class="verse"><a name="54">54</a>Suscepit Israel puerum suum,recordatus misericordiae,</span> <span class="verse"><a name="55">55</a>sicut locutus est ad patres nostros,Abraham et semini eius in saecula ".</span> <span class="verse"><a name="56">56</a>Mansit autem Maria cum illa quasi mensibus tribus et reversa est in domum suam.</span> <span class="verse"><a name="57">57</a>Elisabeth autem impletum est tempus pariendi, et peperit filium.</span> <span class="verse"><a name="58">58</a>Et audierunt vicini et cognati eius quia magnificavit Dominus misericordiam suam cum illa, et congratulabantur ei.</span> <span class="verse"><a name="59">59</a>Et factum est, in die octavo venerunt circumcidere puerum et vocabant eum nomine patris eius, Zachariam.</span> <span class="verse"><a name="60">60</a>Et respondens mater eius dixit: " Nequaquam, sed vocabitur Ioannes ".</span> <span class="verse"><a name="61">61</a>Et dixerunt ad illam: " Nemo est in cognatione tua, qui vocetur hoc nomine ".</span> <span class="verse"><a name="62">62</a>Innuebant autem patri eius quem vellet vocari eum.</span> <span class="verse"><a name="63">63</a>Et postulans pugillarem scripsit dicens: " Ioannes est nomen eius ". Et mirati sunt universi.</span> <span class="verse"><a name="64">64</a>Apertum est autem ilico os eius et lingua eius, et loquebatur benedicens Deum.</span> <span class="verse"><a name="65">65</a>Et factus est timor super omnes vicinos eorum, et super omnia montana Iudaeae divulgabantur omnia verba haec.</span> <span class="verse"><a name="66">66</a>Et posuerunt omnes, qui audierant, in corde suo dicentes: " Quid putas puer iste erit? ". Etenim manus Domini erat cum illo.</span> <span class="verse"><a name="67">67</a>Et Zacharias pater eius impletus est Spiritu Sancto et prophetavit dicens:</span> <span class="verse"><a name="68">68</a>" Benedictus Dominus, Deus Israel,quia visitavit et fecit redemptionem plebi suae</span> <span class="verse"><a name="69">69</a>et erexit cornu salutis nobisin domo David pueri sui,</span> <span class="verse"><a name="70">70</a>sicut locutus est per os sanctorum,qui a saeculo sunt, prophetarum eius,</span> <span class="verse"><a name="71">71</a>salutem ex inimicis nostriset de manu omnium, qui oderunt nos;</span> <span class="verse"><a name="72">72</a>ad faciendam misericordiam cum patribus nostriset memorari testamenti sui sancti,</span> <span class="verse"><a name="73">73</a>iusiurandum, quod iuravit ad Abraham patrem nostrum,daturum se nobis,</span> <span class="verse"><a name="74">74</a>ut sine timore, de manu inimicorum liberati,serviamus illi</span> <span class="verse"><a name="75">75</a>in sanctitate et iustitia coram ipsoomnibus diebus nostris.</span> <span class="verse"><a name="76">76</a>Et tu, puer, propheta Altissimi vocaberis:praeibis enim ante faciem Domini parare vias eius,</span> <span class="verse"><a name="77">77</a>ad dandam scientiam salutis plebi eiusin remissionem peccatorum eorum,</span> <span class="verse"><a name="78">78</a>per viscera misericordiae Dei nostri,in quibus visitabit nos oriens ex alto,</span> <span class="verse"><a name="79">79</a>illuminare his, qui in tenebris et in umbra mortis sedent,ad dirigendos pedes nostros in viam pacis ".</span> <span class="verse"><a name="80">80</a>Puer autem crescebat et confortabatur spiritu et erat in deserto usque in diem ostensionis suae ad Israel.</span> </p></div</div></div></body></html>