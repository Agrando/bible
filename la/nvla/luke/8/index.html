<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 8</strong></div><p><span class="verse"><a name="1">1</a>Et factum est deinceps, et ipse iter faciebat per civitatem et ca stellum praedicans et evangelizans regnum Dei; et Duodecim cum illo</span> <span class="verse"><a name="2">2</a>et mulieres aliquae, quae erant curatae ab spiritibus malignis et infirmitatibus: Maria, quae vocatur Magdalene, de qua daemonia septem exierant,</span> <span class="verse"><a name="3">3</a>et Ioanna uxor Chuza, procuratoris Herodis, et Susanna et aliae multae, quae ministrabant eis de facultatibus suis.</span> <span class="verse"><a name="4">4</a>Cum autem turba plurima conveniret, et de singulis civitatibus properarent ad eum, dixit per similitudinem:</span> <span class="verse"><a name="5">5</a>" Exiit, qui seminat, seminare semen suum. Et dum seminat ipse, aliud cecidit secus viam et conculcatum est, et volucres caeli comederunt illud.</span> <span class="verse"><a name="6">6</a>Et aliud cecidit super petram et natum aruit, quia non habebat umorem.</span> <span class="verse"><a name="7">7</a>Et aliud cecidit inter spinas, et simul exortae spinae suffocaverunt illud.</span> <span class="verse"><a name="8">8</a>Et aliud cecidit in terram bonam et ortum fecit fructum centuplum ". Haec dicens clamabat: " Qui habet aures audiendi, audiat ".</span> <span class="verse"><a name="9">9</a>Interrogabant autem eum discipuli eius, quae esset haec parabola.</span> <span class="verse"><a name="10">10</a>Quibus ipse dixit: " Vobis datum est nosse mysteria regni Dei, ceteris autem in parabolis, ut videntes non videant et audientes non intellegant.</span> <span class="verse"><a name="11">11</a>Est autem haec parabola: Semen est verbum Dei.</span> <span class="verse"><a name="12">12</a>Qui autem secus viam, sunt qui audiunt; deinde venit Diabolus et tollit verbum de corde eorum, ne credentes salvi fiant.</span> <span class="verse"><a name="13">13</a>Qui autem supra petram: qui cum audierint, cum gaudio suscipiunt verbum; et hi radices non habent, qui ad tempus credunt, et in tempore tentationis recedunt.</span> <span class="verse"><a name="14">14</a>Quod autem in spinis cecidit: hi sunt, qui audierunt et a sollicitudinibus et divitiis et voluptatibus vitae euntes suffocantur et non referunt fructum.</span> <span class="verse"><a name="15">15</a>Quod autem in bonam terram: hi sunt, qui in corde bono et optimo audientes verbum retinent et fructum afferunt in patientia.</span> <span class="verse"><a name="16">16</a>Nemo autem lucernam accendens operit eam vaso aut subtus lectum ponit, sed supra candelabrum ponit, ut intrantes videant lumen.</span> <span class="verse"><a name="17">17</a>Non enim est occultum, quod non manifestetur, nec absconditum, quod non cognoscatur et in palam veniat.</span> <span class="verse"><a name="18">18</a>Videte ergo quomodo audiatis: qui enim habet, dabitur illi; et, quicumque non habet, etiam quod putat se habere, auferetur ab illo ".</span> <span class="verse"><a name="19">19</a>Venerunt autem ad illum mater et fratres eius, et non poterant adire ad eum prae turba.</span> <span class="verse"><a name="20">20</a>Et nuntiatum est illi: " Mater tua et fratres tui stant foris volentes te videre ".</span> <span class="verse"><a name="21">21</a>Qui respondens dixit ad eos: " Mater mea et fratres mei hi sunt, qui verbum Dei audiunt et faciunt ".</span> <span class="verse"><a name="22">22</a>Factum est autem in una dierum, et ipse ascendit in navem et discipuli eius, et ait ad illos: " Transfretemus trans stagnum ". Et ascenderunt.</span> <span class="verse"><a name="23">23</a>Navigantibus autem illis, obdormivit. Et descendit procella venti in stagnum, et complebantur et periclitabantur.</span> <span class="verse"><a name="24">24</a>Accedentes autem suscitaverunt eum dicentes: " Praeceptor, praeceptor, perimus! ". At ille surgens increpavit ventum et tempestatem aquae, et cessaverunt, et facta est tranquillitas.</span> <span class="verse"><a name="25">25</a>Dixit autem illis: " Ubi est fides vestra? ". Qui timentes mirati sunt dicentes ad invicem: " Quis putas hic est, quia et ventis imperat et aquae, et oboediunt ei? ".</span> <span class="verse"><a name="26">26</a>Enavigaverunt autem ad regionem Gergesenorum, quae est contra Galilaeam.</span> <span class="verse"><a name="27">27</a>Et cum egressus esset ad terram, occurrit illi vir quidam de civitate, qui habebat daemonia et iam tempore multo vestimento non induebatur neque in domo manebat sed in monumentis.</span> <span class="verse"><a name="28">28</a>Is ut vidit Iesum, exclamans procidit ante illum et voce magna dixit: " Quid mihi et tibi est, Iesu, Fili Dei Altissimi? Obsecro te, ne me torqueas ".</span> <span class="verse"><a name="29">29</a>Praecipiebat enim spiritui immundo, ut exiret ab homine. Multis enim temporibus arripiebat illum, vinciebatur catenis et compedibus custoditus; et ruptis vinculis, agebatur a daemonio in deserta.</span> <span class="verse"><a name="30">30</a>Interrogavit autem illum Iesus dicens: " Quod tibi nomen est? ". At ille dixit: " Legio ", quia intraverunt daemonia multa in eum.</span> <span class="verse"><a name="31">31</a>Et rogabant eum, ne imperaret illis, ut in abyssum irent.</span> <span class="verse"><a name="32">32</a>Erat autem ibi grex porcorum multorum pascentium in monte; et rogaverunt eum, ut permitteret eis in illos ingredi. Et permisit illis.</span> <span class="verse"><a name="33">33</a>Exierunt ergo daemonia ab homine et intraverunt in porcos, et impetu abiit grex per praeceps in stagnum et suffocatus est.</span> <span class="verse"><a name="34">34</a>Quod ut viderunt factum, qui pascebant, fugerunt et nuntiaverunt in civitatem et in villas.</span> <span class="verse"><a name="35">35</a>Exierunt autem videre, quod factum est, et venerunt ad Iesum et invenerunt hominem sedentem, a quo daemonia exierant, vestitum ac sana mente ad pedes Iesu et timuerunt.</span> <span class="verse"><a name="36">36</a>Nuntiaverunt autem illis hi, qui viderant, quomodo sanus factus esset, qui a daemonio vexabatur.</span> <span class="verse"><a name="37">37</a>Et rogaverunt illum omnis multitudo regionis Gergesenorum, ut discederet ab ipsis, quia timore magno tenebantur. Ipse autem ascendens navem reversus est.</span> <span class="verse"><a name="38">38</a>Et rogabat illum vir, a quo daemonia exierant, ut cum eo esset. Dimisit autem eum dicens:</span> <span class="verse"><a name="39">39</a>" Redi domum tuam et narra quanta tibi fecit Deus ". Et abiit per universam civitatem praedicans quanta illi fecisset Iesus.</span> <span class="verse"><a name="40">40</a>Cum autem rediret Iesus, excepit illum turba; erant enim omnes exspectantes eum.</span> <span class="verse"><a name="41">41</a>Et ecce venit vir, cui nomen Iairus, et ipse princeps synagogae erat, et cecidit ad pedes Iesu rogans eum, ut intraret in domum eius,</span> <span class="verse"><a name="42">42</a>quia filia unica erat illi fere annorum duodecim, et haec moriebatur. Et dum iret, a turbis comprimebatur.</span> <span class="verse"><a name="43">43</a>Et mulier quaedam erat in fluxu sanguinis ab annis duodecim, quae in medicos erogaverat omnem substantiam suam nec ab ullo potuit curari;</span> <span class="verse"><a name="44">44</a>accessit retro et tetigit fimbriam vestimenti eius, et confestim stetit fluxus sanguinis eius.</span> <span class="verse"><a name="45">45</a>Et ait Iesus: " Quis est, qui me tetigit? ". Negantibus autem omnibus, dixit Petrus: " Praeceptor, turbae te comprimunt et affligunt ".</span> <span class="verse"><a name="46">46</a>At dixit Iesus: " Tetigit me aliquis; nam et ego novi virtutem de me exisse ".</span> <span class="verse"><a name="47">47</a>Videns autem mulier quia non latuit, tremens venit et procidit ante eum et ob quam causam tetigerit eum indicavit coram omni populo et quemadmodum confestim sanata sit.</span> <span class="verse"><a name="48">48</a>At ipse dixit illi: " Filia, fides tua te salvam fecit. Vade in pace ".</span> <span class="verse"><a name="49">49</a>Adhuc illo loquente, venit quidam e domo principis synagogae dicens: " Mortua est filia tua; noli amplius vexare magistrum ".</span> <span class="verse"><a name="50">50</a>Iesus autem, audito hoc verbo, respondit ei: " Noli timere; crede tantum, et salva erit ".</span> <span class="verse"><a name="51">51</a>Et cum venisset domum, non permisit intrare secum quemquam nisi Petrum et Ioannem et Iacobum et patrem puellae et matrem.</span> <span class="verse"><a name="52">52</a>Flebant autem omnes et plangebant illam. At ille dixit: " Nolite flere; non est enim mortua, sed dormit ".</span> <span class="verse"><a name="53">53</a>Et deridebant eum scientes quia mortua esset.</span> <span class="verse"><a name="54">54</a>Ipse autem tenens manum eius clamavit dicens: " Puella, surge! ".</span> <span class="verse"><a name="55">55</a>Et reversus est spiritus eius, et surrexit continuo; et iussit illi dari manducare.</span> <span class="verse"><a name="56">56</a>Et stupuerunt parentes eius, quibus praecepit, ne alicui dicerent, quod factum erat.</span> </p></div</div></div></body></html>