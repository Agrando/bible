<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 16</strong></div><p><span class="verse"><a name="1">1</a>Dicebat autem et ad disci pulos: " Homo quidam erat dives, qui habebat vilicum, et hic diffamatus est apud illum quasi dissipasset bona ipsius.</span> <span class="verse"><a name="2">2</a>Et vocavit illum et ait illi: "Quid hoc audio de te? Redde rationem vilicationis tuae; iam enim non poteris vilicare".</span> <span class="verse"><a name="3">3</a>Ait autem vilicus intra se: "Quid faciam, quia dominus meus aufert a me vilicationem? Fodere non valeo, mendicare erubesco.</span> <span class="verse"><a name="4">4</a>Scio quid faciam, ut, cum amotus fuero a vilicatione, recipiant me in domos suas".</span> <span class="verse"><a name="5">5</a>Convocatis itaque singulis debitoribus domini sui, dicebat primo: Quantum debes domino meo?".</span> <span class="verse"><a name="6">6</a>At ille dixit: "Centum cados olei". Dixitque illi: "Accipe cautionem tuam et sede cito, scribe quinquaginta".</span> <span class="verse"><a name="7">7</a>Deinde alii dixit: "Tu vero quantum debes?". Qui ait: "Centum coros tritici". Ait illi: "Accipe litteras tuas et scribe octoginta".</span> <span class="verse"><a name="8">8</a>Et laudavit dominus vilicum iniquitatis, quia prudenter fecisset, quia filii huius saeculi prudentiores filiis lucis in generatione sua sunt.</span> <span class="verse"><a name="9">9</a>Et ego vobis dico: Facite vobis amicos de mammona iniquitatis, ut, cum defecerit, recipiant vos in aeterna tabernacula.</span> <span class="verse"><a name="10">10</a>Qui fidelis est in minimo, et in maiori fidelis est; et, qui in modico iniquus est, et in maiori iniquus est.</span> <span class="verse"><a name="11">11</a>Si ergo in iniquo mammona fideles non fuistis, quod verum est, quis credet vobis?</span> <span class="verse"><a name="12">12</a>Et si in alieno fideles non fuistis, quod vestrum est, quis dabit vobis?</span> <span class="verse"><a name="13">13</a>Nemo servus potest duobus dominis servire: aut enim unum odiet et alterum diliget, aut uni adhaerebit et alterum contemnet. Non potestis Deo servire et mammonae ".</span> <span class="verse"><a name="14">14</a>Audiebant autem omnia haec pharisaei, qui erant avari, et deridebant illum.</span> <span class="verse"><a name="15">15</a>Et ait illis: " Vos estis, qui iustificatis vos coram hominibus; Deus autem novit corda vestra, quia, quod hominibus altum est, abominatio est ante Deum.</span> <span class="verse"><a name="16">16</a>Lex et Prophetae usque ad Ioannem; ex tunc regnum Dei evangelizatur, et omnis in illud vim facit.</span> <span class="verse"><a name="17">17</a>Facilius est autem caelum et terram praeterire, quam de Lege unum apicem cadere.</span> <span class="verse"><a name="18">18</a>Omnis, qui dimittit uxorem suam et ducit alteram, moechatur; et, qui dimissam a viro ducit, moechatur.</span> <span class="verse"><a name="19">19</a>Homo quidam erat dives et induebatur purpura et bysso et epulabatur cotidie splendide.</span> <span class="verse"><a name="20">20</a>Quidam autem pauper nomine Lazarus iacebat ad ianuam eius ulceribus plenus</span> <span class="verse"><a name="21">21</a>et cupiens saturari de his, quae cadebant de mensa divitis; sed et canes veniebant et lingebant ulcera eius.</span> <span class="verse"><a name="22">22</a>Factum est autem ut moreretur pauper et portaretur ab angelis in sinum Abrahae; mortuus est autem et dives et sepultus est.</span> <span class="verse"><a name="23">23</a>Et in inferno elevans oculos suos, cum esset in tormentis, videbat Abraham a longe et Lazarum in sinu eius.</span> <span class="verse"><a name="24">24</a>Et ipse clamans dixit: "Pater Abraham, miserere mei et mitte Lazarum, ut intingat extremum digiti sui in aquam, ut refrigeret linguam meam, quia crucior in hac flamma".</span> <span class="verse"><a name="25">25</a>At dixit Abraham: "Fili, recordare quia recepisti bona tua in vita tua, et Lazarus similiter mala; nunc autem hic consolatur, tu vero cruciaris.</span> <span class="verse"><a name="26">26</a>Et in his omnibus inter nos et vos chaos magnum firmatum est, ut hi, qui volunt hinc transire ad vos, non possint, neque inde ad nos transmeare".</span> <span class="verse"><a name="27">27</a>Et ait: "Rogo ergo te, Pater, ut mittas eum in domum patris mei</span> <span class="verse"><a name="28">28</a>- habeo enim quinque fratres - ut testetur illis, ne et ipsi veniant in locum hunc tormentorum".</span> <span class="verse"><a name="29">29</a>Ait autem Abraham: "Habent Moysen et Prophetas; audiant illos".</span> <span class="verse"><a name="30">30</a>At ille dixit: "Non, pater Abraham, sed si quis ex mortuis ierit ad eos, paenitentiam agent".</span> <span class="verse"><a name="31">31</a>Ait autem illi: "Si Moysen et Prophetas non audiunt, neque si quis ex mortuis resurrexerit, credent" ".</span> </p></div</div></div></body></html>