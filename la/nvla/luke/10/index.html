<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 10</strong></div><p><span class="verse"><a name="1">1</a>Post haec autem designavit Dominus alios septuaginta duos et misit illos binos ante faciem suam in omnem civitatem et locum, quo erat ipse venturus.</span> <span class="verse"><a name="2">2</a>Et dicebat illis: " Messis quidem multa, operarii autem pauci; rogate ergo Dominum messis, ut mittat operarios in messem suam.</span> <span class="verse"><a name="3">3</a>Ite; ecce ego mitto vos sicut agnos inter lupos.</span> <span class="verse"><a name="4">4</a>Nolite portare sacculum neque peram neque calceamenta et neminem per viam salutaveritis.</span> <span class="verse"><a name="5">5</a>In quamcumque domum intraveritis, primum dicite: "Pax huic domui".</span> <span class="verse"><a name="6">6</a>Et si ibi fuerit filius pacis, requiescet super illam pax vestra; sin autem, ad vos revertetur.</span> <span class="verse"><a name="7">7</a>In eadem autem domo manete edentes et bibentes, quae apud illos sunt: dignus enim est operarius mercede sua. Nolite transire de domo in domum.</span> <span class="verse"><a name="8">8</a>Et in quamcumque civitatem intraveritis, et susceperint vos, manducate, quae apponuntur vobis,</span> <span class="verse"><a name="9">9</a>et curate infirmos, qui in illa sunt, et dicite illis: "Appropinquavit in vos regnum Dei".</span> <span class="verse"><a name="10">10</a>In quamcumque civitatem intraveritis, et non receperint vos, exeuntes in plateas eius dicite:</span> <span class="verse"><a name="11">11</a>"Etiam pulverem, qui adhaesit nobis ad pedes de civitate vestra, extergimus in vos; tamen hoc scitote, quia appropinquavit regnum Dei".</span> <span class="verse"><a name="12">12</a>Dico vobis quia Sodomis in die illa remissius erit quam illi civitati.</span> <span class="verse"><a name="13">13</a>Vae tibi, Chorazin! Vae tibi, Bethsaida! Quia si in Tyro et Sidone factae fuissent virtutes, quae in vobis factae sunt, olim in cilicio et cinere sedentes paeniterent.</span> <span class="verse"><a name="14">14</a>Verumtamen Tyro et Sidoni remissius erit in iudicio quam vobis.</span> <span class="verse"><a name="15">15</a>Et tu, Capharnaum, numquid usque in caelum exaltaberis? Usque ad infernum demergeris!</span> <span class="verse"><a name="16">16</a>Qui vos audit, me audit; et, qui vos spernit, me spernit; qui autem me spernit, spernit eum, qui me misit ".</span> <span class="verse"><a name="17">17</a>Reversi sunt autem septuaginta duo cum gaudio dicentes: " Domine, etiam daemonia subiciuntur nobis in nomine tuo! ".</span> <span class="verse"><a name="18">18</a>Et ait illis: " Videbam Satanam sicut fulgur de caelo cadentem.</span> <span class="verse"><a name="19">19</a>Ecce dedi vobis potestatem calcandi supra serpentes et scorpiones et supra omnem virtutem inimici; et nihil vobis nocebit.</span> <span class="verse"><a name="20">20</a>Verumtamen in hoc nolite gaudere, quia spiritus vobis subiciuntur; gaudete autem quod nomina vestra scripta sunt in caelis ".</span> <span class="verse"><a name="21">21</a>In ipsa hora exsultavit Spiritu Sancto et dixit: " Confiteor tibi, Pater, Domine caeli et terrae, quod abscondisti haec a sapientibus et prudentibus et revelasti ea parvulis; etiam, Pater, quia sic placuit ante te.</span> <span class="verse"><a name="22">22</a>Omnia mihi tradita sunt a Patre meo; et nemo scit qui sit Filius, nisi Pater, et qui sit Pater, nisi Filius et cui voluerit Filius revelare ".</span> <span class="verse"><a name="23">23</a>Et conversus ad discipulos seorsum dixit: " Beati oculi, qui vident, quae videtis.</span> <span class="verse"><a name="24">24</a>Dico enim vobis: Multi prophetae et reges voluerunt videre, quae vos videtis, et non viderunt, et audire, quae auditis, et non audierunt ".</span> <span class="verse"><a name="25">25</a>Et ecce quidam legis peritus surrexit tentans illum dicens: " Magister, quid faciendo vitam aeternam possidebo? ".</span> <span class="verse"><a name="26">26</a>At ille dixit ad eum: " In Lege quid scriptum est? Quomodo legis? ".</span> <span class="verse"><a name="27">27</a>Ille autem respondens dixit: " Diliges Dominum Deum tuum ex toto corde tuo et ex tota anima tua et ex omnibus viribus tuis et ex omni mente tua et proximum tuum sicut teipsum ".</span> <span class="verse"><a name="28">28</a>Dixitque illi: " Recte respondisti; hoc fac et vives ".</span> <span class="verse"><a name="29">29</a>Ille autem, volens iustificare seipsum, dixit ad Iesum: " Et quis est meus proximus? ".</span> <span class="verse"><a name="30">30</a>Suscipiens autem Iesus dixit: " Homo quidam descendebat ab Ierusalem in Iericho et incidit in latrones, qui etiam despoliaverunt eum et, plagis impositis, abierunt, semivivo relicto.</span> <span class="verse"><a name="31">31</a>Accidit autem, ut sacerdos quidam descenderet eadem via et, viso illo, praeterivit;</span> <span class="verse"><a name="32">32</a>similiter et Levita, cum esset secus locum et videret eum, pertransiit.</span> <span class="verse"><a name="33">33</a>Samaritanus autem quidam iter faciens, venit secus eum et videns eum misericordia motus est,</span> <span class="verse"><a name="34">34</a>et appropians alligavit vulnera eius infundens oleum et vinum; et imponens illum in iumentum suum duxit in stabulum et curam eius egit.</span> <span class="verse"><a name="35">35</a>Et altera die protulit duos denarios et dedit stabulario et ait: "Curam illius habe, et, quodcumque supererogaveris, ego, cum rediero, reddam tibi".</span> <span class="verse"><a name="36">36</a>Quis horum trium videtur tibi proximus fuisse illi, qui incidit in latrones? ".</span> <span class="verse"><a name="37">37</a>At ille dixit: " Qui fecit misericordiam in illum ". Et ait illi Iesus:  Vade et tu fac similiter ".</span> <span class="verse"><a name="38">38</a>Cum autem irent, ipse intravit in quoddam castellum, et mulier quaedam Martha nomine excepit illum.</span> <span class="verse"><a name="39">39</a>Et huic erat soror nomine Maria, quae etiam sedens secus pedes Domini audiebat verbum illius.</span> <span class="verse"><a name="40">40</a>Martha autem satagebat circa frequens ministerium; quae stetit et ait:  Domine, non est tibi curae quod soror mea reliquit me solam ministrare? Dic ergo illi, ut me adiuvet ".</span> <span class="verse"><a name="41">41</a>Et respondens dixit illi Dominus: " Martha, Martha, sollicita es et turbaris erga plurima,</span> <span class="verse"><a name="42">42</a>porro unum est necessarium; Maria enim optimam partem elegit, quae non auferetur ab ea ".</span> </p></div</div></div></body></html>