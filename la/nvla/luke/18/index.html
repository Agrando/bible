<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 18</strong></div><p><span class="verse"><a name="1">1</a>Dicebat autem parabolam ad illos, quoniam oportet semper orare et non deficere,</span> <span class="verse"><a name="2">2</a>dicens: " Iudex quidam erat in quadam civitate, qui Deum non timebat et hominem non reverebatur.</span> <span class="verse"><a name="3">3</a>Vidua autem erat in civitate illa et veniebat ad eum dicens: "Vindica me de adversario meo".</span> <span class="verse"><a name="4">4</a>Et nolebat per multum tempus; post haec autem dixit intra se: "Etsi Deum non timeo nec hominem revereor,</span> <span class="verse"><a name="5">5</a>tamen quia molesta est mihi haec vidua, vindicabo illam, ne in novissimo veniens suggillet me" ".</span> <span class="verse"><a name="6">6</a>Ait autem Dominus: " Audite quid iudex iniquitatis dicit;</span> <span class="verse"><a name="7">7</a>Deus autem non faciet vindictam electorum suorum clamantium ad se die ac nocte, et patientiam habebit in illis?</span> <span class="verse"><a name="8">8</a>Dico vobis: Cito faciet vindictam illorum. Verumtamen Filius hominis veniens, putas, inveniet fidem in terra? ".</span> <span class="verse"><a name="9">9</a>Dixit autem et ad quosdam, qui in se confidebant tamquam iusti et aspernabantur ceteros, parabolam istam:</span> <span class="verse"><a name="10">10</a>" Duo homines ascenderunt in templum, ut orarent: unus pharisaeus et alter publicanus.</span> <span class="verse"><a name="11">11</a>Pharisaeus stans haec apud se orabat: "Deus, gratias ago tibi, quia non sum sicut ceteri hominum, raptores, iniusti, adulteri, velut etiam hic publicanus;</span> <span class="verse"><a name="12">12</a>ieiuno bis in sabbato, decimas do omnium, quae possideo".</span> <span class="verse"><a name="13">13</a>Et publicanus a longe stans nolebat nec oculos ad caelum levare, sed percutiebat pectus suum dicens: "Deus, propitius esto mihi peccatori".</span> <span class="verse"><a name="14">14</a>Dico vobis: Descendit hic iustificatus in domum suam ab illo. Quia omnis, qui se exaltat, humiliabitur; et, qui se humiliat, exaltabitur ".</span> <span class="verse"><a name="15">15</a>Afferebant autem ad illum et infantes, ut eos tangeret; quod cum viderent, discipuli increpabant illos.</span> <span class="verse"><a name="16">16</a>Iesus autem convocans illos dixit: " Sinite pueros venire ad me et nolite eos vetare; talium est enim regnum Dei.</span> <span class="verse"><a name="17">17</a>Amen dico vobis: Quicumque non acceperit regnum Dei sicut puer, non intrabit in illud ".</span> <span class="verse"><a name="18">18</a>Et interrogavit eum quidam princeps dicens: " Magister bone, quid faciens vitam aeternam possidebo? ".</span> <span class="verse"><a name="19">19</a>Dixit autem ei Iesus: " Quid me dicis bonum? Nemo bonus nisi solus Deus.</span> <span class="verse"><a name="20">20</a>Mandata nosti: non moechaberis, non occides, non furtum facies, non falsum testimonium dices, honora patrem tuum et matrem ".</span> <span class="verse"><a name="21">21</a>Qui ait: " Haec omnia custodivi a iuventute ".</span> <span class="verse"><a name="22">22</a>Quo audito, Iesus ait ei: " Adhuc unum tibi deest: omnia, quaecumque habes, vende et da pauperibus et habebis thesaurum in caelo: et veni, sequere me ".</span> <span class="verse"><a name="23">23</a>His ille auditis, contristatus est, quia dives erat valde.</span> <span class="verse"><a name="24">24</a>Videns autem illum Iesus tristem factum dixit: " Quam difficile, qui pecunias habent, in regnum Dei intrant.</span> <span class="verse"><a name="25">25</a>Facilius est enim camelum per foramen acus transire, quam divitem intrare in regnum Dei ".</span> <span class="verse"><a name="26">26</a>Et dixerunt, qui audiebant: " Et quis potest salvus fieri? ".</span> <span class="verse"><a name="27">27</a>Ait autem illis: " Quae impossibilia sunt apud homi nes, possibilia sunt apud Deum ".</span> <span class="verse"><a name="28">28</a>Ait autem Petrus: " Ecce nos dimisimus nostra et secuti sumus te ".</span> <span class="verse"><a name="29">29</a>Qui dixit eis: " Amen dico vobis: Nemo est, qui reliquit domum aut uxorem aut fratres aut parentes aut filios propter regnum Dei,</span> <span class="verse"><a name="30">30</a>et non recipiat multo plura in hoc tempore et in saeculo venturo vitam aeternam ".</span> <span class="verse"><a name="31">31</a>Assumpsit autem Duodecim et ait illis: " Ecce ascendimus Ierusalem, et consummabuntur omnia, quae scripta sunt per Prophetas de Filio hominis:</span> <span class="verse"><a name="32">32</a>tradetur enim gentibus et illudetur et contumeliis afficietur et conspuetur;</span> <span class="verse"><a name="33">33</a>et, postquam flagellaverint, occident eum, et die tertia resurget ".</span> <span class="verse"><a name="34">34</a>Et ipsi nihil horum intellexerunt; et erat verbum istud absconditum ab eis, et non intellegebant, quae dicebantur.</span> <span class="verse"><a name="35">35</a>Factum est autem, cum appropinquaret Iericho, caecus quidam sedebat secus viam mendicans.</span> <span class="verse"><a name="36">36</a>Et cum audiret turbam praetereuntem, interrogabat quid hoc esset.</span> <span class="verse"><a name="37">37</a>Dixerunt autem ei: " Iesus Nazarenus transit ".</span> <span class="verse"><a name="38">38</a>Et clamavit dicens: " Iesu, fili David, miserere mei! ".</span> <span class="verse"><a name="39">39</a>Et qui praeibant, increpabant eum, ut taceret; ipse vero multo magis clamabat: " Fili David, miserere mei! ".</span> <span class="verse"><a name="40">40</a>Stans autem Iesus iussit illum adduci ad se. Et cum appropinquasset, interrogavit illum:</span> <span class="verse"><a name="41">41</a>" Quid tibi vis faciam? ". At ille dixit: " Domine, ut videam ".</span> <span class="verse"><a name="42">42</a>Et Iesus dixit illi: " Respice! Fides tua te salvum fecit ". 43 Et confestim vidit et sequebatur illum magnificans Deum. Et omnis plebs, ut vidit, dedit laudem Deo.</span> </p></div</div></div></body></html>