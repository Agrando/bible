<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 22</strong></div><p><span class="verse"><a name="1">1</a>Appropinquabat autem dies festus Azymorum, qui dici tur Pascha.</span> <span class="verse"><a name="2">2</a>Et quaerebant principes sacerdotum et scribae quomodo eum interficerent; timebant vero plebem.</span> <span class="verse"><a name="3">3</a>Intravit autem Satanas in Iudam, qui cognominabatur Iscarioth, unum de Duodecim;</span> <span class="verse"><a name="4">4</a>et abiit et locutus est cum principibus sacerdotum et magistratibus, quemadmodum illum traderet eis.</span> <span class="verse"><a name="5">5</a>Et gavisi sunt et pacti sunt pecuniam illi dare.</span> <span class="verse"><a name="6">6</a>Et spopondit et quaerebat opportunitatem, ut eis traderet illum sine turba.</span> <span class="verse"><a name="7">7</a>Venit autem dies Azymorum, in qua necesse erat occidi Pascha.</span> <span class="verse"><a name="8">8</a>Et misit Petrum et Ioannem dicens: " Euntes parate nobis Pascha, ut manducemus ".</span> <span class="verse"><a name="9">9</a>At illi dixerunt ei: "Ubi vis paremus? ".</span> <span class="verse"><a name="10">10</a>Et dixit ad eos: " Ecce, introeuntibus vobis in civitatem, occurret vobis homo amphoram aquae portans; sequimini eum in domum, in quam intrat.</span> <span class="verse"><a name="11">11</a>Et dicetis patri familias domus: "Dicit tibi Magister: Ubi est deversorium, ubi Pascha cum discipulis meis manducem?".</span> <span class="verse"><a name="12">12</a>Ipse vobis ostendet cenaculum magnum stratum; ibi parate ".</span> <span class="verse"><a name="13">13</a>Euntes autem invenerunt, sicut dixit illis, et paraverunt Pascha.</span> <span class="verse"><a name="14">14</a>Et cum facta esset hora, discubuit, et apostoli cum eo.</span> <span class="verse"><a name="15">15</a>Et ait illis: " Desiderio desideravi hoc Pascha manducare vobiscum, antequam patiar.</span> <span class="verse"><a name="16">16</a>Dico enim vobis: Non manducabo illud, donec impleatur in regno Dei ".</span> <span class="verse"><a name="17">17</a>Et accepto calice, gratias egit et dixit: " Accipite hoc et dividite inter vos.</span> <span class="verse"><a name="18">18</a>Dico enim vobis: Non bibam amodo de generatione vitis, donec regnum Dei veniat ".</span> <span class="verse"><a name="19">19</a>Et accepto pane, gratias egit et fregit et dedit eis dicens: " Hoc est corpus meum, quod pro vobis datur. Hoc facite in meam commemorationem ".</span> <span class="verse"><a name="20">20</a>Similiter et calicem, postquam cenavit, dicens: " Hic calix novum testamentum est in sanguine meo, qui pro vobis funditur.</span> <span class="verse"><a name="21">21</a>Verumtamen ecce manus tradentis me mecum est in mensa;</span> <span class="verse"><a name="22">22</a>et quidem Filius hominis, secundum quod definitum est, vadit; verumtamen vae illi homini, per quem traditur! ".</span> <span class="verse"><a name="23">23</a>Et ipsi coeperunt quaerere inter se, quis esset ex eis, qui hoc facturus esset.</span> <span class="verse"><a name="24">24</a>Facta est autem et contentio inter eos, quis eorum videretur esse maior.</span> <span class="verse"><a name="25">25</a>Dixit autem eis: " Reges gentium dominantur eorum; et, qui potestatem habent super eos, benefici vocantur.</span> <span class="verse"><a name="26">26</a>Vos autem non sic, sed qui maior est in vobis, fiat sicut iunior; et, qui praecessor est, sicut ministrator.</span> <span class="verse"><a name="27">27</a>Nam quis maior est: qui recumbit, an qui ministrat? Nonne qui recumbit? Ego autem in medio vestrum sum, sicut qui ministrat.</span> <span class="verse"><a name="28">28</a>Vos autem estis, qui permansistis mecum in tentationibus meis;</span> <span class="verse"><a name="29">29</a>et ego dispono vobis, sicut disposuit mihi Pater meus regnum,</span> <span class="verse"><a name="30">30</a>ut edatis et bibatis super mensam meam in regno meo et sedeatis super thronos iudicantes duodecim tribus Israel.</span> <span class="verse"><a name="31">31</a>Simon, Simon, ecce Satanas expetivit vos, ut cribraret sicut triticum;</span> <span class="verse"><a name="32">32</a>ego autem rogavi pro te, ut non deficiat fides tua. Et tu, aliquando conversus, confirma fratres tuos ".</span> <span class="verse"><a name="33">33</a>Qui dixit ei: " Domine, tecum paratus sum et in carcerem et in mortem ire ".</span> <span class="verse"><a name="34">34</a>Et ille dixit: " Dico tibi, Petre, non cantabit hodie gallus, donec ter abneges nosse me ".</span> <span class="verse"><a name="35">35</a>Et dixit eis: " Quando misi vos sine sacculo et pera et calceamentis, numquid aliquid defuit vobis? ". At illi dixerunt: " Nihil ".</span> <span class="verse"><a name="36">36</a>Dixit ergo eis: " Sed nunc, qui habet sacculum, tollat, similiter et peram; et, qui non habet, vendat tunicam suam et emat gladium.</span> <span class="verse"><a name="37">37</a>Dico enim vobis: Hoc, quod scriptum est, oportet impleri in me, illud: Cum iniustis deputatus est". Etenim ea, quae sunt de me, adimpletionem habent ".</span> <span class="verse"><a name="38">38</a>At illi dixerunt: " Domine, ecce gladii duo hic ". At ille dixit eis: " Satis est ".</span> <span class="verse"><a name="39">39</a>Et egressus ibat secundum consuetudinem in montem Olivarum; secuti sunt autem illum et discipuli.</span> <span class="verse"><a name="40">40</a>Et cum pervenisset ad locum, dixit illis: " Orate, ne intretis in tentationem ".</span> <span class="verse"><a name="41">41</a>Et ipse avulsus est ab eis, quantum iactus est lapidis, et, positis genibus, orabat</span> <span class="verse"><a name="42">42</a>dicens: " Pater, si vis, transfer calicem istum a me; verumtamen non mea voluntas sed tua fiat ".</span> <span class="verse"><a name="43">43</a>Apparuit autem illi angelus de caelo confortans eum. Et factus in agonia prolixius orabat.</span> <span class="verse"><a name="44">44</a>Et factus est sudor eius sicut guttae sanguinis decurrentis in terram.</span> <span class="verse"><a name="45">45</a>Et cum surrexisset ab oratione et venisset ad discipulos, invenit eos dormientes prae tristitia</span> <span class="verse"><a name="46">46</a>et ait illis: " Quid dormitis? Surgite; orate, ne intretis in tentationem ".</span> <span class="verse"><a name="47">47</a>Adhuc eo loquente, ecce turba; et, qui vocabatur Iudas, unus de Duodecim, antecedebat eos et appropinquavit Iesu, ut oscularetur eum.</span> <span class="verse"><a name="48">48</a>Iesus autem dixit ei: " Iuda, osculo Filium hominis tradis? ".</span> <span class="verse"><a name="49">49</a>Videntes autem hi, qui circa ipsum erant, quod futurum erat, dixerunt:  Domine, si percutimus in gladio? ".</span> <span class="verse"><a name="50">50</a>Et percussit unus ex illis servum principis sacerdotum et amputavit auriculam eius dextram.</span> <span class="verse"><a name="51">51</a>Respondens autem Iesus ait: " Sinite usque huc! ". Et cum tetigisset auriculam eius, sanavit eum.</span> <span class="verse"><a name="52">52</a>Dixit autem Iesus ad eos, qui venerant ad se principes sacerdotum et magistratus templi et seniores: " Quasi ad latronem existis cum gladiis et fustibus?</span> <span class="verse"><a name="53">53</a>Cum cotidie vobiscum fuerim in templo, non extendistis manus in me; sed haec est hora vestra et potestas tenebrarum ".</span> <span class="verse"><a name="54">54</a>Comprehendentes autem eum, duxerunt et introduxerunt in domum principis sacerdotum. Petrus vero sequebatur a longe.</span> <span class="verse"><a name="55">55</a>Accenso autem igni in medio atrio et circumsedentibus illis, sedebat Petrus in medio eorum.</span> <span class="verse"><a name="56">56</a>Quem cum vidisset ancilla quaedam sedentem ad lumen et eum fuisset intuita, dixit:</span> <span class="verse"><a name="57">57</a>" Et hic cum illo erat! ". At ille negavit eum dicens:</span> <span class="verse"><a name="58">58</a>" Mulier, non novi illum! ". Et post pusillum alius videns eum dixit: " Et tu de illis es! ". Petrus vero ait: " O homo, non sum! ".</span> <span class="verse"><a name="59">59</a>Et intervallo facto quasi horae unius, alius quidam affirmabat dicens:  Vere et hic cum illo erat, nam et Galilaeus est! ".</span> <span class="verse"><a name="60">60</a>Et ait Petrus: " Homo, nescio quid dicis! ". Et continuo adhuc illo loquente cantavit gallus.</span> <span class="verse"><a name="61">61</a>Et conversus Dominus respexit Petrum; et recordatus est Petrus verbi Domini, sicut dixit ei: " Priusquam gallus cantet hodie, ter me negabis ".</span> <span class="verse"><a name="62">62</a>Et egressus foras flevit amare.</span> <span class="verse"><a name="63">63</a>Et viri, qui tenebant illum, illudebant ei caedentes;</span> <span class="verse"><a name="64">64</a>et velaverunt eum et interrogabant eum dicentes: " Prophetiza: Quis est, qui te percussit? ".</span> <span class="verse"><a name="65">65</a>Et alia multa blasphemantes dicebant in eum.</span> <span class="verse"><a name="66">66</a>Et ut factus est dies, convenerunt seniores plebis et principes sacerdotum et scribae et duxerunt illum in concilium suum</span> <span class="verse"><a name="67">67</a>dicentes: " Si tu es Christus, dic nobis ". Et ait illis: " Si vobis dixero, non credetis;</span> <span class="verse"><a name="68">68</a>si autem interrogavero, non respondebitis mihi.</span> <span class="verse"><a name="69">69</a>Ex hoc autem erit Filius hominis sedens a dextris virtutis Dei ".</span> <span class="verse"><a name="70">70</a>Dixerunt autem omnes: " Tu ergo es Filius Dei? ". Qui ait ad illos: " Vos dicitis quia ego sum ".</span> <span class="verse"><a name="71">71</a>At illi dixerunt: " Quid adhuc desideramus testimonium? Ipsi enim audivimus de ore eius! ".</span> </p></div</div></div></body></html>