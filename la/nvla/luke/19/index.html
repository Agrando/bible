<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/luke">Luke</a> &gt <strong>Chapter 19</strong></div><p><span class="verse"><a name="1">1</a>Et ingressus perambulabat Iericho.</span> <span class="verse"><a name="2">2</a>Et ecce vir nomine Zacchaeus, et hic erat princeps publicanorum et ipse dives.</span> <span class="verse"><a name="3">3</a>Et quaerebat videre Iesum, quis esset, et non poterat prae turba, quia statura pusillus erat.</span> <span class="verse"><a name="4">4</a>Et praecurrens ascendit in arborem sycomorum, ut videret illum, quia inde erat transiturus.</span> <span class="verse"><a name="5">5</a>Et cum venisset ad locum, suspiciens Iesus dixit ad eum: " Zacchaee, festinans descende, nam hodie in domo tua oportet me manere ".</span> <span class="verse"><a name="6">6</a>Et festinans descendit et excepit illum gaudens.</span> <span class="verse"><a name="7">7</a>Et cum viderent, omnes murmurabant dicentes: " Ad hominem peccatorem divertit! ".</span> <span class="verse"><a name="8">8</a>Stans autem Zacchaeus dixit ad Dominum: " Ecce dimidium bonorum meorum, Domine, do pauperibus et, si quid aliquem defraudavi, reddo quadruplum ".</span> <span class="verse"><a name="9">9</a>Ait autem Iesus ad eum: " Hodie salus domui huic facta est, eo quod et ipse filius sit Abrahae;</span> <span class="verse"><a name="10">10</a>venit enim Filius hominis quaerere et salvum facere, quod perierat ".</span> <span class="verse"><a name="11">11</a>Haec autem illis audientibus, adiciens dixit parabolam, eo quod esset prope Ierusalem, et illi existimarent quod confestim regnum Dei manifestaretur.</span> <span class="verse"><a name="12">12</a>Dixit ergo: " Homo quidam nobilis abiit in regionem longinquam accipere sibi regnum et reverti.</span> <span class="verse"><a name="13">13</a>Vocatis autem decem servis suis, dedit illis decem minas et ait ad illos: "Negotiamini, dum venio".</span> <span class="verse"><a name="14">14</a>Cives autem eius oderant illum et miserunt legationem post illum dicentes: "Nolumus hunc regnare super nos!".</span> <span class="verse"><a name="15">15</a>Et factum est ut rediret, accepto regno, et iussit ad se vocari servos illos, quibus dedit pecuniam, ut sciret quantum negotiati essent.</span> <span class="verse"><a name="16">16</a>Venit autem primus dicens: "Domine, mina tua decem minas acquisivit".</span> <span class="verse"><a name="17">17</a>Et ait illi: "Euge, bone serve; quia in modico fidelis fuisti, esto potestatem habens supra decem civitates".</span> <span class="verse"><a name="18">18</a>Et alter venit dicens: "Mina tua, domine, fecit quinque minas".</span> <span class="verse"><a name="19">19</a>Et huic ait: "Et tu esto supra quinque civitates".</span> <span class="verse"><a name="20">20</a>Et alter venit dicens: "Domine, ecce mina tua, quam habui repositam in sudario;</span> <span class="verse"><a name="21">21</a>timui enim te, quia homo austerus es: tollis, quod non posuisti, et metis, quod non seminasti".</span> <span class="verse"><a name="22">22</a>Dicit ei: "De ore tuo te iudico, serve nequam! Sciebas quod ego austerus homo sum, tollens quod non posui et metens quod non seminavi?</span> <span class="verse"><a name="23">23</a>Et quare non dedisti pecuniam meam ad mensam? Et ego veniens cum usuris utique exegissem illud".</span> <span class="verse"><a name="24">24</a>Et adstantibus dixit: "Auferte ab illo minam et date illi, qui decem minas habet".</span> <span class="verse"><a name="25">25</a>Et dixerunt ei: "Domine, habet decem minas!".</span> <span class="verse"><a name="26">26</a>Dico vobis: "Omni habenti dabitur; ab eo autem, qui non habet, et, quod habet, auferetur.</span> <span class="verse"><a name="27">27</a>Verumtamen inimicos meos illos, qui noluerunt me regnare super se, adducite huc et interficite ante me! ".</span> <span class="verse"><a name="28">28</a>Et his dictis, praecedebat ascendens Hierosolymam.</span> <span class="verse"><a name="29">29</a>Et factum est, cum appropinquasset ad Bethfage et Bethaniam, ad montem, qui vocatur Oliveti, misit duos discipulos</span> <span class="verse"><a name="30">30</a>dicens: " Ite in castellum, quod contra est, in quod introeuntes invenietis pullum asinae alligatum, cui nemo umquam hominum sedit; solvite illum et adducite.</span> <span class="verse"><a name="31">31</a>Et si quis vos interrogaverit: "Quare solvitis?", sic dicetis: "Dominus eum necessarium habet" ".</span> <span class="verse"><a name="32">32</a>Abierunt autem, qui missi erant, et invenerunt, sicut dixit illis.</span> <span class="verse"><a name="33">33</a>Solventibus autem illis pullum, dixerunt domini eius ad illos: " Quid solvitis pullum? ".</span> <span class="verse"><a name="34">34</a>At illi dixerunt: " Dominus eum necessarium habet ".</span> <span class="verse"><a name="35">35</a>Et duxerunt illum ad Iesum; et iactantes vestimenta sua supra pullum, imposuerunt Iesum.</span> <span class="verse"><a name="36">36</a>Eunte autem illo, substernebant vestimenta sua in via.</span> <span class="verse"><a name="37">37</a>Et cum appropinquaret iam ad descensum montis Oliveti, coeperunt omnis multitudo discipulorum gaudentes laudare Deum voce magna super omnibus, quas viderant, virtutibus</span> <span class="verse"><a name="38">38</a>dicentes: Benedictus, qui venit rex in nomine Domini!Pax in caelo, et gloria in excelsis! ".</span> <span class="verse"><a name="39">39</a>Et quidam pharisaeorum de turbis dixerunt ad illum: " Magister, increpa discipulos tuos! ".</span> <span class="verse"><a name="40">40</a>Et respondens dixit: " Dico vobis: Si hi tacuerint, lapides clamabunt! .</span> <span class="verse"><a name="41">41</a>Et ut appropinquavit, videns civitatem flevit super illam</span> <span class="verse"><a name="42">42</a>dicens: " Si cognovisses et tu in hac die, quae ad pacem tibi! Nunc autem abscondita sunt ab oculis tuis.</span> <span class="verse"><a name="43">43</a>Quia venient dies in te, et circumdabunt te inimici tui vallo et obsidebunt te et coangustabunt te undique</span> <span class="verse"><a name="44">44</a>et ad terram prosternent te et filios tuos, qui in te sunt, et non relinquent in te lapidem super lapidem, eo quod non cognoveris tempus visitationis tuae ".</span> <span class="verse"><a name="45">45</a>Et ingressus in templum, coepit eicere vendentes</span> <span class="verse"><a name="46">46</a>dicens illis: " Scriptum est: "Et erit domus mea domus orationis". Vos autem fecistis illam speluncam latronum ".</span> <span class="verse"><a name="47">47</a>Et erat docens cotidie in templo. Principes autem sacerdotum et scribae et principes plebis quaerebant illum perdere</span> <span class="verse"><a name="48">48</a>et non inveniebant quid facerent; omnis enim populus suspensus erat audiens illum.</span> </p></div</div></div></body></html>