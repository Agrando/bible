<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/jas/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/jas">James</a> &gt <strong>Chapter 1</strong></div><p><span class="verse"><a name="1">1</a>Iacobus, Dei et Domini Iesu Christi servus, duodecim tribu bus, quae sunt in dispersione, salutem.</span> <span class="verse"><a name="2">2</a>Omne gaudium existimate, fratres mei, cum in tentationibus variis incideritis,</span> <span class="verse"><a name="3">3</a>scientes quod probatio fidei vestrae patientiam operatur;</span> <span class="verse"><a name="4">4</a>patientia autem opus perfectum habeat, ut sitis perfecti et integri, in nullo deficientes.</span> <span class="verse"><a name="5">5</a>Si quis autem vestrum indiget sapientia, postulet a Deo, qui dat omnibus affluenter et non improperat, et dabitur ei.</span> <span class="verse"><a name="6">6</a>Postulet autem in fide nihil haesitans; qui enim haesitat, similis est fluctui maris, qui a vento movetur et circumfertur.</span> <span class="verse"><a name="7">7</a>Non ergo aestimet homo ille quod accipiat aliquid a Domino,</span> <span class="verse"><a name="8">8</a>vir duplex animo, inconstans in omnibus viis suis.</span> <span class="verse"><a name="9">9</a>Glorietur autem frater humilis in exaltatione sua,</span> <span class="verse"><a name="10">10</a>dives autem in humilitate sua, quoniam sicut flos feni transibit.</span> <span class="verse"><a name="11">11</a>Exortus est enim sol cum ardore et arefecit fenum, et flos eius decidit, et decor vultus eius deperiit; ita et dives in itineribus suis marcescet.</span> <span class="verse"><a name="12">12</a>Beatus vir, qui suffert tentationem, quia, cum probatus fuerit, accipiet coronam vitae, quam repromisit Deus diligentibus se.</span> <span class="verse"><a name="13">13</a>Nemo, cum tentatur, dicat: " A Deo tentor "; Deus enim non tentatur malis, ipse autem neminem tentat.</span> <span class="verse"><a name="14">14</a>Unusquisque vero tentatur a concupiscentia sua abstractus et illectus;</span> <span class="verse"><a name="15">15</a>dein concupiscentia, cum conceperit, parit peccatum; peccatum vero, cum consummatum fuerit, generat mortem.</span> <span class="verse"><a name="16">16</a>Nolite errare, fratres mei dilectissimi.</span> <span class="verse"><a name="17">17</a>Omne datum optimum et omne donum perfectum de sursum est, descendens a Patre luminum, apud quem non est transmutatio nec vicissitudinis obumbratio.</span> <span class="verse"><a name="18">18</a>Voluntarie genuit nos verbo veritatis, ut simus primitiae quaedam creaturae eius.</span> <span class="verse"><a name="19">19</a>Scitis, fratres mei dilecti. Sit autem omnis homo velox ad audiendum, tardus autem ad loquendum et tardus ad iram;</span> <span class="verse"><a name="20">20</a>ira enim viri iustitiam Dei non operatur.</span> <span class="verse"><a name="21">21</a>Propter quod abicientes omnem immunditiam et abundantiam malitiae, in mansuetudine suscipite insitum verbum, quod potest salvare animas vestras.</span> <span class="verse"><a name="22">22</a>Estote autem factores verbi et non auditores tantum fallentes vosmetipsos.</span> <span class="verse"><a name="23">23</a>Quia si quis auditor est verbi et non factor, hic comparabitur viro consideranti vultum nativitatis suae in speculo;</span> <span class="verse"><a name="24">24</a>consideravit enim se et abiit, et statim oblitus est qualis fuerit.</span> <span class="verse"><a name="25">25</a>Qui autem perspexerit in lege perfecta libertatis et permanserit, non auditor obliviosus factus sed factor operis, hic beatus in facto suo erit.</span> <span class="verse"><a name="26">26</a>Si quis putat se religiosum esse, non freno circumducens linguam suam sed seducens cor suum, huius vana est religio.</span> <span class="verse"><a name="27">27</a>Religio munda et immaculata apud Deum et Patrem haec est: visitare pupillos et viduas in tribulatione eorum, immaculatum se custodire ab hoc saeculo.</span> </p></div</div></div></body></html>