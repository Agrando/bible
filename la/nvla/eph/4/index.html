<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/eph/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/eph">Ephesians</a> &gt <strong>Chapter 4</strong></div><p><span class="verse"><a name="1">1</a>Obsecro itaque vos ego, vinctus in Domino, ut digne ambuletis vocatione, qua vocati estis,</span> <span class="verse"><a name="2">2</a>cum omni humilitate et mansuetudine, cum longanimitate, supportantes invicem in caritate,</span> <span class="verse"><a name="3">3</a>solliciti servare unitatem spiritus in vinculo pacis;</span> <span class="verse"><a name="4">4</a>unum corpus et unus Spiritus, sicut et vocati estis in una spe vocationis vestrae;</span> <span class="verse"><a name="5">5</a>unus Dominus, una fides, unum baptisma;</span> <span class="verse"><a name="6">6</a>unus Deus et Pater omnium, qui super omnes et per omnia et in omnibus.</span> <span class="verse"><a name="7">7</a>Unicuique autem nostrum data est gratia secundum mensuram donationis Christi.</span> <span class="verse"><a name="8">8</a>Propter quod dicit: Ascendens in altum captivam duxit captivitatem,dedit dona hominibus ".</span> <span class="verse"><a name="9">9</a>Illud autem " ascendit " quid est, nisi quia et descendit in inferiores partes terrae?</span> <span class="verse"><a name="10">10</a>Qui descendit, ipse est et qui ascendit super omnes caelos, ut impleret omnia.</span> <span class="verse"><a name="11">11</a>Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores</span> <span class="verse"><a name="12">12</a>ad instructionem sanctorum in opus ministerii, in aedificationem corporis Christi,</span> <span class="verse"><a name="13">13</a>donec occurramus omnes in unitatem fidei et agnitionis Filii Dei, in virum perfectum, in mensuram aetatis plenitudinis Christi,</span> <span class="verse"><a name="14">14</a>ut iam non simus parvuli fluctuantes et circumacti omni vento doctrinae in fallacia hominum, in astutia ad circumventionem erroris;</span> <span class="verse"><a name="15">15</a>veritatem autem facientes in caritate crescamus in illum per omnia, qui est caput Christus,</span> <span class="verse"><a name="16">16</a>ex quo totum corpus compactum et conexum per omnem iuncturam subministrationis secundum operationem in mensura uniuscuiusque partis augmentum corporis facit in aedificationem sui in caritate.</span> <span class="verse"><a name="17">17</a>Hoc igitur dico et testificor in Domino, ut iam non ambuletis, sicut et gentes ambulant in vanitate sensus sui</span> <span class="verse"><a name="18">18</a>tenebris obscuratum habentes intellectum, alienati a vita Dei propter ignorantiam, quae est in illis propter caecitatem cordis ipsorum;</span> <span class="verse"><a name="19">19</a>qui indolentes semetipsos tradiderunt impudicitiae in operationem immunditiae omnis in avaritia.</span> <span class="verse"><a name="20">20</a>Vos autem non ita didicistis Christum,</span> <span class="verse"><a name="21">21</a>si tamen illum audistis et in ipso edocti estis, sicut est veritas in Iesu:</span> <span class="verse"><a name="22">22</a>deponere vos secundum pristinam conversationem veterem hominem, qui corrumpitur secundum desideria erroris,</span> <span class="verse"><a name="23">23</a>renovari autem spiritu mentis vestrae</span> <span class="verse"><a name="24">24</a>et induere novum hominem, qui secundum Deum creatus est in iustitia et sanctitate veritatis.</span> <span class="verse"><a name="25">25</a>Propter quod deponentes mendacium loquimini veritatem unusquisque cum proximo suo, quoniam sumus invicem membra.</span> <span class="verse"><a name="26">26</a>Irascimini et nolite peccare; sol non occidat super iracundiam vestram,</span> <span class="verse"><a name="27">27</a>et nolite locum dare Diabolo.</span> <span class="verse"><a name="28">28</a>Qui furabatur, iam non furetur, magis autem laboret operando manibus bonum, ut habeat unde tribuat necessitatem patienti.</span> <span class="verse"><a name="29">29</a>Omnis sermo malus ex ore vestro non procedat, sed si quis bonus ad aedificationem opportunitatis, ut det gratiam audientibus.</span> <span class="verse"><a name="30">30</a>Et nolite contristare Spiritum Sanctum Dei, in quo signati estis in diem redemptionis.</span> <span class="verse"><a name="31">31</a>Omnis amaritudo et ira et indignatio et clamor et blasphemia tollatur a vobis cum omni malitia.</span> <span class="verse"><a name="32">32</a>Estote autem invicem benigni, misericordes, donantes invicem, sicut et Deus in Christo donavit vobis.</span> </p></div</div></div></body></html>