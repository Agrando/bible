<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/eph/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/eph">Ephesians</a> &gt <strong>Chapter 5</strong></div><p><span class="verse"><a name="1">1</a>Estote ergo imitatores Dei, sicut filii carissimi,</span> <span class="verse"><a name="2">2</a>et ambulate in dilectione, sicut et Christus dilexit nos et tradidit seipsum pro nobis oblationem et hostiam Deo in odorem suavitatis.</span> <span class="verse"><a name="3">3</a>Fornicatio autem et omnis immunditia aut avaritia nec nominetur in vobis, sicut decet sanctos,</span> <span class="verse"><a name="4">4</a>et turpitudo et stultiloquium aut scurrilitas, quae non decent, sed magis gratiarum actio.</span> <span class="verse"><a name="5">5</a>Hoc enim scitote intellegentes quod omnis fornicator aut immundus aut avarus, id est idolorum cultor, non habet hereditatem in regno Christi et Dei.</span> <span class="verse"><a name="6">6</a>Nemo vos decipiat inanibus verbis; propter haec enim venit ira Dei in filios diffidentiae.</span> <span class="verse"><a name="7">7</a>Nolite ergo effici comparticipes eorum;</span> <span class="verse"><a name="8">8</a>eratis enim aliquando tenebrae, nunc autem lux in Domino. Ut filii lucis ambulate</span> <span class="verse"><a name="9">9</a>- fructus enim lucis est in omni bonitate et iustitia et veritate -</span> <span class="verse"><a name="10">10</a>probantes quid sit beneplacitum Domino;</span> <span class="verse"><a name="11">11</a>et nolite communicare operibus infructuosis tenebrarum, magis autem et redarguite;</span> <span class="verse"><a name="12">12</a>quae enim in occulto fiunt ab ipsis, turpe est et dicere;</span> <span class="verse"><a name="13">13</a>omnia autem, quae arguuntur, a lumine manifestantur,</span> <span class="verse"><a name="14">14</a>omne enim, quod manifestatur, lumen est. Propter quod dicit: " Surge, qui dormis, et exsurge a mortuis, et illuminabit te Christus ".</span> <span class="verse"><a name="15">15</a>Videte itaque caute quomodo ambuletis, non quasi insipientes sed ut sapientes,</span> <span class="verse"><a name="16">16</a>redimentes tempus, quoniam dies mali sunt.</span> <span class="verse"><a name="17">17</a>Propterea nolite fieri imprudentes, sed intellegite, quae sit voluntas Domini.</span> <span class="verse"><a name="18">18</a>Et nolite inebriari vino, in quo est luxuria, sed implemini Spiritu</span> <span class="verse"><a name="19">19</a>loquentes vobismetipsis in psalmis et hymnis et canticis spiritalibus, cantantes et psallentes in cordibus vestris Domino.</span> <span class="verse"><a name="20">20</a>Gratias agentes semper pro omnibus in nomine Domini nostri Iesu Christi Deo et Patri,</span> <span class="verse"><a name="21">21</a>subiecti invicem in timore Christi.</span> <span class="verse"><a name="22">22</a>Mulieres viris suis sicut Domino,</span> <span class="verse"><a name="23">23</a>quoniam vir caput est mulieris, sicut et Christus caput est ecclesiae, ipse salvator corporis.</span> <span class="verse"><a name="24">24</a>Sed ut ecclesia subiecta est Christo, ita et mulieres viris in omnibus.</span> <span class="verse"><a name="25">25</a>Viri, diligite uxores, sicut et Christus dilexit ecclesiam et seipsum tradidit pro ea,</span> <span class="verse"><a name="26">26</a>ut illam sanctificaret mundans lavacro aquae in verbo,</span> <span class="verse"><a name="27">27</a>ut exhiberet ipse sibi gloriosam ecclesiam non habentem maculam aut rugam aut aliquid eiusmodi, sed ut sit sancta et immaculata.</span> <span class="verse"><a name="28">28</a>Ita et viri debent diligere uxores suas ut corpora sua. Qui suam uxorem diligit, seipsum diligit;</span> <span class="verse"><a name="29">29</a>nemo enim umquam carnem suam odio habuit, sed nutrit et fovet eam sicut et Christus ecclesiam,</span> <span class="verse"><a name="30">30</a>quia membra sumus corporis eius.</span> <span class="verse"><a name="31">31</a>Propter hoc relinquet homo patrem et matrem et adhaerebit uxori suae, et erunt duo in carne una.</span> <span class="verse"><a name="32">32</a>Mysterium hoc magnum est; ego autem dico de Christo et ecclesia!</span> <span class="verse"><a name="33">33</a>Verumtamen et vos singuli unusquisque suam uxorem sicut seipsum diligat; uxor autem timeat virum.</span> </p></div</div></div></body></html>