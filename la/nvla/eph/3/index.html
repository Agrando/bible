<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/eph/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/eph">Ephesians</a> &gt <strong>Chapter 3</strong></div><p><span class="verse"><a name="1">1</a>Huius rei gratia, ego Paulus, vinctus Christi Iesu pro vobis gentibus -</span> <span class="verse"><a name="2">2</a>si tamen audistis dispensationem gratiae Dei, quae data est mihi pro vobis,</span> <span class="verse"><a name="3">3</a>quoniam secundum revelationem notum mihi factum est mysterium, sicut supra scripsi in brevi,</span> <span class="verse"><a name="4">4</a>prout potestis legentes intellegere prudentiam meam in mysterio Christi,</span> <span class="verse"><a name="5">5</a>quod aliis generationibus non innotuit filiis hominum, sicuti nunc revelatum est sanctis apostolis eius et prophetis in Spiritu,</span> <span class="verse"><a name="6">6</a>esse gentes coheredes et concorporales et comparticipes promissionis in Christo Iesu per evangelium,</span> <span class="verse"><a name="7">7</a>cuius factus sum minister secundum donum gratiae Dei, quae data est mihi secundum operationem virtutis eius.</span> <span class="verse"><a name="8">8</a>Mihi omnium sanctorum minimo data est gratia haec: gentibus evangelizare investigabiles divitias Christi</span> <span class="verse"><a name="9">9</a>et illuminare omnes, quae sit dispensatio mysterii absconditi a saeculis in Deo, qui omnia creavit,</span> <span class="verse"><a name="10">10</a>ut innotescat nunc principatibus et potestatibus in caelestibus per ecclesiam multiformis sapientia Dei,</span> <span class="verse"><a name="11">11</a>secundum propositum saeculorum, quod fecit in Christo Iesu Domino nostro,</span> <span class="verse"><a name="12">12</a>in quo habemus fiduciam et accessum in confidentia per fidem eius.</span> <span class="verse"><a name="13">13</a>Propter quod peto, ne deficiatis in tribulationibus meis pro vobis, quae est gloria vestra.</span> <span class="verse"><a name="14">14</a>Huius rei gratia flecto genua mea ad Patrem,</span> <span class="verse"><a name="15">15</a>ex quo omnis paternitas in caelis et in terra nominatur,</span> <span class="verse"><a name="16">16</a>ut det vobis secundum divitias gloriae suae virtute corroborari per Spiritum eius in interiorem hominem,</span> <span class="verse"><a name="17">17</a>habitare Christum per fidem in cordibus vestris, in caritate radicati et fundati,</span> <span class="verse"><a name="18">18</a>ut valeatis comprehendere cum omnibus sanctis quae sit latitudo et longitudo et sublimitas et profundum,</span> <span class="verse"><a name="19">19</a>scire etiam supereminentem scientiae caritatem Christi, ut impleamini in omnem plenitudinem Dei.</span> <span class="verse"><a name="20">20</a>Ei autem, qui potens est supra omnia facere superabundanter quam petimus aut intellegimus, secundum virtutem, quae operatur in nobis,</span> <span class="verse"><a name="21">21</a>ipsi gloria in ecclesia et in Christo Iesu in omnes generationes saeculi saeculorum. Amen.</span> </p></div</div></div></body></html>