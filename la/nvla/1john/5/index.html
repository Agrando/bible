<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1john/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1john">1 John</a> &gt <strong>Chapter 5</strong></div><p><span class="verse"><a name="1">1</a>Omnis, qui credit quoniam Iesus est Christus, ex Deo natus est; et omnis, qui diligit Deum, qui genuit, diligit et eum, qui natus est ex eo.</span> <span class="verse"><a name="2">2</a>In hoc cognoscimus quoniam diligimus natos Dei, cum Deum diligamus et mandata eius faciamus.</span> <span class="verse"><a name="3">3</a>Haec est enim caritas Dei, ut mandata eius servemus; et mandata eius gravia non sunt,</span> <span class="verse"><a name="4">4</a>quoniam omne, quod natum est ex Deo, vincit mundum; et haec est victoria, quae vicit mundum: fides nostra.</span> <span class="verse"><a name="5">5</a>Quis est qui vincit mundum, nisi qui credit quoniam Iesus est Filius Dei?</span> <span class="verse"><a name="6">6</a>Hic est, qui venit per aquam et sanguinem, Iesus Christus; non in aqua solum sed in aqua et in sanguine. Et Spiritus est, qui testificatur, quoniam Spiritus est veritas.</span> <span class="verse"><a name="7">7</a>Quia tres sunt, qui testificantur:</span> <span class="verse"><a name="8">8</a>Spiritus et aqua et sanguis; et hi tres in unum sunt.</span> <span class="verse"><a name="9">9</a>Si testimonium hominum accipimus, testimonium Dei maius est, quoniam hoc est testimonium Dei, quia testificatus est de Filio suo.</span> <span class="verse"><a name="10">10</a>Qui credit in Filium Dei, habet testimonium in se. Qui non credit Deo, mendacem facit eum, quoniam non credidit in testimonium, quod testificatus est Deus de Filio suo.</span> <span class="verse"><a name="11">11</a>Et hoc est testimonium, quoniam vitam aeternam dedit nobis Deus, et haec vita in Filio eius est.</span> <span class="verse"><a name="12">12</a>Qui habet Filium, habet vitam; qui non habet Filium Dei, vitam non habet.</span> <span class="verse"><a name="13">13</a>Haec scripsi vobis, ut sciatis quoniam vitam habetis aeternam, qui creditis in nomen Filii Dei.</span> <span class="verse"><a name="14">14</a>Et haec est fiducia, quam habemus ad eum, quia si quid petierimus secundum voluntatem eius, audit nos.</span> <span class="verse"><a name="15">15</a>Et si scimus quoniam audit nos, quidquid petierimus, scimus quoniam habemus petitiones, quas postulavimus ab eo.</span> <span class="verse"><a name="16">16</a>Si quis videt fratrem suum peccare peccatum non ad mortem, petet, et dabit ei Deus vitam, peccantibus non ad mortem. Est peccatum ad mortem; non pro illo dico, ut roget.</span> <span class="verse"><a name="17">17</a>Omnis iniustitia peccatum est, et est peccatum non ad mortem.</span> <span class="verse"><a name="18">18</a>Scimus quoniam omnis, qui natus est ex Deo, non peccat, sed ille, qui genitus est ex Deo, conservat eum, et Malignus non tangit eum.</span> <span class="verse"><a name="19">19</a>Scimus quoniam ex Deo sumus, et mundus totus in Maligno positus est.</span> <span class="verse"><a name="20">20</a>Et scimus quoniam Filius Dei venit et dedit nobis sensum, ut cognoscamus eum, qui verus est; et sumus in eo, qui verus est, in Filio eius Iesu Christo. Hic est qui verus est, Deus et vita aeterna.</span> <span class="verse"><a name="21">21</a>Filioli, custodite vos a simulacris!</span> </p></div</div></div></body></html>