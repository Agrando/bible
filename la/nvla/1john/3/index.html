<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1john/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1john">1 John</a> &gt <strong>Chapter 3</strong></div><p><span class="verse"><a name="1">1</a>Videte qualem caritatem dedit nobis Pater, ut filii Dei nomine mur, et sumus! Propter hoc mundus non cognoscit nos, quia non cognovit eum.</span> <span class="verse"><a name="2">2</a>Carissimi, nunc filii Dei sumus, et nondum manifestatum est quid erimus; scimus quoniam, cum ipse apparuerit, similes ei erimus, quoniam videbimus eum, sicuti est.</span> <span class="verse"><a name="3">3</a>Et omnis, qui habet spem hanc in eo, purificat se, sicut ille purus est.</span> <span class="verse"><a name="4">4</a>Omnis, qui facit peccatum, et iniquitatem facit, quia peccatum est iniquitas.</span> <span class="verse"><a name="5">5</a>Et scitis quoniam ille apparuit, ut peccata tolleret, et peccatum in eo non est.</span> <span class="verse"><a name="6">6</a>Omnis, qui in eo manet, non peccat; omnis, qui peccat, non vidit eum nec novit eum.</span> <span class="verse"><a name="7">7</a>Filioli, nemo vos seducat. Qui facit iustitiam, iustus est, sicut ille iustus est;</span> <span class="verse"><a name="8">8</a>qui facit peccatum, ex Diabolo est, quoniam a principio Diabolus peccat. Propter hoc apparuit Filius Dei, ut dissolvat opera Diaboli.</span> <span class="verse"><a name="9">9</a>Omnis, qui natus est ex Deo, peccatum non facit, quoniam semen ipsius in eo manet; et non potest peccare, quoniam ex Deo natus est.</span> <span class="verse"><a name="10">10</a>In hoc manifesti sunt filii Dei et filii Diaboli: omnis, qui non facit iustitiam, non est ex Deo, et qui non diligit fratrem suum.</span> <span class="verse"><a name="11">11</a>Quoniam haec est annuntiatio, quam audistis ab initio, ut diligamus alterutrum.</span> <span class="verse"><a name="12">12</a>Non sicut Cain: ex Maligno erat et occidit fratrem suum. Et propter quid occidit eum? Quoniam opera eius maligna erant, fratris autem eius iusta.</span> <span class="verse"><a name="13">13</a>Nolite mirari, fratres, si odit vos mundus.</span> <span class="verse"><a name="14">14</a>Nos scimus quoniam transivimus de morte in vitam, quoniam diligimus fratres; qui non diligit, manet in morte.</span> <span class="verse"><a name="15">15</a>Omnis, qui odit fratrem suum, homicida est, et scitis quoniam omnis homicida non habet vitam aeternam in semetipso manentem.</span> <span class="verse"><a name="16">16</a>In hoc novimus caritatem, quoniam ille pro nobis animam suam posuit; et nos debemus pro fratribus animas ponere.</span> <span class="verse"><a name="17">17</a>Qui habuerit substantiam mundi et viderit fratrem suum necesse habere et clauserit viscera sua ab eo, quomodo caritas Dei manet in eo?</span> <span class="verse"><a name="18">18</a>Filioli, non diligamus verbo nec lingua sed in opere et veritate.</span> <span class="verse"><a name="19">19</a>In hoc cognoscemus quoniam ex veritate sumus, et in conspectu eius placabimus corda nostra,</span> <span class="verse"><a name="20">20</a>quoniam si reprehenderit nos cor, maior est Deus corde nostro et cognoscit omnia.</span> <span class="verse"><a name="21">21</a>Carissimi, si cor nostrum non reprehenderit nos, fiduciam habemus ad Deum</span> <span class="verse"><a name="22">22</a>et, quodcumque petierimus, accipimus ab eo, quoniam mandata eius custodimus et ea, quae sunt placita coram eo, facimus.</span> <span class="verse"><a name="23">23</a>Et hoc est mandatum eius, ut credamus nomini Filii eius Iesu Christi et diligamus alterutrum, sicut dedit mandatum nobis.</span> <span class="verse"><a name="24">24</a>Et, qui servat mandata eius, in ipso manet, et ipse in eo; et in hoc cognoscimus quoniam manet in nobis, ex Spiritu, quem nobis dedit.</span> </p></div</div></div></body></html>