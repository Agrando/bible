<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 18</strong></div><p><span class="verse"><a name="1">1</a>Cumque audisset Iethro sacerdos Madian socer Moysi omnia, quae fecerat Deus Moysi et Israel populo suo, eo quod eduxisset Dominus Israel de Aegypto,</span> <span class="verse"><a name="2">2</a>tulit Sephoram uxorem Moysi, quam remiserat,</span> <span class="verse"><a name="3">3</a>et duos filios eius, quorum unus vocabatur Gersam, dicente patre: " Advena fui in terra aliena ",</span> <span class="verse"><a name="4">4</a>alter vero Eliezer: " Deus enim, ait, patris mei adiutor meus, et eruit me de gladio pharaonis ".</span> <span class="verse"><a name="5">5</a>Venit ergo Iethro socer Moysi et filii eius et uxor eius ad Moysen in desertum, ubi erat castrametatus iuxta montem Dei;</span> <span class="verse"><a name="6">6</a>et mandavit Moysi dicens: " Ego socer tuus Iethro venio ad te et uxor tua et duo filii tui cum ea ".</span> <span class="verse"><a name="7">7</a>Qui egressus in occursum soceri sui adoravit et osculatus est eum, salutaveruntque se mutuo verbis pacificis. Cumque intrasset tabernaculum,</span> <span class="verse"><a name="8">8</a>narravit Moyses socero suo cuncta, quae fecerat Dominus pharaoni et Aegyptiis propter Israel, universumque laborem, qui accidisset eis in itinere, et quod liberaverat eos Dominus.</span> <span class="verse"><a name="9">9</a>Laetatusque est Iethro super omnibus bonis, quae fecerat Dominus Israel, eo quod eruisset eum de manu Aegyptiorum,</span> <span class="verse"><a name="10">10</a>et ait: " Benedictus Dominus, qui liberavit vos de manu Aegyptiorum et de manu pharaonis.</span> <span class="verse"><a name="11">11</a>Nunc cognovi quia magnus Dominus super omnes deos, eo quod eruerit populum de manu Aegyptiorum, qui superbe egerunt contra illos ".</span> <span class="verse"><a name="12">12</a>Obtulit ergo Iethro socer Moysi holocausta et hostias Deo; veneruntque Aaron et omnes seniores Israel, ut comederent panem cum eo coram Deo.</span> <span class="verse"><a name="13">13</a>Altero autem die sedit Moyses, ut iudicaret populum, qui assistebat Moysi de mane usque ad vesperam.</span> <span class="verse"><a name="14">14</a>Quod cum vidisset socer eius, omnia scilicet, quae agebat in populo, ait: " Quid est hoc, quod facis in plebe? Cur solus sedes, et omnis populus praestolatur de mane usque ad vesperam? ".</span> <span class="verse"><a name="15">15</a>Cui respondit Moyses: " Venit ad me populus quaerens sententiam Dei.</span> <span class="verse"><a name="16">16</a>Cumque acciderit eis aliqua disceptatio, veniunt ad me, ut iudicem inter eos et ostendam praecepta Dei et leges eius ".</span> <span class="verse"><a name="17">17</a>At ille: " Non bonam, inquit, rem facis.</span> <span class="verse"><a name="18">18</a>Consumeris et tu et populus iste, qui tecum est. Ultra vires tuas est negotium; solus illud non poteris sustinere.</span> <span class="verse"><a name="19">19</a>Sed audi verba mea atque consilia, et erit Deus tecum: Esto tu populo in his, quae ad Deum pertinent, ut referas causas ad Deum</span> <span class="verse"><a name="20">20</a>ostendasque populo praecepta et leges viamque, per quam ingredi debeant, et opus, quod facere debeant.</span> <span class="verse"><a name="21">21</a>Provide autem de omni plebe viros strenuos et timentes Deum, in quibus sit veritas, et qui oderint avaritiam, et constitue ex eis tribunos et centuriones et quinquagenarios et decanos,</span> <span class="verse"><a name="22">22</a>qui iudicent populum omni tempore. Quidquid autem maius fuerit, referant ad te, et ipsi minora tantummodo iudicent; leviusque sit tibi, partito cum aliis onere.</span> <span class="verse"><a name="23">23</a>Si hoc feceris, implebis imperium Dei et praecepta eius poteris sustentare, et omnis hic populus revertetur ad loca sua cum pace ".</span> <span class="verse"><a name="24">24</a>Quibus auditis, Moyses fecit omnia, quae ille suggesserat;</span> <span class="verse"><a name="25">25</a>et, electis viris strenuis de cuncto Israel, constituit eos principes populi, tribunos et centuriones et quinquagenarios et decanos,</span> <span class="verse"><a name="26">26</a>qui iudicabant plebem omni tempore. Quidquid autem gravius erat, referebant ad eum, faciliora tantummodo iudicantes.</span> <span class="verse"><a name="27">27</a>Dimisitque socerum suum, qui reversus abiit in terram suam.</span> </p></div</div></div></body></html>