<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 8</strong></div><p><span class="verse"><a name="1">1</a>Dixitque Dominus ad Moysen: " Dic ad Aaron: Extende ma num tuam cum baculo tuo super fluvios, super rivos ac paludes et educ ranas super terram Aegypti ".</span> <span class="verse"><a name="2">2</a>Et extendit Aaron manum super aquas Aegypti, et ascenderunt ranae operueruntque terram Aegypti.</span> <span class="verse"><a name="3">3</a>Fecerunt autem et malefici per incantationes suas similiter eduxeruntque ranas super terram Aegypti.</span> <span class="verse"><a name="4">4</a>Vocavit autem pharao Moysen et Aaron et dixit: " Orate Dominum, ut auferat ranas a me et a populo meo, et dimittam populum, ut sacrificet Domino ".</span> <span class="verse"><a name="5">5</a>Dixitque Moyses ad pharaonem: " Constitue mihi, quando deprecer pro te et pro servis et pro populo tuo, ut abigantur ranae a te et a domo tua et tantum in flumine remaneant ".</span> <span class="verse"><a name="6">6</a>Qui respondit: " Cras ". At ille: " Iuxta verbum, inquit, tuum faciam, ut scias quoniam non est sicut Dominus Deus noster.</span> <span class="verse"><a name="7">7</a>Et recedent ranae a te et a domo tua et a servis tuis et a populo tuo; tantum in flumine remanebunt ".</span> <span class="verse"><a name="8">8</a>Egressique sunt Moyses et Aaron a pharaone; et clamavit Moyses ad Dominum pro sponsione ranarum, quam condixerat pharaoni.</span> <span class="verse"><a name="9">9</a>Fecitque Dominus iuxta verbum Moysi, et mortuae sunt ranae de domibus et de villis et de agris;</span> <span class="verse"><a name="10">10</a>congregaveruntque eas in immensos aggeres, et computruit terra.</span> <span class="verse"><a name="11">11</a>Videns autem pharao quod data esset requies, ingravavit cor suum et non audivit eos, sicut dixerat Dominus.</span> <span class="verse"><a name="12">12</a>Dixitque Dominus ad Moysen: " Loquere ad Aaron: Extende virgam tuam et percute pulverem terrae, et sint scinifes in universa terra Aegypti ".</span> <span class="verse"><a name="13">13</a>Feceruntque ita; et extendit Aaron manum virgam tenens percussitque pulverem terrae. Et facti sunt scinifes in hominibus et in iumentis; omnis pulvis terrae versus est in scinifes per totam terram Aegypti.</span> <span class="verse"><a name="14">14</a>Feceruntque similiter malefici incantationibus suis, ut educerent scinifes; et non potuerunt. Erantque scinifes tam in hominibus quam in iumentis;</span> <span class="verse"><a name="15">15</a>et dixerunt malefici ad pharaonem: " Digitus Dei est hic ". Induratumque est cor pharaonis et non audivit eos, sicut praeceperat Dominus.</span> <span class="verse"><a name="16">16</a>Dixit quoque Dominus ad Moysen: " Consurge diluculo et sta coram pharaone. Egredietur enim ad aquas, et dices ad eum: Haec dicit Dominus: Dimitte populum meum, ut sacrificet mihi.</span> <span class="verse"><a name="17">17</a>Quod si non dimiseris eum, ecce ego immittam in te et in servos tuos et in populum tuum et in domos tuas omne genus muscarum; et implebuntur domus Aegyptiorum muscis et etiam humus, in qua fuerint.</span> <span class="verse"><a name="18">18</a>Et segregabo in die illa terram Gessen, in qua populus meus est, ut non sint ibi muscae, et scias quoniam ego Dominus in medio terrae;</span> <span class="verse"><a name="19">19</a>ponamque divi sionem inter populum meum et populum tuum; cras erit signum istud ".</span> <span class="verse"><a name="20">20</a>Fecitque Dominus ita; et venit musca gravissima in domos pharaonis et servorum eius et in omnem terram Aegypti, corruptaque est terra ab huiuscemodi muscis.</span> <span class="verse"><a name="21">21</a>Vocavitque pharao Moysen et Aaron et ait eis: " Ite, sacrificate Deo vestro in terra ".</span> <span class="verse"><a name="22">22</a>Et ait Moyses: " Non potest ita fieri: abominationes enim Aegyptiorum immolabimus Domino Deo nostro; quod si mactaverimus ea, quae colunt Aegyptii, coram eis, lapidibus nos obruent.</span> <span class="verse"><a name="23">23</a>Viam trium dierum pergemus in solitudinem et sacrificabimus Domino Deo nostro, sicut praecepit nobis ".</span> <span class="verse"><a name="24">24</a>Dixitque pharao: " Ego dimittam vos, ut sacrificetis Domino Deo vestro in deserto, verumtamen longius ne abeatis; rogate pro me ".</span> <span class="verse"><a name="25">25</a>Et ait Moyses: " Egressus a te, orabo Dominum, et recedet musca a pharaone et a servis suis et a populo eius cras; verumtamen noli ultra fallere, ut non dimittas populum sacrificare Domino ".</span> <span class="verse"><a name="26">26</a>Egressusque Moyses a pharaone oravit Dominum;</span> <span class="verse"><a name="27">27</a>qui fecit iuxta verbum illius et abstulit muscas a pharaone et a servis suis et a populo eius; non superfuit ne una quidem.</span> <span class="verse"><a name="28">28</a>Et ingravatum est cor pharaonis, ita ut ne hac quidem vice dimitteret populum.</span> </p></div</div></div></body></html>