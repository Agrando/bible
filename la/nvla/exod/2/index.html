<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 2</strong></div><p><span class="verse"><a name="1">1</a>Egressus est vir de domo Levi et accepit uxorem stirpis suae;</span> <span class="verse"><a name="2">2</a>quae concepit et peperit filium et videns eum elegantem abscondit tribus mensibus.</span> <span class="verse"><a name="3">3</a>Cumque iam celare non posset, sumpsit fiscellam scirpeam et linivit eam bitumine ac pice; posuitque intus infantulum et exposuit eum in carecto ripae fluminis,</span> <span class="verse"><a name="4">4</a>stante procul sorore eius et considerante eventum rei.</span> <span class="verse"><a name="5">5</a>Ecce autem descendebat filia pharaonis, ut lavaretur in flumine, et puellae eius gradiebantur per crepidinem alvei. Quae cum vidisset fiscellam in papyrione, misit unam e famulabus suis; et allatam</span> <span class="verse"><a name="6">6</a>aperiens cernensque in ea parvulum vagientem, miserta eius ait: " De infantibus Hebraeorum est hic ".</span> <span class="verse"><a name="7">7</a>Cui soror pueri: " Vis, inquit, ut vadam et vocem tibi mulierem Hebraeam, quae nutrire possit tibi infantulum? ".</span> <span class="verse"><a name="8">8</a>Respondit: " Vade ". Perrexit puella et vocavit matrem infantis.</span> <span class="verse"><a name="9">9</a>Ad quam locuta filia pharaonis: " Accipe, ait, puerum istum et nutri mihi; ego dabo tibi mercedem tuam ". Suscepit mulier et nutrivit puerum adultumque tradidit filiae pharaonis.</span> <span class="verse"><a name="10">10</a>Quem illa adoptavit in locum filii vocavitque nomen eius Moysen dicens: " Quia de aqua tuli eum ".</span> <span class="verse"><a name="11">11</a>In diebus illis, postquam creverat, Moyses egressus est ad fratres suos; viditque afflictionem eorum et virum Aegyptium percutientem quendam de Hebraeis fratribus suis.</span> <span class="verse"><a name="12">12</a>Cumque circumspexisset huc atque illuc et nullum adesse vidisset, percussum Aegyptium abscondit sabulo.</span> <span class="verse"><a name="13">13</a>Et egressus die altero conspexit duos Hebraeos rixantes dixitque ei, qui faciebat iniuriam: " Quare percutis proximum tuum? ".</span> <span class="verse"><a name="14">14</a>Qui respondit: " Quis te constituit principem et iudicem super nos? Num occidere me tu vis, sicut occidisti Aegyptium? ". Timuit Moyses et ait: " Quomodo palam factum est verbum istud? ".</span> <span class="verse"><a name="15">15</a>Audivitque pharao sermonem hunc et quaerebat occidere Moysen. Qui fugiens de conspectu eius moratus est in terra Madian; venit ergo in terram Madian et sedit iuxta puteum.</span> <span class="verse"><a name="16">16</a>Erant autem sacerdoti Madian septem filiae, quae venerunt ad hauriendam aquam; et impletis canalibus adaquare cupiebant greges patris sui.</span> <span class="verse"><a name="17">17</a>Supervenere pastores et eiecerunt eas: surrexitque Moyses et, defensis puellis, adaquavit oves earum.</span> <span class="verse"><a name="18">18</a>Quae cum revertissent ad Raguel patrem suum, dixit ad eas: " Cur velocius venistis solito? ".</span> <span class="verse"><a name="19">19</a>Responderunt: " Vir Aegyptius liberavit nos de manu pastorum; insuper et hausit aquam nobis potumque dedit ovibus ".</span> <span class="verse"><a name="20">20</a>At ille: " Ubi est? ", inquit. " Quare dimisistis hominem? Vocate eum, ut comedat panem ".</span> <span class="verse"><a name="21">21</a>Consensit ergo Moyses habitare cum eo accepitque Sephoram filiam eius uxorem.</span> <span class="verse"><a name="22">22</a>Quae peperit ei filium, quem vocavit Gersam dicens: " Advena sum in terra aliena ".</span> <span class="verse"><a name="23">23</a>Post multum vero temporis mortuus est rex Aegypti; et ingemiscentes filii Israel propter opera vociferati sunt, ascenditque clamor eorum ad Deum ab operibus.</span> <span class="verse"><a name="24">24</a>Et audivit gemitum eorum ac recordatus est foederis, quod pepigit cum Abraham, Isaac et Iacob;</span> <span class="verse"><a name="25">25</a>et respexit Dominus filios Israel et apparuit eis.</span> </p></div</div></div></body></html>