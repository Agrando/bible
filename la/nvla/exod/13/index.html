<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 13</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Sanctifica mihi omne primogenitum, quod aperit vulvam in filiis Israel, tam de hominibus quam de iumentis: mea sunt enim omnia ".</span> <span class="verse"><a name="3">3</a>Et ait Moyses ad populum: " Mementote diei huius, in qua egressi estis de Aegypto et de domo servitutis, quoniam in manu forti eduxit vos Dominus de loco isto, ut non comedatis fermentatum panem.</span> <span class="verse"><a name="4">4</a>Hodie egredimini, mense Abib (id est novarum Frugum).</span> <span class="verse"><a name="5">5</a>Cumque introduxerit te Dominus in terram Chananaei et Hetthaei et Amorraei et Hevaei et Iebusaei, quam iuravit patribus tuis, ut daret tibi, terram fluentem lacte et melle; celebrabis hunc morem sacrorum mense isto.</span> <span class="verse"><a name="6">6</a>Septem diebus vesceris azymis, et in die septimo erit sollemnitas Domini.</span> <span class="verse"><a name="7">7</a>Azyma comedetis septem diebus: non apparebit apud te aliquid fermentatum nec in cunctis finibus tuis.</span> <span class="verse"><a name="8">8</a>Narrabisque filio tuo in die illo dicens: "Propter hoc, quod fecit mihi Dominus, quando egressus sum de Aegypto".</span> <span class="verse"><a name="9">9</a>Et erit quasi signum in manu tua et quasi monumentum inter oculos tuos, ut lex Domini semper sit in ore tuo; in manu enim forti eduxit te Dominus de Aegypto.</span> <span class="verse"><a name="10">10</a>Custodies huiuscemodi cultum statuto tempore a diebus in dies.</span> <span class="verse"><a name="11">11</a>Cumque introduxerit te Dominus in terram Chananaei, sicut iuravit tibi et patribus tuis, et dederit tibi eam,</span> <span class="verse"><a name="12">12</a>separabis omne, quod aperit vulvam, Domino et quod primitivum est in pecoribus tuis; quidquid habueris masculini sexus, consecrabis Domino.</span> <span class="verse"><a name="13">13</a>Primogenitum asini mutabis ove; quod, si non redemeris, interficies. Omne autem primogenitum hominis de filiis tuis pretio redimes.</span> <span class="verse"><a name="14">14</a>Cumque interrogaverit te filius tuus cras dicens: "Quid est hoc?", respondebis ei: "In manu forti eduxit nos Dominus de Aegypto, de domo servitutis.</span> <span class="verse"><a name="15">15</a>Nam, cum induratus esset pharao et nollet nos dimittere, occidit Dominus omne primogenitum in terra Aegypti, a primogenito hominis usque ad primogenitum iumentorum; idcirco immolo Domino omne, quod aperit vulvam, masculini sexus, et omnia primogenita filiorum meorum redimo".</span> <span class="verse"><a name="16">16</a>Erit igitur quasi signum in manu tua et quasi appensum quid ob recordationem inter oculos tuos, eo quod in manu forti eduxit nos Dominus de Aegypto ".</span> <span class="verse"><a name="17">17</a>Igitur cum emisisset pharao populum, non eos duxit Deus per viam terrae Philisthim, quae vicina est, reputans ne forte paeniteret populum, si vidisset adversum se bella consurgere, et reverteretur in Aegyptum,</span> <span class="verse"><a name="18">18</a>sed circumduxit per viam deserti, quae est iuxta mare Rubrum. Et armati ascenderunt filii Israel de terra Aegypti.</span> <span class="verse"><a name="19">19</a>Tulit quoque Moyses ossa Ioseph secum, eo quod adiurasset filios Israel dicens: " Visitabit vos Deus; efferte ossa mea hinc vobiscum ".</span> <span class="verse"><a name="20">20</a>Profectique de Succoth castrametati sunt in Etham, in extremis finibus solitudinis.</span> <span class="verse"><a name="21">21</a>Dominus autem praecedebat eos ad ostendendam viam per diem in columna nubis et per noctem in columna ignis, ut dux esset itineris utroque tempore.</span> <span class="verse"><a name="22">22</a>Nunquam defuit columna nubis per diem, nec columna ignis per noctem, coram populo.</span> </p></div</div></div></body></html>