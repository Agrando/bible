<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 35</strong></div><p><span class="verse"><a name="1">1</a>Igitur, congregato omni coetu filiorum Israel, dixit ad eos: " Haec sunt, quae iussit Dominus fieri:</span> <span class="verse"><a name="2">2</a>sex diebus facietis opus, septimus dies erit vobis sanctus, sabbatum et requies Domino; qui fecerit opus in eo, occidetur.</span> <span class="verse"><a name="3">3</a>Non succendetis ignem in omnibus habitaculis vestris per diem sabbati ".</span> <span class="verse"><a name="4">4</a>Et ait Moyses ad omnem coetum filiorum Israel: " Iste est sermo, quem praecepit Dominus dicens:</span> <span class="verse"><a name="5">5</a>"Separate apud vos donaria Domino". Omnis voluntarius et proni animi offerat ea Domino: aurum et argentum et aes,</span> <span class="verse"><a name="6">6</a>hyacinthum et purpuram coccumque et byssum, pilos caprarum</span> <span class="verse"><a name="7">7</a>et pelles arietum rubricatas et pelles delphini, ligna acaciae</span> <span class="verse"><a name="8">8</a>et oleum ad luminaria concinnanda et aromata, ut conficiatur unguentum et thymiama suavissimum,</span> <span class="verse"><a name="9">9</a>lapides onychinos et gemmas ad ornatum ephod et pectoralis.</span> <span class="verse"><a name="10">10</a>Quisquis vestrum sapiens est, veniat et faciat, quod Dominus imperavit,</span> <span class="verse"><a name="11">11</a>habitaculum scilicet et tentorium eius atque operimentum, fibulas et tabulata cum vectibus, columnas et bases;</span> <span class="verse"><a name="12">12</a>arcam et vectes, propitiatorium et velum, quod ante illud oppanditur;</span> <span class="verse"><a name="13">13</a>mensam cum vectibus et vasis et propositionis panibus;</span> <span class="verse"><a name="14">14</a>candelabrum ad luminaria sustentanda, vasa illius et lucernas et oleum ad nutrimenta luminarium;</span> <span class="verse"><a name="15">15</a>altare thymiamatis et vectes et oleum unctionis et thymiama ex aromatibus; velum ad ostium habitaculi;</span> <span class="verse"><a name="16">16</a>altare holocausti et craticulam eius aeneam cum vectibus et vasis suis, labrum et basim eius;</span> <span class="verse"><a name="17">17</a>cortinas atrii cum columnis et basibus, velum in foribus atrii;</span> <span class="verse"><a name="18">18</a>paxillos habitaculi et atrii cum funiculis suis;</span> <span class="verse"><a name="19">19</a>vestimenta texta, quorum usus est in ministerio sanctuarii, vestes sanctas Aaron pontificis ac vestes filiorum eius, ut sacerdotio fungantur mihi ".</span> <span class="verse"><a name="20">20</a>Egressus est omnis coetus filiorum Israel de conspectu Moysi,</span> <span class="verse"><a name="21">21</a>et venit, quisquis erat mentis promptissimae, et attulit sponte sua donaria Domino ad faciendum opus tabernaculi conventus et quidquid ad cultum et ad vestes sanctas necessarium erat.</span> <span class="verse"><a name="22">22</a>Viri cum mulieribus, omnes voluntarii praebuerunt fibulas et inaures, anulos et dextralia; omne vas aureum in donaria Domini separatum est.</span> <span class="verse"><a name="23">23</a>Si quis habebat hyacinthum et purpuram coccumque, byssum et pilos caprarum, pelles arietum rubricatas et pelles delphini,</span> <span class="verse"><a name="24">24</a>argenti aerisque metalla, obtulerunt Domino lignaque acaciae in varios usus.</span> <span class="verse"><a name="25">25</a>Sed et mulieres eruditae dederunt, quae neverant, hyacinthum, purpuram et coccum ac byssum</span> <span class="verse"><a name="26">26</a>et pilos caprarum, sponte propria cuncta tribuentes.</span> <span class="verse"><a name="27">27</a>Principes vero obtulerunt lapides onychinos et gemmas ad ephod et pectorale</span> <span class="verse"><a name="28">28</a>aromataque et oleum ad luminaria concinnanda et ad praeparandum unguentum ac thymiama odoris suavissimi componendum.</span> <span class="verse"><a name="29">29</a>Omnes viri et mulieres mente prompta obtulerunt donaria, ut fierent opera, quae iusserat Dominus per manum Moysi. Cuncti filii Israel voluntaria Domino dedicaverunt.</span> <span class="verse"><a name="30">30</a>Dixitque Moyses ad filios Israel: " Ecce vocavit Dominus ex nomine Beseleel filium Uri filii Hur de tribu Iudae;</span> <span class="verse"><a name="31">31</a>implevitque eum spiritu Dei, sapientia et intellegentia et scientia ad omne opus,</span> <span class="verse"><a name="32">32</a>ad excogitandum et faciendum opus in auro et argento et aere,</span> <span class="verse"><a name="33">33</a>ad scindendum et includendum gemmas et ad sculpendum ligna, quidquid fabre adinveniri potest.</span> <span class="verse"><a name="34">34</a>Dedit quoque in corde eius, ut alios doceret, ipsi et Ooliab filio Achisamech de tribu Dan.</span> <span class="verse"><a name="35">35</a>Ambos implevit sapientia, ut faciant opera fabri polymitarii ac plumarii de hyacintho ac purpura coccoque et bysso et textoris, facientes omne opus ac nova quaeque reperientes ".</span> </p></div</div></div></body></html>