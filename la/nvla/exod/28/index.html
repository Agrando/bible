<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 28</strong></div><p><span class="verse"><a name="1">1</a>Applica quoque ad te Aaron fratrem tuum cum filiis suis de medio filiorum Israel, ut sacerdotio fungantur mihi: Aaron, Nadab et Abiu, Eleazar et Ithamar.</span> <span class="verse"><a name="2">2</a>Faciesque vestes sanctas Aaron fratri tuo in gloriam et decorem;</span> <span class="verse"><a name="3">3</a>et loqueris cunctis sapientibus corde, quos replevi spiritu prudentiae, ut faciant vestes Aaron, in quibus sanctificatus ministret mihi.</span> <span class="verse"><a name="4">4</a>Haec autem erunt vestimenta, quae facient: pectorale et ephod, tunicam et subuculam textam, tiaram et balteum. Facient vestimenta sancta Aaron fratri tuo et filiis eius, ut sacerdotio fungantur mihi;</span> <span class="verse"><a name="5">5</a>accipientque aurum et hyacinthum et purpuram coccumque et byssum.</span> <span class="verse"><a name="6">6</a>Facient autem ephod de auro et hyacintho ac purpura coccoque bysso retorta opere polymito.</span> <span class="verse"><a name="7">7</a>Duas fascias umerales habebit et in utroque latere summitatum suarum copulabitur cum eis.</span> <span class="verse"><a name="8">8</a>Et balteus super ephod ad constringendum, eiusdem operis et unum cum eo, erit ex auro et hyacintho et purpura coccoque et bysso retorta.</span> <span class="verse"><a name="9">9</a>Sumesque duos lapides onychinos et sculpes in eis nomina filiorum Israel:</span> <span class="verse"><a name="10">10</a>sex nomina in lapide uno et sex reliqua in altero, iuxta ordinem nativitatis eorum.</span> <span class="verse"><a name="11">11</a>Opere sculptoris et caelatura gemmarii sculpes eos nominibus filiorum Israel, inclusos textura aurea;</span> <span class="verse"><a name="12">12</a>et pones duos lapides super fascias umerales ephod, lapides memorialis filiorum Israel. Portabitque Aaron nomina eorum coram Domino super utrumque umerum ob recordationem.</span> <span class="verse"><a name="13">13</a>Facies ergo margines textas ex auro</span> <span class="verse"><a name="14">14</a>et duas catenulas ex auro purissimo quasi funiculos opus tortile et inseres catenulas tortas marginibus.</span> <span class="verse"><a name="15">15</a>Pectorale quoque iudicii facies opere polymito, iuxta texturam ephod, ex auro, hyacintho et purpura coccoque et bysso retorta.</span> <span class="verse"><a name="16">16</a>Quadrangulum erit et duplex; mensuram palmi habebit tam in longitudine quam in latitudine.</span> <span class="verse"><a name="17">17</a>Ponesque in eo quattuor ordines lapidum: in primo versu erit lapis sardius et topazius et smaragdus;</span> <span class="verse"><a name="18">18</a>in secundo carbunculus, sapphirus et iaspis;</span> <span class="verse"><a name="19">19</a>in tertio hyacinthus, achates et amethystus;</span> <span class="verse"><a name="20">20</a>in quarto chrysolithus, onychinus et beryllus. Inclusi auro erunt per ordines suos.</span> <span class="verse"><a name="21">21</a>Habebuntque nomina filiorum Israel: duodecim nominibus caelabuntur, singuli lapides nominibus singulorum per duodecim tribus.</span> <span class="verse"><a name="22">22</a>Facies in pectorali catenas quasi funiculos, opus tortile, ex auro purissimo;</span> <span class="verse"><a name="23">23</a>et duos anulos aureos, quos pones in utraque pectoralis summitate;</span> <span class="verse"><a name="24">24</a>catenasque aureas iunges anulis, qui sunt in marginalibus eius;</span> <span class="verse"><a name="25">25</a>et ipsarum catenarum extrema duobus copulabis marginibus in fasciis umeralibus ephod in parte eius anteriore.</span> <span class="verse"><a name="26">26</a>Facies et duos anulos aureos, quos pones in summitatibus pectoralis in ora interiore, quae respicit ephod.</span> <span class="verse"><a name="27">27</a>Necnon et alios duos anulos aureos, qui ponendi sunt in utraque fascia umerali ephod deorsum, versus partem anteriorem eius iuxta iuncturam eius supra balteum ephod,</span> <span class="verse"><a name="28">28</a>et stringatur pectorale anulis suis cum anulis ephod vitta hyacinthina, ut maneat supra balteum ephod, et a se invicem pectorale et ephod nequeant separari.</span> <span class="verse"><a name="29">29</a>Portabitque Aaron nomina filiorum Israel in pectorali iudicii super cor suum, quando ingredietur sanctuarium: memoriale coram Domino in aeternum.</span> <span class="verse"><a name="30">30</a>Pones autem in pectorali iudicii Urim et Tummim, quae erunt super cor Aaron, quando ingredietur coram Domino; et gestabit iudicium filiorum Israel super cor suum in conspectu Domini semper.</span> <span class="verse"><a name="31">31</a>Facies et pallium ephod totum hyacinthinum,</span> <span class="verse"><a name="32">32</a>in cuius medio supra erit capitium et ora per gyrum eius textilis, sicut in capitio loricae, ne rumpatur.</span> <span class="verse"><a name="33">33</a>Deorsum vero, ad pedes eiusdem pallii per circuitum, quasi mala punica facies ex hyacintho et purpura et cocco, mixtis in medio tintinnabulis aureis;</span> <span class="verse"><a name="34">34</a>ita ut sit tintinnabulum aureum inter singula mala punica.</span> <span class="verse"><a name="35">35</a>Et vestietur eo Aaron in officio ministerii, ut audiatur sonitus, quando ingreditur et egreditur sanctuarium in conspectu Domini, et non moriatur.</span> <span class="verse"><a name="36">36</a>Facies et laminam de auro purissimo, in qua sculpes opere caelatoris: "Sanctum Domino".</span> <span class="verse"><a name="37">37</a>Ligabisque eam vitta hyacinthina, et erit super tiaram</span> <span class="verse"><a name="38">38</a>super frontem Aaron. Portabitque Aaron iniquitatem contra sancta, quae sanctificabunt filii Israel in cunctis muneribus et donariis suis. Eritque lamina semper in fronte eius, ut placatus eis sit Dominus.</span> <span class="verse"><a name="39">39</a>Texesque tunicam bysso et tiaram byssinam facies et balteum opere plumarii.</span> <span class="verse"><a name="40">40</a>Porro filiis Aaron tunicas lineas parabis et balteos ac mitras in gloriam et decorem;</span> <span class="verse"><a name="41">41</a>vestiesque his omnibus Aaron fratrem tuum et filios eius cum eo. Et unges eos et implebis manus eorum sanctificabisque illos, ut sacerdotio fungantur mihi.</span> <span class="verse"><a name="42">42</a>Facies eis et feminalia linea, ut operiant carnem turpitudinis suae a renibus usque ad femora;</span> <span class="verse"><a name="43">43</a>et utentur eis Aaron et filii eius, quando ingredientur tabernaculum conventus, vel quando appropinquant ad altare, ut ministrent in sanctuario, ne iniquitatis rei moriantur: legitimum sempiternum erit Aaron et semini eius post eum.</span> </p></div</div></div></body></html>