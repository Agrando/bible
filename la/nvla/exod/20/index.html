<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 20</strong></div><p><span class="verse"><a name="1">1</a>Locutusque est Deus cunctos sermones hos:</span> <span class="verse"><a name="2">2</a>" Ego sum Dominus Deus tuus, qui eduxi te de terra Aegypti, de domo servitutis.</span> <span class="verse"><a name="3">3</a>Non habebis deos alienos coram me.</span> <span class="verse"><a name="4">4</a>Non facies tibi sculptile neque omnem similitudinem eorum, quae sunt in caelo desuper et quae in terra deorsum et quae in aquis sub terra.</span> <span class="verse"><a name="5">5</a>Non adorabis ea neque coles, quia ego sum Dominus Deus tuus, Deus zelotes, visitans iniquitatem patrum in filiis in tertiam et quartam generationem eorum, qui oderunt me,</span> <span class="verse"><a name="6">6</a>et faciens misericordiam in milia his, qui diligunt me et custodiunt praecepta mea.</span> <span class="verse"><a name="7">7</a>Non assumes nomen Domini Dei tui in vanum, nec enim habebit insontem Dominus eum, qui assumpserit nomen Domini Dei sui frustra.</span> <span class="verse"><a name="8">8</a>Memento, ut diem sabbati sanctifices.</span> <span class="verse"><a name="9">9</a>Sex diebus operaberis et facies omnia opera tua;</span> <span class="verse"><a name="10">10</a>septimus autem dies sabbatum Domino Deo tuo est; non facies omne opus tu et filius tuus et filia tua, servus tuus et ancilla tua, iumentum tuum et advena, qui est intra portas tuas.</span> <span class="verse"><a name="11">11</a>Sex enim diebus fecit Dominus caelum et terram et mare et omnia, quae in eis sunt, et requievit in die septimo; idcirco benedixit Dominus diei sabbati et sanctificavit eum.</span> <span class="verse"><a name="12">12</a>Honora patrem tuum et matrem tuam, ut sis longaevus super terram, quam Dominus Deus tuus dabit tibi.</span> <span class="verse"><a name="13">13</a>Non occides.</span> <span class="verse"><a name="14">14</a>Non moechaberis.</span> <span class="verse"><a name="15">15</a>Non furtum facies.</span> <span class="verse"><a name="16">16</a>Non loqueris contra proximum tuum falsum testimonium.</span> <span class="verse"><a name="17">17</a>Non concupisces domum proximi tui: non desiderabis uxorem eius, non servum, non ancillam, non bovem, non asinum nec omnia, quae illius sunt ".</span> <span class="verse"><a name="18">18</a>Cunctus autem populus videbat voces et lampades et sonitum bucinae montemque fumantem; et perterriti ac pavore concussi steterunt procul</span> <span class="verse"><a name="19">19</a>dicentes Moysi: " Loquere tu nobis, et audiemus; non loquatur nobis Deus, ne moriamur ".</span> <span class="verse"><a name="20">20</a>Et ait Moyses ad populum: " Nolite timere; ut enim probaret vos, venit Deus, et ut timor illius esset in vobis, ne peccaretis ".</span> <span class="verse"><a name="21">21</a>Stetitque populus de longe; Moyses autem accessit ad caliginem, in qua erat Deus.</span> <span class="verse"><a name="22">22</a>Dixit praeterea Dominus ad Moysen: " Haec dices filiis Israel: Vos vidistis quod de caelo locutus sim vobis.</span> <span class="verse"><a name="23">23</a>Non facietis praeter me deos argenteos nec deos aureos facietis vobis.</span> <span class="verse"><a name="24">24</a>Altare de terra facietis mihi et offeretis super eo holocausta et pacifica vestra, oves vestras et boves; in omni loco, in quo memoriam fecero nominis mei, veniam ad te et benedicam tibi.</span> <span class="verse"><a name="25">25</a>Quod si altare lapideum feceris mihi, non aedificabis illud de sectis lapidibus; si enim levaveris cultrum super eo, polluetur.</span> <span class="verse"><a name="26">26</a>Non ascendes per gradus ad altare meum, ne reveletur turpitudo tua.</span> </p></div</div></div></body></html>