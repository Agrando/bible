<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 23</strong></div><p><span class="verse"><a name="1">1</a>Non suscipies famam falsam nec iunges manum tuam cum impio, ut dicas falsum testimonium.</span> <span class="verse"><a name="2">2</a>Non sequeris turbam ad faciendum malum; nec in iudicio plurimorum acquiesces sententiae, ut a vero devies.</span> <span class="verse"><a name="3">3</a>Pauperis quoque non misereberis in iudicio.</span> <span class="verse"><a name="4">4</a>Si occurreris bovi inimici tui aut asino erranti, reduc ad eum.</span> <span class="verse"><a name="5">5</a>Si videris asinum odientis te iacere sub onere suo, non pertransibis, sed sublevabis cum eo.</span> <span class="verse"><a name="6">6</a>Non pervertes iudicium pauperis in lite eius.</span> <span class="verse"><a name="7">7</a>Mendacium fugies. Insontem et iustum non occides, quia aversor impium.</span> <span class="verse"><a name="8">8</a>Nec accipies munera, quae excaecant etiam prudentes et subvertunt verba iustorum.</span> <span class="verse"><a name="9">9</a>Peregrinum non opprimes; scitis enim advenarum animas, quia et ipsi peregrini fuistis in terra Aegypti.</span> <span class="verse"><a name="10">10</a>Sex annis seminabis terram tuam et congregabis fruges eius.</span> <span class="verse"><a name="11">11</a>Anno autem septimo dimittes eam et requiescere facies, ut comedant pauperes populi tui; et quidquid reliquum fuerit, edant bestiae agri. Ita facies in vinea et in oliveto tuo.</span> <span class="verse"><a name="12">12</a>Sex diebus operaberis; septima die cessabis, ut requiescat bos et asinus tuus, et refrigeretur filius ancillae tuae et advena.</span> <span class="verse"><a name="13">13</a>Omnia, quae dixi vobis, custodite, et nomen externorum deorum non invocabitis, neque audietur ex ore tuo.</span> <span class="verse"><a name="14">14</a>Tribus vicibus per singulos annos mihi festa celebrabitis.</span> <span class="verse"><a name="15">15</a>Sollemnitatem Azymorum custodies: septem diebus comedes azyma, sicut praecepi tibi, tempore statuto mensis Abib, quando egressus es de Aegypto.Non apparebis in conspectu meo vacuus.</span> <span class="verse"><a name="16">16</a>Et sollemnitatem Messis primitivorum operis tui, quaecumque seminaveris in agro; sollemnitatem quoque Collectae in exitu anni, quando congregaveris omnes fruges tuas de agro.</span> <span class="verse"><a name="17">17</a>Ter in anno apparebit omne masculinum tuum coram Domino Deo.</span> <span class="verse"><a name="18">18</a>Non immolabis super fermento sanguinem victimae meae, nec remanebit adeps sollemnitatis meae usque mane.</span> <span class="verse"><a name="19">19</a>Primitias primarum frugum terrae tuae deferes in domum Domini Dei tui.Non coques haedum in lacte matris suae.</span> <span class="verse"><a name="20">20</a>Ecce ego mittam angelum, qui praecedat te et custodiat in via et introducat ad locum, quem paravi.</span> <span class="verse"><a name="21">21</a>Observa eum et audi vocem eius nec contemnendum putes; quia non dimittet, cum peccaveritis, quia est nomen meum in illo.</span> <span class="verse"><a name="22">22</a>Quod si audieris vocem eius et feceris omnia, quae loquor, inimicus ero inimicis tuis et affligam affligentes te.</span> <span class="verse"><a name="23">23</a>Praecedet enim te angelus meus et introducet te ad Amorraeum et Hetthaeum et Pherezaeum Chananaeumque et Hevaeum et Iebusaeum, quos ego conteram.</span> <span class="verse"><a name="24">24</a>Non adorabis deos eorum nec coles eos; non facies secundum opera eorum, sed destrues eos et confringes lapides eorum.</span> <span class="verse"><a name="25">25</a>Servietisque Domino Deo vestro, ut benedicam panibus tuis et aquis et auferam infirmitatem de medio tui.</span> <span class="verse"><a name="26">26</a>Non erit abortiens nec sterilis in terra tua; numerum dierum tuorum implebo.</span> <span class="verse"><a name="27">27</a>Terrorem meum mittam in praecursum tuum et perturbabo omnem populum, ad quem ingre dieris; cunctorumque inimicorum tuorum coram te terga vertam</span> <span class="verse"><a name="28">28</a>emittens crabrones prius, qui fugabunt Hevaeum et Chananaeum et Hetthaeum, antequam introeas.</span> <span class="verse"><a name="29">29</a>Non eiciam eos a facie tua anno uno, ne terra in solitudinem redigatur, et multiplicentur contra te bestiae agri.</span> <span class="verse"><a name="30">30</a>Paulatim expellam eos de conspectu tuo, donec augearis et possideas terram.</span> <span class="verse"><a name="31">31</a>Ponam autem terminos tuos a mari Rubro usque ad mare Palaestinorum et a deserto usque ad Fluvium. Tradam manibus vestris habitatores terrae et eiciam eos de conspectu vestro.</span> <span class="verse"><a name="32">32</a>Non inibis cum eis foedus nec cum diis eorum.</span> <span class="verse"><a name="33">33</a>Non habitent in terra tua, ne peccare te faciant in me, si servieris diis eorum; quod tibi certo erit in scandalum ".</span> </p></div</div></div></body></html>