<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 1</strong></div><p><span class="verse"><a name="1">1</a>Haec sunt nomina filiorum Is rael, qui ingressi sunt Aegyp tum cum Iacob; singuli cum domibus suis introierunt:</span> <span class="verse"><a name="2">2</a>Ruben, Simeon, Levi, Iuda,</span> <span class="verse"><a name="3">3</a>Issachar, Zabulon et Beniamin,</span> <span class="verse"><a name="4">4</a>Dan et Nephthali, Gad et Aser.</span> <span class="verse"><a name="5">5</a>Erant igitur omnes animae eorum, qui egressi sunt de femore Iacob, septuaginta; Ioseph autem in Aegypto erat.</span> <span class="verse"><a name="6">6</a>Quo mortuo et universis fratribus eius omnique cognatione illa,</span> <span class="verse"><a name="7">7</a>filii Israel creverunt et pullulantes multiplicati sunt ac roborati nimis impleverunt terram.</span> <span class="verse"><a name="8">8</a>Surrexit interea rex novus super Aegyptum, qui ignorabat Ioseph;</span> <span class="verse"><a name="9">9</a>et ait ad populum suum: " Ecce, populus filiorum Israel multus et fortior nobis est;</span> <span class="verse"><a name="10">10</a>venite, prudenter agamus cum eo, ne forte multiplicetur et, si ingruerit contra nos bellum, addatur inimicis nostris, expugnatisque nobis, egrediatur de terra ".</span> <span class="verse"><a name="11">11</a>Praeposuit itaque eis magistros operum, ut affligerent eos oneribus; aedificaveruntque urbes promptuarias pharaoni, Phithom et Ramesses.</span> <span class="verse"><a name="12">12</a>Quantoque opprimebant eos, tanto magis multiplicabantur et crescebant.</span> <span class="verse"><a name="13">13</a>Formidaveruntque filios Israel Aegyptii et in servitutem redegerunt eos</span> <span class="verse"><a name="14">14</a>atque ad amaritudinem perducebant vitam eorum operibus duris luti et lateris omnique famulatu, quo in terrae operibus premebantur.</span> <span class="verse"><a name="15">15</a>Dixit autem rex Aegypti obstetricibus Hebraeorum, quarum una vocabatur Sephra, altera Phua,</span> <span class="verse"><a name="16">16</a>praecipiens eis: " Quando obstetricabitis Hebraeas, et partus tempus advenerit, si masculus fuerit, interficite eum; si femina, reservate ".</span> <span class="verse"><a name="17">17</a>Timuerunt autem obstetrices Deum et non fecerunt iuxta praeceptum regis Aegypti, sed conservabant mares.</span> <span class="verse"><a name="18">18</a>Quibus ad se accersitis rex ait: " Quidnam est hoc, quod facere voluistis, ut pueros servaretis? ".</span> <span class="verse"><a name="19">19</a>Quae responderunt: " Non sunt Hebraeae sicut Aegyptiae mulieres; ipsae enim robustae sunt et, priusquam veniamus ad eas, pariunt ".</span> <span class="verse"><a name="20">20</a>Bene ergo fecit Deus obstetricibus, et crevit populus confortatusque est nimis;</span> <span class="verse"><a name="21">21</a>et, quia timuerunt obstetrices Deum, aedificavit illis domos.</span> <span class="verse"><a name="22">22</a>Praecepit ergo pharao omni populo suo dicens: " Quidquid masculini sexus natum fuerit, in flumen proicite; quidquid feminei, reservate ".</span> </p></div</div></div></body></html>