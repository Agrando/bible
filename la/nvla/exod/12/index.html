<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 12</strong></div><p><span class="verse"><a name="1">1</a>Dixit Dominus ad Moysen et Aaron in terra Aegypti:</span> <span class="verse"><a name="2">2</a>" Mensis iste vobis principium mensium, primus erit in mensibus anni.</span> <span class="verse"><a name="3">3</a>Loquimini ad universum coetum filiorum Israel et dicite eis: Decima die mensis huius tollat unusquisque agnum per familias et domos suas.</span> <span class="verse"><a name="4">4</a>Sin autem minor est numerus, ut sufficere possit ad vescendum agnum, assumet vicinum suum, qui iunctus est domui suae, iuxta numerum animarum, quae sufficere possunt ad esum agni.</span> <span class="verse"><a name="5">5</a>Erit autem vobis agnus absque macula, masculus, anniculus; quem de agnis vel haedis tolletis</span> <span class="verse"><a name="6">6</a>et servabitis eum usque ad quartam decimam diem mensis huius; immolabitque eum universa congregatio filiorum Israel ad vesperam.</span> <span class="verse"><a name="7">7</a>Et sument de sanguine eius ac ponent super utrumque postem et in superliminaribus domorum, in quibus comedent illum;</span> <span class="verse"><a name="8">8</a>et edent carnes nocte illa assas igni et azymos panes cum lactucis amaris.</span> <span class="verse"><a name="9">9</a>Non comedetis ex eo crudum quid nec coctum aqua, sed tantum assum igni; caput cum pedibus eius et intestinis vorabitis.</span> <span class="verse"><a name="10">10</a>Nec remanebit quidquam ex eo usque mane; si quid residuum fuerit, igne comburetis.</span> <span class="verse"><a name="11">11</a>Sic autem comedetis illum: renes vestros accingetis, calceamenta habebitis in pedibus, tenentes baculos in manibus, et comedetis festinanter; est enim Pascha (id est Transitus) Domini!</span> <span class="verse"><a name="12">12</a>Et transibo per terram Aegypti nocte illa percutiamque omne primogenitum in terra Aegypti ab homine usque ad pecus; et in cunctis diis Aegypti faciam iudicia, ego Dominus.</span> <span class="verse"><a name="13">13</a>Erit autem sanguis vobis in signum in aedibus, in quibus eritis; et videbo sanguinem et transibo vos, nec erit in vobis plaga disperdens, quando percussero terram Aegypti.</span> <span class="verse"><a name="14">14</a>Habebitis autem hanc diem in monumentum et celebrabitis eam sollemnem Domino in generationibus vestris cultu sempiterno.</span> <span class="verse"><a name="15">15</a>Septem diebus azyma comedetis. Iam in die primo non erit fermentum in domibus vestris; quicumque comederit fermentatum, a primo die usque ad diem septimum, peribit anima illa de Israel.</span> <span class="verse"><a name="16">16</a>Dies prima erit sancta atque sollemnis, et dies septima eadem festivitate venerabilis. Nihil operis facietis in eis, exceptis his, quae ad vescendum pertinent.</span> <span class="verse"><a name="17">17</a>Et observabitis azyma, in eadem enim ipsa die eduxi exercitum vestrum de terra Aegypti; et custodietis diem istum in generationes vestras ritu perpetuo.</span> <span class="verse"><a name="18">18</a>Primo mense, quarta decima die mensis ad vesperam comedetis azyma; usque ad diem vicesimam primam eiusdem mensis ad vesperam.</span> <span class="verse"><a name="19">19</a>Septem diebus fermentum non invenietur in domibus vestris. Qui comederit fermentatum, peribit anima eius de coetu Israel, tam de advenis quam de indigenis terrae.</span> <span class="verse"><a name="20">20</a>Omne fermentatum non comedetis; in cunctis habitaculis vestris edetis azyma ".</span> <span class="verse"><a name="21">21</a>Vocavit autem Moyses omnes seniores filiorum Israel et dixit ad eos: " Ite tollentes animal per familias vestras et immolate Pascha.</span> <span class="verse"><a name="22">22</a>Fasciculumque hyssopi tingite in sanguine, qui est in pelvi, et aspergite ex eo superliminare et utrumque postem. Nullus vestrum egrediatur ostium domus suae usque mane.</span> <span class="verse"><a name="23">23</a>Transibit enim Dominus percutiens Aegyptios; cumque viderit sanguinem in superliminari et in utroque poste, transcendet ostium et non sinet percussorem ingredi domos vestras et laedere.</span> <span class="verse"><a name="24">24</a>Custodite verbum istud legitimum tibi et filiis tuis usque in aeternum.</span> <span class="verse"><a name="25">25</a>Cumque introieritis terram, quam Dominus daturus est vobis, ut pollicitus est, observabitis caeremonias istas;</span> <span class="verse"><a name="26">26</a>et, cum dixerint vobis filii vestri: "Quae est ista religio?",</span> <span class="verse"><a name="27">27</a>dicetis eis: "Victima Paschae Domino est, quando transivit super domos filiorum Israel in Aegypto percutiens Aegyptios et domos nostras liberans" ". Incurvatusque populus adoravit;</span> <span class="verse"><a name="28">28</a>et egressi filii Israel fecerunt, sicut praeceperat Dominus Moysi et Aaron.</span> <span class="verse"><a name="29">29</a>Factum est autem in noctis medio, percussit Dominus omne primogenitum in terra Aegypti, a primogenito pharaonis, qui in solio eius sedebat, usque ad primogenitum captivi, qui erat in carcere, et omne primogenitum iumentorum.</span> <span class="verse"><a name="30">30</a>Surrexitque pharao nocte et omnes servi eius cunctaque Aegyptus, et ortus est clamor magnus in Aegypto, neque enim erat domus, in qua non iaceret mortuus.</span> <span class="verse"><a name="31">31</a>Vocatisque pharao Moyse et Aaron nocte, ait: " Surgite, egredimini a populo meo, vos et filii Israel; ite, immolate Domino, sicut dicitis.</span> <span class="verse"><a name="32">32</a>Oves vestras et armenta assumite, ut petieratis, et abeuntes benedicite mihi ".</span> <span class="verse"><a name="33">33</a>Urgebantque Aegyptii populum de terra exire velociter dicentes: " Omnes moriemur ".</span> <span class="verse"><a name="34">34</a>Tulit igitur populus conspersam farinam, antequam fermentaretur; et ligans pistrina in palliis suis posuit super umeros suos.</span> <span class="verse"><a name="35">35</a>Feceruntque filii Israel, sicut praeceperat Moyses, et petierunt ab Aegyptiis vasa argentea et aurea vestemque plurimam.</span> <span class="verse"><a name="36">36</a>Dominus autem dedit gratiam populo coram Aegyptiis, ut commodarent eis; et spoliaverunt Aegyptios.</span> <span class="verse"><a name="37">37</a>Profectique sunt filii Israel de Ramesse in Succoth, sescenta fere milia peditum virorum absque parvulis.</span> <span class="verse"><a name="38">38</a>Sed et vulgus promiscuum innumerabile ascendit cum eis, oves et armenta, animantia multa nimis.</span> <span class="verse"><a name="39">39</a>Coxeruntque farinam, quam dudum de Aegypto conspersam tulerant, et fecerunt subcinericios panes azymos; neque enim poterant fermentari, cogentibus exire Aegyptiis et nullam facere sinentibus moram; nec pulmenti quidquam occurrerant praeparare.</span> <span class="verse"><a name="40">40</a>Habitatio autem filiorum Israel, qua manserant in Aegypto, fuit quadringentorum triginta annorum.</span> <span class="verse"><a name="41">41</a>Quibus expletis, eadem die egressus est omnis exercitus Domini de terra Aegypti.</span> <span class="verse"><a name="42">42</a>Nox ista vigiliarum Domino, quando eduxit eos de terra Aegypti: hanc observare debent Domino omnes filii Israel in generationibus suis.</span> <span class="verse"><a name="43">43</a>Dixitque Dominus ad Moysen et Aaron: " Haec est religio Paschae: Omnis alienigena non comedet ex eo;</span> <span class="verse"><a name="44">44</a>omnis autem servus empticius circumcidetur et sic comedet;</span> <span class="verse"><a name="45">45</a>advena et mercennarius non edent ex eo.</span> <span class="verse"><a name="46">46</a>In una domo comedetur, nec efferetis de carnibus eius foras nec os illius confringetis.</span> <span class="verse"><a name="47">47</a>Omnis coetus filiorum Israel faciet illud.</span> <span class="verse"><a name="48">48</a>Quod si quis peregrinorum in vestram voluerit transire coloniam et facere Pascha Domini, circumcidetur prius omne masculinum eius, et tunc rite celebrabit eritque sicut indigena terrae; si quis autem circumcisus non fuerit, non vescetur ex eo.</span> <span class="verse"><a name="49">49</a>Eadem lex erit indigenae et colono, qui peregrinatur apud vos ".</span> <span class="verse"><a name="50">50</a>Feceruntque omnes filii Israel, sicut praeceperat Dominus Moysi et Aaron;</span> <span class="verse"><a name="51">51</a>et in eadem die eduxit Dominus filios Israel de terra Aegypti per turmas suas.</span> </p></div</div></div></body></html>