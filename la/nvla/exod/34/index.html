<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 34</strong></div><p><span class="verse"><a name="1">1</a>Dixitque Dominus ad Moy sen: " Praecide tibi duas ta bulas lapideas instar priorum, et scribam super eas verba, quae habuerunt tabulae, quas fregisti.</span> <span class="verse"><a name="2">2</a>Esto paratus mane, ut ascendas statim in montem Sinai; stabisque mihi super verticem montis.</span> <span class="verse"><a name="3">3</a>Nullus ascendat tecum, nec videatur quispiam per totum montem; oves quoque et boves non pascantur e contra ".</span> <span class="verse"><a name="4">4</a>Excidit ergo duas tabulas lapideas, quales antea fuerant; et de nocte consurgens ascendit in montem Sinai, sicut praeceperat ei Dominus, portans secum tabulas.</span> <span class="verse"><a name="5">5</a>Cumque descendisset Dominus per nubem, stetit cum eo vocans in nomine Domini.</span> <span class="verse"><a name="6">6</a>Et transiens coram eo clamavit: " Dominus, Dominus Deus, misericors et clemens, patiens et multae miserationis ac verax,</span> <span class="verse"><a name="7">7</a>qui custodit misericordiam in milia, qui aufert iniquitatem et scelera atque peccata, nihil autem impunitum sinit, qui reddit iniquitatem patrum in filiis ac nepotibus in tertiam et quartam progeniem ".</span> <span class="verse"><a name="8">8</a>Festinusque Moyses curvatus est pronus in terram et adorans</span> <span class="verse"><a name="9">9</a>ait: " Si inveni gratiam in conspectu tuo, Domine, obsecro, ut gradiaris nobiscum; populus quidem durae cervicis est, sed tu auferes iniquitates nostras atque peccata nosque possidebis ".</span> <span class="verse"><a name="10">10</a>Respondit Dominus: " Ego inibo pactum coram universo populo tuo; mirabilia faciam, quae numquam visa sunt super totam terram nec in ullis gentibus, ut cernat cunctus populus, in cuius es medio, opus Domini terribile, quod facturus sum tecum.</span> <span class="verse"><a name="11">11</a>Observa cuncta, quae hodie mando tibi: ego ipse eiciam ante faciem tuam Amorraeum et Chananaeum et Hetthaeum, Pherezaeum quoque et Hevaeum et Iebusaeum.</span> <span class="verse"><a name="12">12</a>Cave, ne umquam cum habitatoribus terrae, quam intraveris, iungas amicitias, quae tibi sint in ruinam;</span> <span class="verse"><a name="13">13</a>sed aras eorum destrue, confringe lapides palosque succide.</span> <span class="verse"><a name="14">14</a>Noli adorare deum alienum: Dominus Zelotes nomen eius, Deus est aemulator.</span> <span class="verse"><a name="15">15</a>Ne ineas pactum cum hominibus illarum regionum, ne, cum fornicati fuerint cum diis suis et sacrificaverint eis, vocet te quispiam, et comedas de immolatis.</span> <span class="verse"><a name="16">16</a>Nec uxorem de filiabus eorum accipies filiis tuis, ne, postquam ipsae fuerint fornicatae cum diis suis, fornicari faciant et filios tuos in deos suos.</span> <span class="verse"><a name="17">17</a>Deos conflatiles non facies tibi.</span> <span class="verse"><a name="18">18</a>Sollemnitatem Azymorum custodies: septem diebus vesceris azymis, sicut praecepi tibi, in tempore constituto mensis Abib; mense enim verni temporis egressus es de Aegypto.</span> <span class="verse"><a name="19">19</a>Omne, quod aperit vulvam generis masculini, meum erit; de cuncto grege tuo tam de bobus quam de ovibus meum erit.</span> <span class="verse"><a name="20">20</a>Primogenitum asini redimes ove, sin autem nec pretium pro eo dederis, franges cervicem eius. Primogenitum filiorum tuorum redimes; nec apparebis in conspectu meo vacuus.</span> <span class="verse"><a name="21">21</a>Sex diebus operaberis, die septimo cessabis etiam arare et metere.</span> <span class="verse"><a name="22">22</a>Sollemnitatem Hebdomadarum facies tibi in primitiis frugum messis tuae triticeae et sollemnitatem Collectae, quando, redeunte anni tempore, cuncta conduntur.</span> <span class="verse"><a name="23">23</a>Tribus temporibus anni apparebit omne masculinum tuum in conspectu omnipotentis Domini, Dei Israel.</span> <span class="verse"><a name="24">24</a>Cum enim tulero gentes a facie tua et dilatavero terminos tuos, nullus insidiabitur terrae tuae, ascendente te et apparente in conspectu Domini Dei tui ter in anno.</span> <span class="verse"><a name="25">25</a>Non immolabis super fermento sanguinem hostiae meae; neque residebit mane de victima sollemnitatis Paschae.</span> <span class="verse"><a name="26">26</a>Primitias frugum terrae tuae afferes in domum Domini Dei tui.Non coques haedum in lacte matris suae ".</span> <span class="verse"><a name="27">27</a>Dixitque Dominus ad Moysen: " Scribe tibi verba haec, quibus et tecum et cum Israel pepigi foedus ".</span> <span class="verse"><a name="28">28</a>Fuit ergo ibi cum Domino quadraginta dies et quadraginta noctes; panem non comedit et aquam non bibit et scripsit in tabulis verba foederis, decem verba.</span> <span class="verse"><a name="29">29</a>Cumque descenderet Moyses de monte Sinai, tenebat duas tabulas testimonii et ignorabat quod resplenderet cutis faciei suae ex consortio sermonis Domini.</span> <span class="verse"><a name="30">30</a>Videntes autem Aaron et filii Israel resplendere cutem faciei Moysi, timuerunt prope accedere;</span> <span class="verse"><a name="31">31</a>vocatique ab eo reversi sunt tam Aaron quam principes synagogae. Et postquam locutus est ad eos,</span> <span class="verse"><a name="32">32</a>venerunt ad eum etiam omnes filii Israel; quibus praecepit cuncta, quae audierat a Domino in monte Sinai.</span> <span class="verse"><a name="33">33</a>Impletisque sermonibus, posuit velamen super faciem suam,</span> <span class="verse"><a name="34">34</a>quod ingressus ad Dominum et loquens cum eo auferebat, donec exiret; et tunc loquebatur ad filios Israel omnia, quae sibi fuerant imperata.</span> <span class="verse"><a name="35">35</a>Qui videbant cutem faciei Moysi resplendere, sed operiebat ille rursus faciem suam, donec ingressus loqueretur cum eo.</span> </p></div</div></div></body></html>