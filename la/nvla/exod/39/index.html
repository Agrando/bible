<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 39</strong></div><p><span class="verse"><a name="1">1</a>De hyacintho vero et purpura, cocco ac bysso fecerunt vestes textas pro ministerio sanctuarii. Et fecerunt vestes sacras Aaron, sicut praecepit Dominus Moysi.</span> <span class="verse"><a name="2">2</a>Fecerunt igitur ephod de auro, hyacintho et purpura coccoque et bysso retorta</span> <span class="verse"><a name="3">3</a>opere polymitario tundentes bratteas aureas et extenuantes in fila, ut possent torqueri cum priorum colorum subtegmine.</span> <span class="verse"><a name="4">4</a>Fasciasque umerales fecerunt ei, cum quibus in utroque latere summitatum suarum copulabatur,</span> <span class="verse"><a name="5">5</a>et balteum, quo constringebatur ephod, eiusdem operis et unum cum eo ex auro, et hyacintho et purpura coccoque et bysso retorta, sicut praeceperat Dominus Moysi.</span> <span class="verse"><a name="6">6</a>Paraverunt et duos lapides onychinos, inclusos texturis aureis et sculptos arte gemmaria nominibus filiorum Israel;</span> <span class="verse"><a name="7">7</a>posueruntque eos in fasciis umeralibus ephod, lapides memorialis filiorum Israel, sicut praeceperat Dominus Moysi.</span> <span class="verse"><a name="8">8</a>Fecerunt et pectorale opere polymito iuxta opus ephod ex auro, hyacintho, purpura coccoque et bysso retorta,</span> <span class="verse"><a name="9">9</a>quadrangulum duplex mensurae palmi.</span> <span class="verse"><a name="10">10</a>Et posuerunt in eo gemmarum ordines quattuor: in primo versu erat sardius, topazius, smaragdus;</span> <span class="verse"><a name="11">11</a>in secundo carbunculus, sapphirus et iaspis;</span> <span class="verse"><a name="12">12</a>in tertio hyacinthus, achates et amethystus;</span> <span class="verse"><a name="13">13</a>in quarto chrysolithus, onychinus et beryllus: inclusi textura aurea per ordines suos.</span> <span class="verse"><a name="14">14</a>Ipsique lapides duodecim sculpti erant nominibus duodecim tribuum Israel, singuli per nomina singulorum.</span> <span class="verse"><a name="15">15</a>Fecerunt in pectorali catenulas quasi funiculos opus tortile de auro purissimo</span> <span class="verse"><a name="16">16</a>et duos margines aureos totidemque anulos aureos. Porro duos anulos posuerunt in utraque summitate pectoralis;</span> <span class="verse"><a name="17">17</a>duos funiculos aureos inseruerunt anulis, qui in pectoralis angulis eminebant.</span> <span class="verse"><a name="18">18</a>Duas summitates amborum funiculorum colligaverunt duobus marginibus in fasciis umeralibus ephod in parte eius anteriore.</span> <span class="verse"><a name="19">19</a>Et fecerunt duos anulos aureos et posuerunt super duas summitates pectoralis in eius margine interiore contra ephod, sicut praecepit Dominus Moysi.</span> <span class="verse"><a name="20">20</a>Feceruntque duos anulos aureos, quos posuerunt in duabus fasciis umeralibus ephod deorsum in latere eius anteriore secus iuncturam eius super balteum ephod.</span> <span class="verse"><a name="21">21</a>Et strinxerunt pectorale anulis eius ad anulos ephod vitta hyacinthina, ut esset super balteum ephod, ne amoveretur ab ephod, sicut praecepit Dominus Moysi.</span> <span class="verse"><a name="22">22</a>Fecerunt quoque pallium ephod opere textili totum hyacinthinum</span> <span class="verse"><a name="23">23</a>et capitium in medio eius supra oramque per gyrum sicut in capitio loricae;</span> <span class="verse"><a name="24">24</a>deorsum autem ad pedes mala punica ex hyacintho, purpura, cocco ac bysso retorta</span> <span class="verse"><a name="25">25</a>et tintinnabula de auro purissimo, quae posuerunt inter malogranata in inferiore parte pallii per gyrum,</span> <span class="verse"><a name="26">26</a>ut sit tintinnabulum inter singula mala punica, quibus ornatus incedebat pontifex, quando ministerio fungebatur, sicut praeceperat Dominus Moysi.</span> <span class="verse"><a name="27">27</a>Fecerunt et tunicas byssinas opere textili Aaron et filiis eius</span> <span class="verse"><a name="28">28</a>et tiaram et ornatum mitrarum ex bysso, feminalia quoque linea ex bysso retorta,</span> <span class="verse"><a name="29">29</a>cingulum vero de bysso retorta, hyacintho, purpura ac cocco, arte plumaria, sicut praeceperat Dominus Moysi.</span> <span class="verse"><a name="30">30</a>Fecerunt et laminam diadema sanctitatis de auro purissimo; scripseruntque in ea opere caelatoris: " Sanctum Domino ";</span> <span class="verse"><a name="31">31</a>et strinxerunt eam desuper cum tiara vitta hyacinthina, sicut praeceperat Dominus Moysi.</span> <span class="verse"><a name="32">32</a>Perfectum est igitur omne opus habitaculi et tabernaculi conventus; feceruntque filii Israel cuncta, quae praeceperat Dominus Moysi: sic fecerunt.</span> <span class="verse"><a name="33">33</a>Et obtulerunt habitaculum et tabernaculum et universam supellectilem, fibulas, tabulas, vectes, columnas ac bases,</span> <span class="verse"><a name="34">34</a>opertorium de pellibus arietum rubricatis et operimentum de pellibus delphini, velum,</span> <span class="verse"><a name="35">35</a>arcam testimonii, vectes, propitiatorium,</span> <span class="verse"><a name="36">36</a>mensam cum vasis suis et propositionis panibus,</span> <span class="verse"><a name="37">37</a>candelabrum ex auro puro, lucernas in ordine earum et utensilia earum cum oleo candelabri,</span> <span class="verse"><a name="38">38</a>altare aureum et unguentum et thymiama ex aromatibus et velum in introitu tabernaculi,</span> <span class="verse"><a name="39">39</a>altare aeneum, craticulam aeneam, vectes et vasa eius omnia, labrum cum basi sua,</span> <span class="verse"><a name="40">40</a>tentoria atrii et columnas cum basibus suis, velum in introitu atrii funiculosque illius et paxillos. Nihil ex vasis defuit, quae in ministerium habitaculi in tabernaculo conventus iussa sunt fieri.</span> <span class="verse"><a name="41">41</a>Vestes quoque textas, quibus sacerdotes utuntur in sanctuario, et vestes sacras Aaron sacerdotis et vestes filiorum eius</span> <span class="verse"><a name="42">42</a>obtulerunt filii Israel, sicut praeceperat Dominus Moysi.</span> <span class="verse"><a name="43">43</a>Quae postquam Moyses cuncta vidit completa, benedixit eis.</span> </p></div</div></div></body></html>