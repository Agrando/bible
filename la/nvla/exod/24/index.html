<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 24</strong></div><p><span class="verse"><a name="1">1</a>Moysi quoque dixit: " Ascende ad Dominum, tu et Aa ron, Nadab et Abiu et septuaginta senes ex Israel, et adorabitis procul.</span> <span class="verse"><a name="2">2</a>Solusque Moyses ascendet ad Dominum, et illi non appropinquabunt, nec populus ascendet cum eo ".</span> <span class="verse"><a name="3">3</a>Venit ergo Moyses et narravit plebi omnia verba Domini atque iudicia; responditque omnis populus una voce: " Omnia verba Domini, quae locutus est, faciemus ".</span> <span class="verse"><a name="4">4</a>Scripsit autem Moyses universos sermones Domini; et mane consurgens aedificavit altare ad radices montis et duodecim lapides per duodecim tribus Israel.</span> <span class="verse"><a name="5">5</a>Misitque iuvenes de filiis Israel, et obtulerunt holocausta; immolaveruntque victimas pacificas Domino vitulos.</span> <span class="verse"><a name="6">6</a>Tulit itaque Moyses dimidiam partem sanguinis et misit in crateras; partem autem residuam respersit super altare.</span> <span class="verse"><a name="7">7</a>Assumensque volumen foederis legit, audiente populo, qui dixerunt: " Omnia, quae locutus est Dominus, faciemus et erimus oboedientes ".</span> <span class="verse"><a name="8">8</a>Ille vero sumptum sanguinem respersit in populum et ait: " Hic est sanguis foederis, quod pepigit Dominus vobiscum super cunctis sermonibus his ".</span> <span class="verse"><a name="9">9</a>Ascenderuntque Moyses et Aaron, Nadab et Abiu et septuaginta de senioribus Israel.</span> <span class="verse"><a name="10">10</a>Et viderunt Deum Israel, et sub pedibus eius quasi opus lapidis sapphirini et quasi ipsum caelum, cum serenum est.</span> <span class="verse"><a name="11">11</a>Nec in electos filiorum Israel misit manum suam; videruntque Deum et comederunt ac biberunt.</span> <span class="verse"><a name="12">12</a>Dixit autem Dominus ad Moysen: " Ascende ad me in montem et esto ibi; daboque tibi tabulas lapideas et legem ac mandata, quae scripsi, ut doceas eos ".</span> <span class="verse"><a name="13">13</a>Surrexerunt Moyses et Iosue minister eius; ascendensque Moyses in montem Dei</span> <span class="verse"><a name="14">14</a>senioribus ait: " Exspectate hic, donec revertamur ad vos. Habetis Aaron et Hur vobiscum; si quid natum fuerit quaestionis, referetis ad eos ".</span> <span class="verse"><a name="15">15</a>Cumque ascendisset Moyses in montem, operuit nubes montem;</span> <span class="verse"><a name="16">16</a>et habitavit gloria Domini super Sinai tegens illum nube sex diebus; septimo autem die vocavit eum de medio caliginis.</span> <span class="verse"><a name="17">17</a>Erat autem species gloriae Domini quasi ignis ardens super verticem montis in conspectu filiorum Israel.</span> <span class="verse"><a name="18">18</a>Ingressusque Moyses medium nebulae ascendit in montem; et fuit ibi quadraginta diebus et quadraginta noctibus.</span> </p></div</div></div></body></html>