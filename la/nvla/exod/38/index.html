<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 38</strong></div><p><span class="verse"><a name="1">1</a>Fecit et altare holocausti de lignis acaciae quinque cubi torum per quadrum et trium in altitudine,</span> <span class="verse"><a name="2">2</a>cuius cornua de angulis procedebant; operuitque illud laminis aeneis.</span> <span class="verse"><a name="3">3</a>Et in usus eius paravit ex aere vasa diversa: lebetes, vatilla et pateras, fuscinulas et ignium receptacula.</span> <span class="verse"><a name="4">4</a>Craticulamque eius in modum retis fecit aeneam subter marginem altaris ab imo usque ad medium eius,</span> <span class="verse"><a name="5">5</a>fusis quattuor anulis per totidem craticulae summitates, ad immittendos vectes ad portandum.</span> <span class="verse"><a name="6">6</a>Quos et ipsos fecit de lignis acaciae et operuit laminis aeneis;</span> <span class="verse"><a name="7">7</a>induxitque in circulos, qui in lateribus altaris eminebant. Ipsum autem altare non erat solidum, sed cavum ex tabulis et intus vacuum.</span> <span class="verse"><a name="8">8</a>Fecit et labrum aeneum cum basi sua de speculis mulierum, quae excubabant in ostio tabernaculi conventus.</span> <span class="verse"><a name="9">9</a>Fecit et atrium, in cuius australi plaga erant tentoria de bysso retorta cubitorum centum;</span> <span class="verse"><a name="10">10</a>columnae aeneae viginti cum basibus suis; unci columnarum et anuli earum argentei.</span> <span class="verse"><a name="11">11</a>Aeque ad septentrionalem plagam tentoria, columnae basesque et unci anulique columnarum eiusdem mensurae et operis ac metalli erant.</span> <span class="verse"><a name="12">12</a>In ea vero plaga, quae ad occidentem respicit, fuerunt tentoria cubitorum quinquaginta, columnae decem cum basibus suis; et unci columnarum anulique earum argentei.</span> <span class="verse"><a name="13">13</a>Porro contra orientem quinquaginta cubitorum paravit tentoria,</span> <span class="verse"><a name="14">14</a>e quibus quindecim cubitos columnarum trium cum basibus suis unum tenebat latus;</span> <span class="verse"><a name="15">15</a>et in parte altera ­ quia inter utraque introitum tabernaculi fecit ­ quindecim aeque cubitorum erant tentoria columnaeque tres et bases totidem.</span> <span class="verse"><a name="16">16</a>Cuncta atrii tentoria in circuitu ex bysso retorta texuerat.</span> <span class="verse"><a name="17">17</a>Bases columnarum fuere aeneae, unci autem earum et anuli earum argentei et capita earum vestivit argento et omnes columnas atrii cinxit anulis argenteis.</span> <span class="verse"><a name="18">18</a>Et in introitu eius opere plumario fecit velum ex hyacintho, purpura, cocco ac bysso retorta; quod habebat viginti cubitos in longitudine, altitudo vero quinque cubitorum erat iuxta mensuram, quam cuncta atrii tentoria habebant.</span> <span class="verse"><a name="19">19</a>Columnae autem in ingressu fuere quattuor cum basibus aeneis, uncis argenteis; capitaque et anulos earum vestivit argento.</span> <span class="verse"><a name="20">20</a>Paxillos quoque habitaculi et atrii per gyrum fecit aeneos.</span> <span class="verse"><a name="21">21</a>Hic est census habitaculi, habitaculi testimonii, qui recensitus est iuxta praeceptum Moysi ministerio Levitarum per manum Ithamar filii Aaron sacerdotis.</span> <span class="verse"><a name="22">22</a>Beseleel filius Uri filii Hur de tribu Iudae fecit cuncta, quae praeceperat Dominus Moysi,</span> <span class="verse"><a name="23">23</a>iuncto sibi socio Ooliab filio Achisamech de tribu Dan fabro et polymitario atque plumario ex hyacintho, purpura, cocco et bysso.</span> <span class="verse"><a name="24">24</a>Omne aurum, quod expensum est in opere sanctuarii et quod oblatum est in donariis, viginti novem talentorum fuit et septingentorum triginta siclorum ad mensuram sicli sanctuarii.</span> <span class="verse"><a name="25">25</a>Argentum autem eorum, qui in congregatione recensiti sunt, centum talentorum fuit et mille septingentorum et septuaginta quinque siclorum ad mensuram sicli sanctuarii.</span> <span class="verse"><a name="26">26</a>Beca, id est dimidium sicli iuxta mensuram sicli sanctuarii, dedit quisquis transit ad censum a viginti annis et supra, de sescentis tribus milibus et quingentis quinquaginta armatorum.</span> <span class="verse"><a name="27">27</a>De talentis centum argenti conflatae sunt bases sanctuarii et veli, singulis talentis per bases singulas supputatis.</span> <span class="verse"><a name="28">28</a>De mille autem septingentis et septuaginta quinque siclis fecit uncos columnarum et vestivit capita earum et cinxit eas argento.</span> <span class="verse"><a name="29">29</a>Aeris quoque oblata sunt septuaginta talenta et duo milia et quadringenti sicli,</span> <span class="verse"><a name="30">30</a>ex quibus fecit bases in introitu tabernaculi conventus et altare aeneum cum craticula sua omniaque vasa, quae ad usum eius pertinent,</span> <span class="verse"><a name="31">31</a>et bases atrii tam in circuitu quam in ingressu eius et omnes paxillos habitaculi atque atrii per gyrum.</span> </p></div</div></div></body></html>