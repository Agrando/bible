<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 17</strong></div><p><span class="verse"><a name="1">1</a>Igitur profecta omnis congregatio filiorum Israel de deserto Sin per mansiones suas iuxta sermonem Domini, castrametati sunt in Raphidim, ubi non erat aqua ad bibendum populo.</span> <span class="verse"><a name="2">2</a>Qui iurgatus contra Moysen ait: " Da nobis aquam, ut bibamus ". Quibus respondit Moyses: " Quid iurgamini contra me? Cur tentatis Dominum? ".</span> <span class="verse"><a name="3">3</a>Sitivit ergo ibi populus prae aquae penuria et murmuravit contra Moysen dicens: " Cur fecisti nos exire de Aegypto, ut occideres nos et liberos nostros ac iumenta siti? ".</span> <span class="verse"><a name="4">4</a>Clamavit autem Moyses ad Dominum dicens: " Quid faciam populo huic? Adhuc paululum et lapidabunt me ".</span> <span class="verse"><a name="5">5</a>Et ait Dominus ad Moysen: " Antecede populum et sume tecum de senioribus Israel, et virgam, qua percussisti fluvium, tolle in manu tua et vade.</span> <span class="verse"><a name="6">6</a>En ego stabo coram te ibi super petram Horeb; percutiesque petram, et exibit ex ea aqua, ut bibat populus ". Fecit Moyses ita coram senioribus Israel.</span> <span class="verse"><a name="7">7</a>Et vocavit nomen loci illius Massa et Meriba, propter iurgium filiorum Israel et quia tentaverunt Dominum dicentes: " Estne Dominus in nobis an non? ".</span> <span class="verse"><a name="8">8</a>Venit autem Amalec et pugnabat contra Israel in Raphidim.</span> <span class="verse"><a name="9">9</a>Dixitque Moyses ad Iosue: " Elige nobis viros et egressus pugna contra Amalec; cras ego stabo in vertice collis habens virgam Dei in manu mea ".</span> <span class="verse"><a name="10">10</a>Fecit Iosue, ut locutus erat ei Moyses, et pugnavit contra Amalec; Moyses autem et Aaron et Hur ascenderunt super verticem collis.</span> <span class="verse"><a name="11">11</a>Cumque levaret Moyses manus, vincebat Israel; sin autem remisisset, superabat Amalec.</span> <span class="verse"><a name="12">12</a>Manus autem Moysi erant graves; sumentes igitur lapidem posuerunt subter eum, in quo sedit; Aaron autem et Hur sustentabant manus eius ex utraque parte. Et factum est ut manus eius non lassarentur usque ad occasum solis.</span> <span class="verse"><a name="13">13</a>Vicitque Iosue Amalec et populum eius in ore gladii.</span> <span class="verse"><a name="14">14</a>Dixit autem Dominus ad Moysen: " Scribe hoc ob monumentum in libro et trade auribus Iosue; delebo enim memoriam Amalec sub caelo ".</span> <span class="verse"><a name="15">15</a>Aedificavitque Moyses altare et vocavit nomen eius Dominus Nissi "Dominus vexillum meum)</span> <span class="verse"><a name="16">16</a>dicens:" Quia manus contra solium Domini:bellum Domino erit contra Amalec a generatione in generationem ".</span> </p></div</div></div></body></html>