<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 9</strong></div><p><span class="verse"><a name="1">1</a>Dixit autem Dominus ad Moysen: " Ingredere ad pharaonem et loquere ad eum: Haec dicit Dominus, Deus Hebraeorum: Dimitte populum meum, ut sacrificet mihi.</span> <span class="verse"><a name="2">2</a>Quod si adhuc renuis et retines eos,</span> <span class="verse"><a name="3">3</a>ecce manus Domini erit super possessionem tuam in agris, super equos et asinos et camelos et boves et oves, pestis valde gravis;</span> <span class="verse"><a name="4">4</a>et distinguet Dominus inter possessiones Israel et possessiones Aegyptiorum, ut nihil omnino pereat ex his, quae pertinent ad filios Israel.</span> <span class="verse"><a name="5">5</a>Constituitque Dominus tempus dicens: Cras faciet Dominus verbum istud in terra ".</span> <span class="verse"><a name="6">6</a>Fecit ergo Dominus verbum hoc altera die, mortuaque sunt omnia animantia Aegyptiorum; de animalibus vero filiorum Israel nihil omnino periit.</span> <span class="verse"><a name="7">7</a>Et misit pharao ad videndum; nec erat quidquam mortuum de his, quae possidebat Israel. Ingravatumque est cor pharaonis, et non dimisit populum.</span> <span class="verse"><a name="8">8</a>Et dixit Dominus ad Moysen et Aaron: " Tollite plenas manus cineris de camino, et spargat illum Moyses in caelum coram pharaone;</span> <span class="verse"><a name="9">9</a>sitque pulvis super omnem terram Aegypti; erunt enim in hominibus et iumentis ulcera et vesicae turgentes in universa terra Aegypti ".</span> <span class="verse"><a name="10">10</a>Tuleruntque cinerem de camino et steterunt coram pharaone, et sparsit illum Moyses in caelum; factaque sunt ulcera vesicarum turgentium in hominibus et iumentis.</span> <span class="verse"><a name="11">11</a>Nec poterant malefici stare coram Moyse propter ulcera, quae in illis erant et in omni terra Aegypti.</span> <span class="verse"><a name="12">12</a>Induravitque Dominus cor pharaonis, et non audivit eos, sicut locutus est Dominus ad Moysen.</span> <span class="verse"><a name="13">13</a>Dixitque Dominus ad Moysen: " Mane consurge et sta coram pharaone et dices ad eum: Haec dicit Dominus, Deus Hebraeorum: Dimitte populum meum, ut sacrificet mihi;</span> <span class="verse"><a name="14">14</a>quia in hac vice mittam omnes plagas meas super cor tuum et super servos tuos et super populum tuum, ut scias quod non sit similis mei in omni terra.</span> <span class="verse"><a name="15">15</a>Nunc enim extendens manum si percussissem te et populum tuum peste, perisses de terra.</span> <span class="verse"><a name="16">16</a>Idcirco autem servavi te, ut ostendam in te fortitudinem meam, et narretur nomen meum in omni terra.</span> <span class="verse"><a name="17">17</a>Adhuc retines populum meum et non vis dimittere eum?</span> <span class="verse"><a name="18">18</a>En pluam cras, hac ipsa hora, grandinem multam nimis, qualis non fuit in Aegypto a die, qua fundata est, usque in praesens tempus.</span> <span class="verse"><a name="19">19</a>Mitte ergo iam nunc et congrega iumenta tua et omnia, quae habes in agro; homines enim et iumenta universa, quae inventa fuerint foris nec congregata de agris, cadet super ea grando, et morientur ".</span> <span class="verse"><a name="20">20</a>Qui timuit verbum Domini de servis pharaonis, fecit confugere servos suos et iumenta in domos;</span> <span class="verse"><a name="21">21</a>qui autem neglexit sermonem Domini, dimisit servos suos et iumenta in agris.</span> <span class="verse"><a name="22">22</a>Et dixit Dominus ad Moysen: " Extende manum tuam in caelum, ut fiat grando in universa terra Aegypti super homines et super iumenta et super omnem herbam agri in terra Aegypti ".</span> <span class="verse"><a name="23">23</a>Extenditque Moyses virgam in caelum, et Dominus dedit tonitrua et grandinem ac discurrentia fulgura super terram; pluitque Dominus grandinem super terram Aegypti.</span> <span class="verse"><a name="24">24</a>Et grando et ignis immixta pariter ferebantur; tantaeque fuit magnitudinis, quanta ante numquam apparuit in universa terra Aegypti, ex quo gens illa condita est.</span> <span class="verse"><a name="25">25</a>Et percussit grando in omni terra Aegypti cuncta, quae fuerunt in agris, ab homine usque ad iumentum; cunctamque herbam agri percussit grando et omne lignum regionis confregit.</span> <span class="verse"><a name="26">26</a>Tantum in terra Gessen, ubi erant filii Israel, grando non cecidit.</span> <span class="verse"><a name="27">27</a>Misitque pharao et vocavit Moysen et Aaron dicens ad eos: " Nunc peccavi; Dominus iustus, ego et populus meus rei.</span> <span class="verse"><a name="28">28</a>Orate Dominum, ut desinant tonitrua Dei et grando, et dimittam vos, et nequaquam hic ultra manebitis ".</span> <span class="verse"><a name="29">29</a>Ait Moyses: " Cum egressus fuero de urbe, extendam palmas meas ad Dominum; et cessabunt tonitrua, et grando non erit, ut scias quia Domini est terra.</span> <span class="verse"><a name="30">30</a>Novi autem quod et tu et servi tui necdum timeatis Dominum Deum ".</span> <span class="verse"><a name="31">31</a>Linum ergo et hordeum laesum est, eo quod hordeum iam spicas et linum iam folliculos germinaret;</span> <span class="verse"><a name="32">32</a>triticum autem et far non sunt laesa, quia serotina erant.</span> <span class="verse"><a name="33">33</a>Egressusque Moyses a pharaone ex urbe tetendit manus ad Dominum; et cessaverunt tonitrua et grando, nec ultra effundebatur pluvia super terram. 34 Videns autem pharao quod cessasset pluvia et grando et tonitrua, auxit peccatum; 35 et ingravatum est cor eius et servorum illius et induratum nimis; nec dimisit filios Israel, sicut dixerat Dominus per manum Moysi.</span> </p></div</div></div></body></html>