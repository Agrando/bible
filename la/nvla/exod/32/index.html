<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 32</strong></div><p><span class="verse"><a name="1">1</a>Videns autem populus quod moram faceret descendendi de monte Moyses, congregatus ad Aaron dixit: " Surge, fac nobis deos, qui nos praecedant; Moysi enim, huic viro, qui nos eduxit de terra Aegypti, ignoramus quid acciderit ".</span> <span class="verse"><a name="2">2</a>Dixitque ad eos Aaron: " Tollite inaures aureas de uxorum filiorumque et filiarum vestrarum auribus et afferte ad me ".</span> <span class="verse"><a name="3">3</a>Fecitque omnis populus, quae iusserat, deferens inaures ad Aaron.</span> <span class="verse"><a name="4">4</a>Quas cum ille accepisset, formavit stilo imaginem et fecit ex eis vitulum conflatilem. Dixeruntque: " Hi sunt dii tui, Israel, qui te eduxerunt de terra Aegypti! ".</span> <span class="verse"><a name="5">5</a>Quod cum vidisset Aaron, aedificavit altare coram eo et praeconis voce clamavit dicens: " Cras sollemnitas Domini est ".</span> <span class="verse"><a name="6">6</a>Surgen tesque mane altero die obtulerunt holocausta et hostias pacificas; et sedit populus manducare et bibere et surrexerunt ludere.</span> <span class="verse"><a name="7">7</a>Locutus est autem Dominus ad Moysen: " Vade, descende; peccavit populus tuus, quem eduxisti de terra Aegypti.</span> <span class="verse"><a name="8">8</a>Recesserunt cito de via, quam praecepi eis, feceruntque sibi vitulum conflatilem et adoraverunt atque immolantes ei hostias dixerunt: "Isti sunt dii tui, Israel, qui te eduxerunt de terra Aegypti!" ".</span> <span class="verse"><a name="9">9</a>Rursumque ait Dominus ad Moysen: " Cerno quod populus iste durae cervicis sit;</span> <span class="verse"><a name="10">10</a>dimitte me, ut irascatur furor meus contra eos et deleam eos faciamque te in gentem magnam ".</span> <span class="verse"><a name="11">11</a>Moyses autem orabat Dominum Deum suum dicens: " Cur, Domine, irascitur furor tuus contra populum tuum, quem eduxisti de terra Aegypti in fortitudine magna et in manu robusta?</span> <span class="verse"><a name="12">12</a>Ne, quaeso, dicant Aegyptii: "Callide eduxit eos, ut interficeret in montibus et deleret e terra". Quiescat ira tua, et esto placabilis super nequitia populi tui.</span> <span class="verse"><a name="13">13</a>Recordare Abraham, Isaac et Israel servorum tuorum, quibus iurasti per temetipsum dicens: "Multiplicabo semen vestrum sicut stellas caeli; et universam terram hanc, de qua locutus sum, dabo semini vestro, et possidebitis eam semper" ".</span> <span class="verse"><a name="14">14</a>Placatusque est Dominus, ne faceret malum, quod locutus fuerat adversus populum suum.</span> <span class="verse"><a name="15">15</a>Et reversus est Moyses de monte portans duas tabulas testimonii in manu sua scriptas ex utraque parte</span> <span class="verse"><a name="16">16</a>et factas opere Dei; scriptura quoque Dei erat sculpta in tabulis.</span> <span class="verse"><a name="17">17</a>Audiens autem Iosue tumultum populi vociferantis dixit ad Moysen: " Ululatus pugnae auditur in castris ".</span> <span class="verse"><a name="18">18</a>Qui respondit:" Non est clamor vincentiumneque clamor fugientium,sed clamorem cantantiumego audio ".</span> <span class="verse"><a name="19">19</a>Cumque appropinquasset ad castra, vidit vitulum et choros; iratusque valde proiecit de manu tabulas et confregit eas ad radices montis.</span> <span class="verse"><a name="20">20</a>Arripiensque vitulum, quem fecerant, combussit et contrivit usque ad pulverem, quem sparsit in aquam et dedit ex eo potum filiis Israel.</span> <span class="verse"><a name="21">21</a>Dixitque ad Aaron: " Quid tibi fecit hic populus, ut induceres super eum peccatum maximum? ".</span> <span class="verse"><a name="22">22</a>Cui ille respondit: " Ne indignetur dominus meus; tu enim nosti populum istum, quod pronus sit ad malum.</span> <span class="verse"><a name="23">23</a>Dixerunt mihi: "Fac nobis deos, qui nos praecedant; huic enim Moysi, qui nos eduxit de terra Aegypti, nescimus quid acciderit".</span> <span class="verse"><a name="24">24</a>Quibus ego dixi: Quis vestrum habet aurum? Abstulerunt et dederunt mihi, et proieci illud in ignem; egressusque est hic vitulus ".</span> <span class="verse"><a name="25">25</a>Vidit ergo Moyses populum quod esset effrenatus; relaxaverat enim ei Aaron frenum in ludibrium hostium eorum.</span> <span class="verse"><a name="26">26</a>Et stans in porta castrorum ait: " Si quis est Domini, iungatur mihi! ". Congregatique sunt ad eum omnes filii Levi.</span> <span class="verse"><a name="27">27</a>Quibus ait: " Haec dicit Dominus, Deus Israel: Ponat unusquisque gladium super femur suum. Ite et redite de porta usque ad portam per medium castrorum, et occidat unusquisque fratrem et amicum et proximum suum ".</span> <span class="verse"><a name="28">28</a>Fecerunt filii Levi iuxta sermonem Moysi; cecideruntque de populo in die illa quasi tria milia hominum.</span> <span class="verse"><a name="29">29</a>Et ait Moyses: " Implestis manus vestras hodie Domino unusquisque in filio et in fratre suo, ut detur vobis benedictio ".</span> <span class="verse"><a name="30">30</a>Facto autem altero die, locutus est Moyses ad populum: " Peccastis peccatum maximum; ascendam ad Dominum, si quo modo quivero eum deprecari pro scelere vestro ".</span> <span class="verse"><a name="31">31</a>Reversusque ad Dominum ait: " Obsecro, peccavit populus iste peccatum maximum, feceruntque sibi deos aureos; aut dimitte eis hanc noxam</span> <span class="verse"><a name="32">32</a>aut, si non facis, dele me de libro tuo, quem scripsisti ".</span> <span class="verse"><a name="33">33</a>Cui respondit Dominus: " Qui peccaverit mihi, delebo eum de libro meo.</span> <span class="verse"><a name="34">34</a>Tu autem vade et duc populum istum, quo locutus sum tibi: angelus meus praecedet te; ego autem in die ultionis visitabo et hoc peccatum eorum ".</span> <span class="verse"><a name="35">35</a>Percussit ergo Dominus populum pro reatu vituli, quem fecerat Aaron.</span> </p></div</div></div></body></html>