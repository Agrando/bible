<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 21</strong></div><p><span class="verse"><a name="1">1</a>Haec sunt iudicia, quae propones eis:</span> <span class="verse"><a name="2">2</a>Si emeris servum Hebraeum, sex annis serviet tibi; in septimo egredietur liber gratis.</span> <span class="verse"><a name="3">3</a>Si solus intraverit, solus exeat; si habens uxorem, et uxor egredietur simul.</span> <span class="verse"><a name="4">4</a>Sin autem dominus dederit illi uxorem, et pepererit filios et filias, mulier et liberi eius erunt domini sui; ipse vero exibit solus.</span> <span class="verse"><a name="5">5</a>Quod si dixerit servus: "Diligo dominum meum et uxorem ac liberos, non egrediar liber",</span> <span class="verse"><a name="6">6</a>afferet eum dominus ad Deum et applicabit eum ad ostium vel postes perforabitque aurem eius subula; et erit ei servus in saeculum.</span> <span class="verse"><a name="7">7</a>Si quis vendiderit filiam suam in famulam, non egredietur sicut servi exire consueverunt.</span> <span class="verse"><a name="8">8</a>Si displicuerit oculis domini sui, cui tradita fuerat, faciat eam redimi; populo autem alieno vendendi non habebit potestatem, quia fraudavit eam.</span> <span class="verse"><a name="9">9</a>Sin autem filio suo desponderit eam, iuxta morem filiarum faciet illi.</span> <span class="verse"><a name="10">10</a>Quod si alteram sibi acceperit, cibum et vestimentum et concubitum non negabit.</span> <span class="verse"><a name="11">11</a>Si tria ista non fecerit ei, egredietur gratis absque pretio.</span> <span class="verse"><a name="12">12</a>Qui percusserit hominem, et ille mortuus fuerit, morte moriatur.</span> <span class="verse"><a name="13">13</a>Qui autem non est insidiatus, sed Deus illum tradidit in manus eius, constituam tibi locum, in quem fugere debeat.</span> <span class="verse"><a name="14">14</a>Si quis de industria occiderit proximum suum et per insidias, ab altari meo evelles eum, ut moriatur.</span> <span class="verse"><a name="15">15</a>Qui percusserit patrem suum aut matrem, morte moriatur.</span> <span class="verse"><a name="16">16</a>Qui furatus fuerit hominem sive vendiderit eum sive inventus fuerit in manu eius, morte moriatur.</span> <span class="verse"><a name="17">17</a>Qui maledixerit patri suo vel matri, morte moriatur.</span> <span class="verse"><a name="18">18</a>Si rixati fuerint viri, et percusserit alter proximum suum lapide vel pugno, et ille mortuus non fuerit, sed iacuerit in lectulo,</span> <span class="verse"><a name="19">19</a>si surrexerit et ambulaverit foris super baculum suum, impunitus erit, qui percusserit, ita tamen, ut operas eius deperditas et impensas pro medela restituat.</span> <span class="verse"><a name="20">20</a>Qui percusserit servum suum vel ancillam virga, et mortui fuerint in manibus eius, ultioni subiacetur.</span> <span class="verse"><a name="21">21</a>Sin autem uno die vel duobus supervixerit, non subiacebit poenae, quia pecunia illius est.</span> <span class="verse"><a name="22">22</a>Si rixati fuerint viri, et percusserit quis mulierem praegnantem et abortivum quidem fecerit, sed aliud quid adversi non acciderit, subiacebit damno, quantum maritus mulieris expetierit, et arbitri iudicaverint.</span> <span class="verse"><a name="23">23</a>Sin autem quid adversi acciderit, reddet animam pro anima,</span> <span class="verse"><a name="24">24</a>oculum pro oculo, dentem pro dente, manum pro manu, pedem pro pede,</span> <span class="verse"><a name="25">25</a>adustionem pro adustione, vulnus pro vulnere, livorem pro livore.</span> <span class="verse"><a name="26">26</a>Si percusserit quispiam oculum servi sui aut ancillae et luscos eos fecerit, dimittet eos liberos pro oculo.</span> <span class="verse"><a name="27">27</a>Dentem quoque si excusserit servo vel ancillae suae, dimittet eos liberos pro dente.</span> <span class="verse"><a name="28">28</a>Si bos cornu percusserit virum aut mulierem, et mortui fuerint, lapidibus obruetur, et non comedentur carnes eius; dominus autem bovis innocens erit.</span> <span class="verse"><a name="29">29</a>Quod si bos cornupeta fuerit ab heri et nudiustertius, et contestati sunt dominum eius, nec recluserit eum, occideritque virum aut mulierem: et bos lapidibus obruetur, et dominum illius occident.</span> <span class="verse"><a name="30">30</a>Quod si pretium ei fuerit impositum, dabit pro anima sua, quidquid fuerit postulatus.</span> <span class="verse"><a name="31">31</a>Filium quoque vel filiam si cornu percusserit, simili sententiae subiacebit.</span> <span class="verse"><a name="32">32</a>Si servum vel ancillam invaserit, triginta siclos argenti dabit domino; bos vero lapidibus opprimetur.</span> <span class="verse"><a name="33">33</a>Si quis aperuerit cisternam vel foderit et non operuerit eam, cedideritque bos vel asinus in eam,</span> <span class="verse"><a name="34">34</a>dominus cisternae reddet pretium iumentorum; quod autem mortuum est, ipsius erit.</span> <span class="verse"><a name="35">35</a>Si bos alienus bovem alterius vulneraverit, et ille mortuus fuerit, vendent bovem vivum et divident pretium; cadaver autem mortui inter se dispertient.</span> <span class="verse"><a name="36">36</a>Sin autem notum erat quod bos cornupeta esset ab heri et nudiustertius, et non custodivit eum dominus suus, reddet bovem pro bove et cadaver integrum accipiet.</span> <span class="verse"><a name="37">37</a>Si quis furatus fuerit bovem aut ovem et occiderit vel vendiderit, quinque boves pro uno bove restituet et quattuor oves pro una ove.</span> </p></div</div></div></body></html>