<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 16</strong></div><p><span class="verse"><a name="1">1</a>Profectique sunt de Elim, et venit omnis congregatio filio rum Israel in desertum Sin, quod est inter Elim et Sinai, quinto decimo die mensis secundi postquam egressi sunt de terra Aegypti.</span> <span class="verse"><a name="2">2</a>Et murmuravit omnis congregatio filiorum Israel contra Moysen et Aaron in solitudine,</span> <span class="verse"><a name="3">3</a>dixeruntque filii Israel ad eos: " Utinam mortui essemus per manum Domini in terra Aegypti, quando sedebamus super ollas carnium et comedebamus panem in saturitate. Cur eduxistis nos in desertum istud, ut occideretis omnem coetum fame? ".</span> <span class="verse"><a name="4">4</a>Dixit autem Dominus ad Moysen: " Ecce ego pluam vobis panes de caelo; egrediatur populus et colligat, quae sufficiunt per singulos dies, ut tentem eum, utrum ambulet in lege mea an non.</span> <span class="verse"><a name="5">5</a>Die autem sexta parabunt quod intulerint, et duplum erit quam colligere solebant per singulos dies ".</span> <span class="verse"><a name="6">6</a>Dixeruntque Moyses et Aaron ad omnes filios Israel:" Vespere scietisquod Dominus eduxerit vosde terra Aegypti;</span> <span class="verse"><a name="7">7</a>et mane videbitisgloriam Domini.Audivit enim murmur vestrum contra Dominum. Nos vero quid sumus, quia mussitatis contra nos? ".</span> <span class="verse"><a name="8">8</a>Et ait Moyses:" Dabit Dominus vobisvespere carnes edereet mane panes in saturitate,eo quod audierit murmurationes vestras, quibus murmurati estis contra eum. Nos enim quid sumus? Nec contra nos est murmur vestrum, sed contra Dominum ".</span> <span class="verse"><a name="9">9</a>Dixitque Moyses ad Aaron: " Dic universae congregationi filiorum Israel: Accedite coram Domino; audivit enim murmur ve strum ".</span> <span class="verse"><a name="10">10</a>Cumque loqueretur Aaron ad omnem coetum filiorum Israel, respexerunt ad solitudinem, et ecce gloria Domini apparuit in nube.</span> <span class="verse"><a name="11">11</a>Locutus est autem Dominus ad Moysen dicens:</span> <span class="verse"><a name="12">12</a>" Audivi murmurationes filiorum Israel. Loquere ad eos: Vespere comedetis carnes et mane saturabimini panibus scietisque quod ego sum Dominus Deus vester ".</span> <span class="verse"><a name="13">13</a>Factum est ergo vespere, et ascendens coturnix operuit castra; mane quoque ros iacuit per circuitum castrorum.</span> <span class="verse"><a name="14">14</a>Cumque operuisset superficiem deserti, apparuit minutum et squamatum in similitudinem pruinae super terram.</span> <span class="verse"><a name="15">15</a>Quod cum vidissent filii Israel, dixerunt ad invicem: " Manhu? " (quod significat: " Quid est hoc? "). Ignorabant enim quid esset. Quibus ait Moyses: " Iste est panis, quem dedit Dominus vobis ad vescendum.</span> <span class="verse"><a name="16">16</a>Hic est sermo, quem praecepit Dominus: "Colligat ex eo unusquisque quantum sufficiat ad vescendum; gomor per singula capita iuxta numerum animarum vestrarum, quae habitant in tabernaculo, sic tolletis" ".</span> <span class="verse"><a name="17">17</a>Feceruntque ita filii Israel; et collegerunt alius plus, alius minus.</span> <span class="verse"><a name="18">18</a>Et mensi sunt ad mensuram gomor; nec qui plus collegerat, habuit amplius, nec qui minus paraverat, repperit minus, sed singuli, iuxta id quod edere poterant, congregaverunt.</span> <span class="verse"><a name="19">19</a>Dixitque Moyses ad eos: " Nullus relinquat ex eo in mane ".</span> <span class="verse"><a name="20">20</a>Qui non audierunt eum, sed dimiserunt quidam ex eis usque mane, et scatere coepit vermibus atque computruit; et iratus est contra eos Moyses.</span> <span class="verse"><a name="21">21</a>Colligebant autem mane singuli, quantum sufficere poterat ad vescendum; cumque incaluisset sol, liquefiebat.</span> <span class="verse"><a name="22">22</a>In die autem sexta collegerunt cibos duplices, id est duo gomor per singulos homines. Venerunt autem omnes principes congregationis et narraverunt Moysi.</span> <span class="verse"><a name="23">23</a>Qui ait eis: " Hoc est quod locutus est Dominus: Requies, sabbatum sanctum Domino cras; quodcumque torrendum est, torrete et, quae coquenda sunt, coquite; quidquid autem reliquum fuerit, reponite usque in mane ".</span> <span class="verse"><a name="24">24</a>Feceruntque ita, ut praeceperat Moyses, et non computruit, neque vermis inventus est in eo.</span> <span class="verse"><a name="25">25</a>Dixitque Moyses: " Comedite illud hodie, quia sabbatum est Domino; non invenietur hodie in agro.</span> <span class="verse"><a name="26">26</a>Sex diebus colligite; in die autem septimo sabbatum est Domino, idcirco non invenietur in eo ".</span> <span class="verse"><a name="27">27</a>Venitque septima dies; et egressi de populo, ut colligerent, non invenerunt.</span> <span class="verse"><a name="28">28</a>Dixit autem Dominus ad Moysen: " Usquequo non vultis custodire mandata mea et legem meam?</span> <span class="verse"><a name="29">29</a>Videte quod Dominus dederit vobis sabbatum et propter hoc die sexta tribuit vobis cibos duplices; maneat unusquisque apud semetipsum, nullus egrediatur de loco suo die septimo ".</span> <span class="verse"><a name="30">30</a>Et sabbatizavit populus die septimo.</span> <span class="verse"><a name="31">31</a>Appellavitque domus Israel nomen eius Man: quod erat quasi semen coriandri album, gustusque eius quasi similae cum melle.</span> <span class="verse"><a name="32">32</a>Dixit autem Moyses: " Iste est sermo, quem praecepit Dominus: "Imple gomor ex eo, et custodiatur in generationes vestras, ut noverint panem, quo alui vos in solitudine, quando educti estis de terra Aegypti" ".</span> <span class="verse"><a name="33">33</a>Dixitque Moyses ad Aaron: " Sume vas unum et mitte ibi man, quantum potest capere gomor; et repone coram Domino ad servandum in generationes vestras ".</span> <span class="verse"><a name="34">34</a>Sicut praecepit Dominus Moysi, posuit illud Aaron coram testimonio reservandum.</span> <span class="verse"><a name="35">35</a>Filii autem Israel comederunt man quadraginta annis, donec venirent in terram habitabilem; hoc cibo aliti sunt, usquequo tangerent fines terrae Chanaan.</span> <span class="verse"><a name="36">36</a>Gomor autem decima pars est ephi.</span> </p></div</div></div></body></html>