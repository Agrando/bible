<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 27</strong></div><p><span class="verse"><a name="1">1</a>Facies et altare de lignis acaciae, quod habebit quinque cubitos in longitudine et totidem in latitudine, id est quadrum, et tres cubitos in altitudine.</span> <span class="verse"><a name="2">2</a>Cornua autem per quattuor angulos ex ipso erunt, et operies illud aere.</span> <span class="verse"><a name="3">3</a>Faciesque in usus eius lebetes ad suscipiendos cineres et vatilla et pateras atque fuscinulas et ignium receptacula; omnia vasa ex aere fabricabis.</span> <span class="verse"><a name="4">4</a>Craticulamque facies ei in modum retis aeneam, per cuius quattuor angulos erunt quattuor anuli aenei,</span> <span class="verse"><a name="5">5</a>et pones eam subter marginem altaris; eritque craticula usque ad altaris medium.</span> <span class="verse"><a name="6">6</a>Facies et vectes altaris de lignis acaciae duos, quos operies laminis aeneis,</span> <span class="verse"><a name="7">7</a>et induces per anulos; eruntque ex utroque latere altaris ad portandum.</span> <span class="verse"><a name="8">8</a>Cavum ex tabulis facies illud; sicut tibi in monte monstratum est, sic facient.</span> <span class="verse"><a name="9">9</a>Facies et atrium habitaculi, in cuius plaga australi contra meridiem erunt tentoria de bysso retorta: centum cubitos unum latus tenebit in longitudine</span> <span class="verse"><a name="10">10</a>et columnas viginti et bases totidem aeneas et uncos columnarum anulosque earum argenteos.</span> <span class="verse"><a name="11">11</a>Similiter in latere aquilonis: per longum erunt tentoria centum cubitorum, columnae viginti et bases aeneae eiusdem numeri et unci columnarum anulique earum argentei.</span> <span class="verse"><a name="12">12</a>In latitudine vero atrii, quae respicit ad occidentem, erunt tentoria per quinquaginta cubitos et columnae decem basesque totidem.</span> <span class="verse"><a name="13">13</a>In ea quoque atrii latitudine, quae respicit ad orientem, quinquaginta cubiti erunt,</span> <span class="verse"><a name="14">14</a>in quibus quindecim cubitorum tentoria lateri uno deputabuntur columnaeque tres et bases totidem;</span> <span class="verse"><a name="15">15</a>et in latere altero erunt tentoria, cubitos obtinentia quindecim, columnae tres et bases totidem.</span> <span class="verse"><a name="16">16</a>In introitu vero atrii fiet velum cubitorum viginti, ex hyacintho et purpura coccoque et bysso retorta opere plumarii; columnas habebit quattuor cum basibus totidem.</span> <span class="verse"><a name="17">17</a>Omnes columnae atrii per circuitum cinctae erunt anulis argenteis, et unci earum erunt argentei et bases aeneae.</span> <span class="verse"><a name="18">18</a>In longitudine occupabit atrium cubitos centum, in latitudine quinquaginta, altitudo quinque cubitorum erit; fietque de bysso retorta, et habebit bases aeneas.</span> <span class="verse"><a name="19">19</a>Cuncta vasa habitaculi in omnes usus eius et omnes paxillos eius et omnes paxillos atrii ex aere facies.</span> <span class="verse"><a name="20">20</a>Praecipe filiis Israel, ut afferant tibi oleum de arboribus olivarum purissimum piloque contusum, ut ardeat lucerna semper</span> <span class="verse"><a name="21">21</a>in tabernaculo conventus, extra velum, quod oppansum est testimonio. Et parabunt eam Aaron et filii eius, ut a vespere usque mane luceat coram Domino. Perpetuus erit cultus per successiones eorum a filiis Israel.</span> </p></div</div></div></body></html>