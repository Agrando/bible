<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 26</strong></div><p><span class="verse"><a name="1">1</a>Habitaculum vero ita facies: decem cortinas de bysso re torta et hyacintho ac purpura coccoque cum cherubim opere polymito facies.</span> <span class="verse"><a name="2">2</a>Longitudo cortinae unius habebit viginti octo cubitos, latitudo quattuor cubitorum erit. Unius mensurae fient universae cortinae.</span> <span class="verse"><a name="3">3</a>Quinque cortinae sibi iungentur mutuo, et aliae quinque nexu simili cohaerebunt.</span> <span class="verse"><a name="4">4</a>Ansulas hyacinthinas in latere facies cortinae unius in extremitate iuncturae et similiter facies in latere cortinae extremae in iunctura altera.</span> <span class="verse"><a name="5">5</a>Quinquaginta ansulas facies in cortina una et quinquaginta ansulas facies in summitate cortinae, quae est in iunctura altera, ita insertas, ut ansa contra ansam veniat.</span> <span class="verse"><a name="6">6</a>Facies et quinquaginta fibulas aureas, quibus cortinarum vela iungenda sunt, ut unum habitaculum fiat.</span> <span class="verse"><a name="7">7</a>Facies et saga cilicina undecim pro tabernaculo super habitaculum.</span> <span class="verse"><a name="8">8</a>Longitudo sagi unius habebit triginta cubitos et latitudo quattuor; aequa erit mensura sagorum omnium.</span> <span class="verse"><a name="9">9</a>E quibus quinque iunges seorsum et sex sibi mutuo copulabis, ita ut sextum sagum in fronte tecti duplices.</span> <span class="verse"><a name="10">10</a>Facies et quinquaginta ansas in ora sagi ultimi iuncturae unius et quinquaginta ansas in ora sagi iuncturae alterius.</span> <span class="verse"><a name="11">11</a>Facies et quinquaginta fibulas aeneas, quibus iungantur ansae, ut unum ex omnibus tabernaculum fiat.</span> <span class="verse"><a name="12">12</a>Quod autem superfuerit in sagis, quae parantur tecto, id est unum sagum, quod amplius est, ex medietate eius operies posteriora habitaculi;</span> <span class="verse"><a name="13">13</a>et cubitus ex una parte pendebit, et alter ex altera, qui plus est in longitudine sagorum tabernaculi utrumque latus habitaculi protegens.</span> <span class="verse"><a name="14">14</a>Facies et operimentum aliud pro tabernaculo de pellibus arietum rubricatis et super hoc rursum aliud operimentum de pellibus delphini.</span> <span class="verse"><a name="15">15</a>Facies et tabulas stantes habitaculi de lignis acaciae,</span> <span class="verse"><a name="16">16</a>quae singulae denos cubitos in longitudine habeant et in latitudine singulos ac semissem.</span> <span class="verse"><a name="17">17</a>In tabula una duo pedes fient, quibus tabula alteri tabulae conectatur; atque in hunc modum cunctae tabulae habitaculi parabuntur.</span> <span class="verse"><a name="18">18</a>Quarum viginti erunt in latere meridiano, quod vergit ad austrum;</span> <span class="verse"><a name="19">19</a>quibus quadraginta bases argenteas fundes, ut binae bases singulis pedibus singularum tabularum subiciantur.</span> <span class="verse"><a name="20">20</a>In latere quoque secundo habitaculi, quod vergit ad aquilonem, viginti tabulae erunt,</span> <span class="verse"><a name="21">21</a>quadraginta habentes bases argenteas; binae bases singulis tabulis supponentur.</span> <span class="verse"><a name="22">22</a>Ad occidentalem vero plagam in tergo habitaculi facies sex tabulas;</span> <span class="verse"><a name="23">23</a>et rursum alias duas, quae in angulis erigantur, post tergum habitaculi.</span> <span class="verse"><a name="24">24</a>Eruntque geminae a deorsum usque sursum in compaginem unam; ita erit duabus istis, pro duabus angulis erunt.</span> <span class="verse"><a name="25">25</a>Et erunt simul tabulae octo, bases earum argenteae sedecim, duabus basibus per unam tabulam supputatis.</span> <span class="verse"><a name="26">26</a>Facies et vectes de lignis acaciae, quinque ad continendas tabulas in uno latere habitaculi</span> <span class="verse"><a name="27">27</a>et quinque alios in altero et eiusdem numeri in tergo ad occidentalem plagam;</span> <span class="verse"><a name="28">28</a>vectis autem medius transibit per medias tabulas a summo usque ad summum.</span> <span class="verse"><a name="29">29</a>Ipsasque tabulas deaurabis et fundes eis anulos aureos, per quos vectes tabulata contineant, quos operies laminis aureis.</span> <span class="verse"><a name="30">30</a>Et eriges habitaculum iuxta exemplar, quod tibi in monte monstratum est.</span> <span class="verse"><a name="31">31</a>Facies et velum de hyacintho et purpura coccoque et bysso retorta, opere polymito, cum cherubim intextis.</span> <span class="verse"><a name="32">32</a>Quod appendes in quattuor columnis de lignis acaciae, quae ipsae quidem deauratae erunt et habebunt uncos aureos, sed bases argenteas.</span> <span class="verse"><a name="33">33</a>Inseres autem velum subter fibulas, intra quod pones arcam testimonii et quo sanctum et sanctum sanctorum dividentur.</span> <span class="verse"><a name="34">34</a>Pones et propitiatorium super arcam testimonii in sancto sanctorum</span> <span class="verse"><a name="35">35</a>mensamque extra velum et contra mensam candelabrum in latere habitaculi meridiano; mensa enim stabit in parte aquilonis.</span> <span class="verse"><a name="36">36</a>Facies et velum in introitu tabernaculi de hyacintho et purpura coccoque et bysso retorta opere plumarii.</span> <span class="verse"><a name="37">37</a>Et quinque columnas deaurabis lignorum acaciae, ante quas ducetur velum, quarum erunt unci aurei et bases aeneae.</span> </p></div</div></div></body></html>