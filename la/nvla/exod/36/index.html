<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 36</strong></div><p><span class="verse"><a name="1">1</a>Fecit ergo Beseleel et Ooliab et omnis vir sapiens, quibus dedit Dominus sapientiam et intellectum, ut scirent fabre operari, quae in usus sanctuarii necessaria sunt et quae praecepit Dominus.</span> <span class="verse"><a name="2">2</a>Cumque vocasset Moyses Beseleel et Ooliab et omnem eruditum virum, cui dederat Dominus sapientiam, omnes, qui sponte sua obtulerant se ad faciendum opus,</span> <span class="verse"><a name="3">3</a>acceperunt ab ipso universa donaria, quae attulerant filii Israel ad faciendum opus in cultum sanctuarii. Ipsi autem cotidie mane donaria ei offerebant.</span> <span class="verse"><a name="4">4</a>Unde omnes sapientes artifices venerunt singuli de opere suo pro sanctuario</span> <span class="verse"><a name="5">5</a>et dixerunt Moysi: " Plus offert populus quam necessarium est operi, quod Dominus iussit facere ".</span> <span class="verse"><a name="6">6</a>Iussit ergo Moyses praeconis voce per castra clamari: " Nec vir nec mulier quidquam offerat ultra pro omni opere sanctuario ". Sicque cessatum est a muneribus offerendis,</span> <span class="verse"><a name="7">7</a>eo quod oblata sufficerent et superabundarent.</span> <span class="verse"><a name="8">8</a>Feceruntque omnes corde sapientes inter artifices habitaculi cortinas decem de bysso retorta et hyacintho et purpura coccoque, cum cherubim intextis arte polymita;</span> <span class="verse"><a name="9">9</a>quarum una habebat in longitudine viginti octo cubitos et in latitudine quattuor: una mensura erat omnium cortinarum.</span> <span class="verse"><a name="10">10</a>Coniunxitque cortinas quinque alteram alteri et alias quinque sibi invicem copulavit.</span> <span class="verse"><a name="11">11</a>Fecit et ansas hyacinthinas in ora cortinae unius in extremitate iuncturae et in ora cortinae extremae in iunctura altera similiter.</span> <span class="verse"><a name="12">12</a>Quinquagenas ansas fecit pro utraque cortina, ut contra se invicem venirent ansae et mutuo iungerentur.</span> <span class="verse"><a name="13">13</a>Unde et quinquaginta fudit fibulas aureas, quae morderent cortinarum ansas, et fieret unum habitaculum.</span> <span class="verse"><a name="14">14</a>Fecit et saga undecim de pilis caprarum pro tentorio super habitaculum;</span> <span class="verse"><a name="15">15</a>unum sagum in longitudine habebat cubitos triginta et in latitudine cubitos quattuor: unius mensurae erant omnia saga.</span> <span class="verse"><a name="16">16</a>Quorum quinque iunxit seorsum et sex alia separatim.</span> <span class="verse"><a name="17">17</a>Fecitque ansas quinquaginta in ora sagi ultimi iuncturae unius et quinquaginta in ora sagi iuncturae alterius, ut sibi invicem iungerentur;</span> <span class="verse"><a name="18">18</a>et fecit fibulas aeneas quinquaginta, quibus necteretur tentorium, ut esset unum.</span> <span class="verse"><a name="19">19</a>Fecit et opertorium tentorio de pellibus arietum rubricatis aliudque desuper velamentum de pellibus delphini.</span> <span class="verse"><a name="20">20</a>Fecit et tabulas habitaculi de lignis acaciae stantes.</span> <span class="verse"><a name="21">21</a>Decem cubitorum erat longitudo tabulae unius, et unum ac semis cubitum latitudo retinebat.</span> <span class="verse"><a name="22">22</a>Bini pedes erant per singulas tabulas, ut altera alteri iungeretur: sic fecit in omnibus tabulis habitaculi.</span> <span class="verse"><a name="23">23</a>E quibus viginti ad plagam meridianam erant contra austrum</span> <span class="verse"><a name="24">24</a>cum quadraginta basibus argenteis. Duae bases sub singulis tabulis ponebantur pro duabus pedibus.</span> <span class="verse"><a name="25">25</a>Ad plagam quoque habitaculi, quae respicit ad aquilonem, fecit viginti tabulas</span> <span class="verse"><a name="26">26</a>cum quadraginta basibus argenteis: duas bases per singulas tabulas.</span> <span class="verse"><a name="27">27</a>Contra occidentem vero, id est ad eam partem habitaculi quae mare respicit, fecit sex tabulas</span> <span class="verse"><a name="28">28</a>et duas alias per singulos angulos habitaculi retro;</span> <span class="verse"><a name="29">29</a>quae gemellae erant a deorsum usque sursum in unam compaginem. Ita fecit duas tabulas in duobus angulis,</span> <span class="verse"><a name="30">30</a>ut octo essent simul tabulae et haberent bases argenteas sedecim: binas scilicet bases sub singulis tabulis.</span> <span class="verse"><a name="31">31</a>Fecit et vectes de lignis acaciae quinque ad continendas tabulas unius lateris habitaculi</span> <span class="verse"><a name="32">32</a>et quinque alios ad alterius lateris coaptandas tabulas; et extra hos quinque alios vectes ad occidentalem plagam habitaculi contra mare.</span> <span class="verse"><a name="33">33</a>Fecit autem vectem medium, qui per medias tabulas ab una extremitate usque ad alteram perveniret.</span> <span class="verse"><a name="34">34</a>Ipsa autem tabulata deauravit. Et anulos eorum fecit aureos, per quos vectes induci possent; quos et ipsos laminis aureis operuit.</span> <span class="verse"><a name="35">35</a>Fecit et velum de hyacintho et purpura coccoque ac bysso retorta, opere polymitario, cum cherubim intextis;</span> <span class="verse"><a name="36">36</a>et quattuor columnas de lignis acaciae, quas cum uncis suis deauravit, fusis basibus earum argenteis.</span> <span class="verse"><a name="37">37</a>Fecit et velum in introitu tabernaculi ex hyacintho, purpura, cocco byssoque retorta opere plumarii;</span> <span class="verse"><a name="38">38</a>et columnas quinque cum uncis suis. Et operuit auro capita et anulos earum basesque earum fudit aeneas.</span> </p></div</div></div></body></html>