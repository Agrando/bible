<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 6</strong></div><p><span class="verse"><a name="1">1</a>Dixitque Dominus ad Moysen: " Nunc videbis quae facturus sim pharaoni; per manum enim fortem dimittet eos et in manu robusta eiciet illos de terra sua ".</span> <span class="verse"><a name="2">2</a>Locutusque est Dominus ad Moysen dicens: " Ego Dominus,</span> <span class="verse"><a name="3">3</a>qui apparui Abraham, Isaac et Iacob ut Deus omnipotens; et nomen meum Dominum non indicavi eis.</span> <span class="verse"><a name="4">4</a>Pepigique cum eis foedus, ut darem illis terram Chanaan, terram peregrinationis eorum, in qua fuerunt advenae.</span> <span class="verse"><a name="5">5</a>Ego audivi gemitum filiorum Israel, quia Aegyptii oppresserunt eos, et recordatus sum pacti mei.</span> <span class="verse"><a name="6">6</a>Ideo dic filiis Israel: Ego Dominus, qui educam vos de ergastulo Aegyptiorum; et eruam de servitute ac redimam in brachio excelso et iudiciis magnis.</span> <span class="verse"><a name="7">7</a>Et assumam vos mihi in populum et ero vester Deus; et scietis quod ego sum Dominus Deus vester, qui eduxerim vos de ergastulo Aegyptiorum</span> <span class="verse"><a name="8">8</a>et induxerim in terram, super quam levavi manum meam, ut darem eam Abraham, Isaac et Iacob; daboque illam vobis possidendam, ego Dominus ".</span> <span class="verse"><a name="9">9</a>Narravit ergo Moyses omnia filiis Israel; qui non acquieverunt ei propter angustiam spiritus et opus durissimum.</span> <span class="verse"><a name="10">10</a>Locutusque est Dominus ad Moysen dicens:</span> <span class="verse"><a name="11">11</a>" Ingredere et loquere ad pharaonem regem Aegypti, ut dimittat filios Israel de terra sua ".</span> <span class="verse"><a name="12">12</a>Respondit Moyses coram Domino: " Ecce, filii Israel non audiunt me, et quomodo audiet me pharao, praesertim cum incircumcisus sim labiis? ".</span> <span class="verse"><a name="13">13</a>Locutusque est Dominus ad Moysen et Aaron et dedit mandatum ad filios Israel et ad pharaonem regem Aegypti, ut educerent filios Israel de terra Aegypti.</span> <span class="verse"><a name="14">14</a>Isti sunt principes domorum per familias suas.Filii Ruben primogeniti Israelis: Henoch et Phallu, Hesron et Charmi; hae cognationes Ruben.</span> <span class="verse"><a name="15">15</a>Filii Simeon: Iamuel et Iamin et Ahod et Iachin et Sohar er Saul filius Chananitidis; hae progenies Simeon.</span> <span class="verse"><a name="16">16</a>Et haec nomina filiorum Levi per cognationes suas: Gerson et Caath et Merari; anni autem vitae Levi fuerunt centum triginta septem.</span> <span class="verse"><a name="17">17</a>Filii Gerson: Lobni et Semei per cognationes suas.</span> <span class="verse"><a name="18">18</a>Filii Caath: Amram et Isaar et Hebron et Oziel; anni quoque vitae Caath centum triginta tres.</span> <span class="verse"><a name="19">19</a>Filii Merari: Moholi et Musi; hae cognationes Levi per familias suas.</span> <span class="verse"><a name="20">20</a>Accepit autem Amram uxorem Iochabed amitam suam, quae peperit ei Aaron et Moysen; fueruntque anni vitae Amram centum triginta septem.</span> <span class="verse"><a name="21">21</a>Filii quoque Isaar: Core et Napheg et Zechri.</span> <span class="verse"><a name="22">22</a>Filii quoque Oziel: Misael et Elisaphan et Sethri.</span> <span class="verse"><a name="23">23</a>Accepit autem Aaron uxorem Elisabeth filiam Aminadab sororem Naasson, quae peperit ei Nadab et Abiu et Eleazar et Ithamar.</span> <span class="verse"><a name="24">24</a>Filii quoque Core: Asir et Elcana et Abiasaph; hae sunt cognationes Coritarum.</span> <span class="verse"><a name="25">25</a>At vero Eleazar filius Aaron accepit uxorem de filiabus Phutiel, quae peperit ei Phinees; hi sunt principes familiarum Leviticarum per cognationes suas.</span> <span class="verse"><a name="26">26</a>Iste est Aaron et Moyses, quibus praecepit Dominus, ut educerent filios Israel de terra Aegypti per turmas suas.</span> <span class="verse"><a name="27">27</a>Hi sunt qui loquuntur ad pharaonem regem Aegypti, ut educant filios Israel de Aegypto; iste est Moyses et Aaron</span> <span class="verse"><a name="28">28</a>in die, qua locutus est Dominus ad Moysen in terra Aegypti.</span> <span class="verse"><a name="29">29</a>Et locutus est Dominus ad Moysen dicens: " Ego Dominus; loquere ad pharaonem regem Aegypti omnia, quae ego loquor tibi ".</span> <span class="verse"><a name="30">30</a>Et ait Moyses coram Domino: " En incircumcisus labiis sum. Quomodo audiet me pharao? ".</span> </p></div</div></div></body></html>