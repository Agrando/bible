<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 22</strong></div><p><span class="verse"><a name="1">1</a>Si effringens fur domum sive suffodiens fuerit inventus et, accepto vulnere, mortuus fuerit, percussor non erit reus sanguinis.</span> <span class="verse"><a name="2">2</a>Quod si orto sole hoc fecerit, erit reus sanguinis. Fur plene restituet. Si non habuerit, quod reddat, venumdabitur pro furto.</span> <span class="verse"><a name="3">3</a>Si inventum fuerit apud eum, quod furatus est, vivens sive bos sive asinus sive ovis, duplum restituet.</span> <span class="verse"><a name="4">4</a>Si quispiam depasci permiserit agrum vel vineam et dimiserit iumentum suum, ut depascatur agrum alienum, restituet plene ex agro suo secundum fruges eius; si autem totum agrum depastum fuerit, quidquid optimum habuerit in agro suo vel in vinea, restituet.</span> <span class="verse"><a name="5">5</a>Si egressus ignis invenerit spinas et comprehenderit acervos frugum sive stantes segetes sive agrum, reddet damnum, qui ignem succenderit.</span> <span class="verse"><a name="6">6</a>Si quis commendaverit amico pecuniam aut vasa in custodiam, et ab eo, qui susceperat, furto ablata fuerint, si invenitur fur, duplum reddet.</span> <span class="verse"><a name="7">7</a>Si latet fur, dominus domus applicabitur ad Deum et iurabit quod non extenderit manum in rem proximi sui.</span> <span class="verse"><a name="8">8</a>In omni causa fraudis tam de bove quam de asino et ove ac vestimento et, quidquid damnum inferre potest, si quis dixerit: " Hoc est! ", ad Deum utriusque causa perveniet, et, quem Deus condemnaverit, duplum restituet proximo suo.</span> <span class="verse"><a name="9">9</a>Si quis commendaverit proximo suo asinum, bovem, ovem vel omne iumentum ad custodiam, et mortuum fuerit aut fractum vel captum ab hostibus, nullusque hoc viderit,</span> <span class="verse"><a name="10">10</a>iusiurandum per Dominum erit in medio quod non extenderit manum ad rem proximi sui; suscipietque dominus iuramentum, et ille reddere non cogetur.</span> <span class="verse"><a name="11">11</a>Quod si furto ablatum fuerit, restituet damnum domino;</span> <span class="verse"><a name="12">12</a>si dilaceratum a bestia, deferat, quod occisum est, in testimonium et non restituet.</span> <span class="verse"><a name="13">13</a>Qui a proximo suo quidquam horum mutuo postulaverit, et fractum aut mortuum fuerit, domino non praesente, reddere compelletur.</span> <span class="verse"><a name="14">14</a>Quod si impraesentiarum dominus fuerit, non restituet. Si mercennarius est, venit in mercedem operis sui.</span> <span class="verse"><a name="15">15</a>Si seduxerit quis virginem necdum desponsatam dormieritque cum ea, pretio acquiret eam sibi uxorem.</span> <span class="verse"><a name="16">16</a>Si pater virginis eam dare noluerit, appendet ei pecuniam iuxta pretium pro virginibus dandum.</span> <span class="verse"><a name="17">17</a>Maleficam non patieris vivere.</span> <span class="verse"><a name="18">18</a>Qui coierit cum iumento, morte moriatur.</span> <span class="verse"><a name="19">19</a>Qui immolat diis, occidetur, praeter Domino soli.</span> <span class="verse"><a name="20">20</a>Advenam non opprimes neque affliges eum; advenae enim et ipsi fuistis in terra Aegypti.</span> <span class="verse"><a name="21">21</a>Viduae et pupillo non nocebitis.</span> <span class="verse"><a name="22">22</a>Si laeseritis eos, vociferabuntur ad me, et ego audiam clamorem eorum;</span> <span class="verse"><a name="23">23</a>et indignabitur furor meus, percutiamque vos gladio, et erunt uxores vestrae viduae et filii vestri pupilli.</span> <span class="verse"><a name="24">24</a>Si pecuniam mutuam dederis in populo meo pauperi, qui habitat tecum, non eris ei quasi creditor; non imponetis ei usuram.</span> <span class="verse"><a name="25">25</a>Si pignus a proximo tuo acceperis pallium, ante solis occasum reddes ei;</span> <span class="verse"><a name="26">26</a>ipsum enim est solum, quo operitur, indumentum carnis eius, nec habet aliud, in quo dormiat; si clamaverit ad me, exaudiam eum, quia misericors sum.</span> <span class="verse"><a name="27">27</a>Deo non detrahes et principi populi tui non maledices.</span> <span class="verse"><a name="28">28</a>Abundantiam areae tuae et torcularis tui non tardabis reddere.Primogenitum filiorum tuorum dabis mihi.</span> <span class="verse"><a name="29">29</a>De bobus quoque et ovibus similiter facies: septem diebus sit cum matre sua, die octavo reddes illum mihi.</span> <span class="verse"><a name="30">30</a>Viri sancti eritis mihi; carnem animalis in agro dilacerati non comedetis, sed proicietis canibus.</span> </p></div</div></div></body></html>