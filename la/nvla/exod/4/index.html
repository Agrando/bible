<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 4</strong></div><p><span class="verse"><a name="1">1</a>Respondens Moyses ait: " Quid autem, si non credent mihi ne que audient vocem meam, sed dicent: "Non apparuit tibi Dominus?" ".</span> <span class="verse"><a name="2">2</a>Dixit ergo ad eum: " Quid est quod tenes in manu tua? ". Respondit: " Virga ".</span> <span class="verse"><a name="3">3</a>Dixitque Dominus: " Proice eam in terram! ". Proiecit, et versa est in serpentem, ita ut fugeret Moyses.</span> <span class="verse"><a name="4">4</a>Dixitque Dominus: " Extende manum tuam et apprehende caudam eius! ". Extendit et tenuit, versaque est in virgam.</span> <span class="verse"><a name="5">5</a>" Ut credant, inquit, quod apparuerit tibi Dominus, Deus patrum suorum, Deus Abraham, Deus Isaac et Deus Iacob ".</span> <span class="verse"><a name="6">6</a>Dixitque Dominus rursum: " Mitte manum tuam in sinum tuum! ". Quam cum misisset in sinum, protulit leprosam instar nivis.</span> <span class="verse"><a name="7">7</a>" Retrahe, ait, manum tuam in sinum tuum! ". Retraxit et protulit iterum, et erat similis carni reliquae.</span> <span class="verse"><a name="8">8</a>" Si non crediderint, inquit, tibi, neque audierint sermonem signi prioris, credent verbo signi sequentis.</span> <span class="verse"><a name="9">9</a>Quod si nec duobus quidem his signis crediderint neque audierint vocem tuam, sume aquam fluminis et effunde eam super aridam, et, quidquid hauseris de fluvio, vertetur in sanguinem ".</span> <span class="verse"><a name="10">10</a>Ait Moyses: " Obsecro, Domine, non sum eloquens ab heri et nudiustertius et ex quo locutus es ad servum tuum, nam impeditioris et tardioris linguae sum ".</span> <span class="verse"><a name="11">11</a>Dixit Dominus ad eum: " Quis fecit os hominis? Aut quis fabricatus est mutum vel surdum vel videntem vel caecum? Nonne ego?</span> <span class="verse"><a name="12">12</a>Perge igitur, et ego ero in ore tuo; doceboque te quid loquaris ".</span> <span class="verse"><a name="13">13</a>At ille: " Obsecro, inquit, Domine, mitte quem missurus es ".</span> <span class="verse"><a name="14">14</a>Iratus Dominus in Moysen ait: " Aaron, frater tuus Levites, scio quod eloquens sit; ecce ipse egreditur in occursum tuum vidensque te laetabitur corde.</span> <span class="verse"><a name="15">15</a>Loquere ad eum et pone verba mea in ore eius; et ego ero in ore tuo et in ore illius et ostendam vobis quid agere debeatis.</span> <span class="verse"><a name="16">16</a>Ipse loquetur pro te ad populum et erit os tuum; tu autem eris ei ut Deus.</span> <span class="verse"><a name="17">17</a>Virgam quoque hanc sume in manu tua, in qua facturus es signa ".</span> <span class="verse"><a name="18">18</a>Abiit Moyses et reversus est ad Iethro socerum suum dixitque ei: " Vadam, quaeso, et revertar ad fratres meos in Aegyptum, ut videam, si adhuc vivant ". Cui ait Iethro: " Vade in pace ".</span> <span class="verse"><a name="19">19</a>Dixit ergo Dominus ad Moysen in Madian: " Vade, revertere in Aegyptum; mortui sunt enim omnes, qui quaerebant animam tuam ".</span> <span class="verse"><a name="20">20</a>Tulit Moyses uxorem suam et filios suos et imposuit eos super asinum; reversusque est in Aegyptum portans virgam Dei in manu sua.</span> <span class="verse"><a name="21">21</a>Dixitque ei Dominus revertenti in Aegyptum: " Vide, ut omnia ostenta, quae posui in manu tua, facias coram pharaone; ego indurabo cor eius, et non dimittet populum.</span> <span class="verse"><a name="22">22</a>Dicesque ad eum: Haec dicit Dominus: Filius meus primogenitus Israel.</span> <span class="verse"><a name="23">23</a>Dico tibi: Dimitte filium meum, ut serviat mihi; si autem non vis dimittere eum, ecce ego interficiam filium tuum primogenitum ".</span> <span class="verse"><a name="24">24</a>Cumque esset in itinere, in deversorio, occurrit ei Dominus et volebat occidere eum.</span> <span class="verse"><a name="25">25</a>Tulit ilico Sephora acutissimam petram et circumcidit praeputium filii sui; tetigitque pedes eius et ait: " Sponsus sanguinum tu mihi es ".</span> <span class="verse"><a name="26">26</a>Et dimisit eum, postquam dixerat: " Sponsus sanguinum ", ob circumcisionem.</span> <span class="verse"><a name="27">27</a>Dixit autem Dominus ad Aaron: " Vade in occursum Moysi in desertum ". Qui perrexit obviam ei in montem Dei et osculatus est eum.</span> <span class="verse"><a name="28">28</a>Narravitque Moyses Aaron omnia verba Domini, quibus miserat eum, et signa, quae mandaverat.</span> <span class="verse"><a name="29">29</a>Veneruntque simul et congregaverunt cunctos seniores filiorum Israel.</span> <span class="verse"><a name="30">30</a>Locutusque est Aaron omnia verba, quae dixerat Dominus ad Moysen, et fecit signa coram populo.</span> <span class="verse"><a name="31">31</a>Et credidit populus, audieruntque quod visitasset Dominus filios Israel et quod respexisset afflictionem eorum; et proni adoraverunt.</span> </p></div</div></div></body></html>