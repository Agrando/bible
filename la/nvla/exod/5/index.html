<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 5</strong></div><p><span class="verse"><a name="1">1</a>Post haec ingressi sunt Moyses et Aaron et dixerunt pharaoni: " Haec dicit Dominus, Deus Israel: Dimitte populum meum, ut sacrificet mihi in deserto ".</span> <span class="verse"><a name="2">2</a>At ille responclit: " Quis est Dominus, ut audiam vocem eius et dimittam Israel? Nescio Dominum et Israel non dimittam ".</span> <span class="verse"><a name="3">3</a>Dixeruntque: " Deus Hebraeorum occurrit nobis; eamus, quaeso, viam trium dierum in solitudinem et sacrificemus Domino Deo nostro, ne forte accidat nobis pestis aut gladius ".</span> <span class="verse"><a name="4">4</a>Ait ad eos rex Aegypti: " Quare, Moyses et Aaron, sollicitatis populum ab operibus suis? Ite ad onera vestra ".</span> <span class="verse"><a name="5">5</a>Dixitque pharao: " Multus nimis iam est populus terrae; videtis quod turba succreverit; quanto magis si dederitis eis requiem ab operibus? ".</span> <span class="verse"><a name="6">6</a>Praecepit ergo in die illo exactoribus populi et praefectis eius dicens:</span> <span class="verse"><a name="7">7</a>" Nequaquam ultra dabitis paleas populo ad conficiendos lateres sicut prius, sed ipsi vadant et colligant stipulas.</span> <span class="verse"><a name="8">8</a>Et mensuram laterum, quam prius faciebant, imponetis super eos; nec minuetis quidquam. Vacant enim et idcirco vociferantur dicentes: "Eamus et sacrificemus Deo nostro".</span> <span class="verse"><a name="9">9</a>Opprimantur operibus et expleant ea, ut non acquiescant verbis mendacibus ".</span> <span class="verse"><a name="10">10</a>Igitur egressi exactores populi et praefecti eius dixerunt ad populum: " Sic dicit pharao: "Non do vobis paleas.</span> <span class="verse"><a name="11">11</a>Ite et colligite, sicubi invenire poteritis, nec minuetur quid quam de opere vestro" ".</span> <span class="verse"><a name="12">12</a>Dispersusque est populus per omnem terram Aegypti ad colligendas paleas.</span> <span class="verse"><a name="13">13</a>Exactores quoque instabant dicentes: " Complete opus vestrum cotidie, ut prius facere solebatis, quando dabantur vobis paleae ".</span> <span class="verse"><a name="14">14</a>Flagellatique sunt praefecti filiorum Israel, quos constituerant super eos exactores pharaonis dicentes: " Quare non implestis mensuram laterum sicut prius, nec heri nec hodie? ".</span> <span class="verse"><a name="15">15</a>Veneruntque praefecti filiorum Israel et vociferati sunt ad pharaonem dicentes: " Cur ita agis contra servos tuos?</span> <span class="verse"><a name="16">16</a>Paleae non dantur nobis, et lateres similiter imperantur; en famuli tui flagellis caedimur, et populus tuus est in culpa ".</span> <span class="verse"><a name="17">17</a>Qui ait: " Vacatis otio et idcirco dicitis: "Eamus et sacrificemus Domino".</span> <span class="verse"><a name="18">18</a>Ite ergo et operamini; paleae non dabuntur vobis, et reddetis consuetum numerum laterum ".</span> <span class="verse"><a name="19">19</a>Videbantque se praefecti filiorum Israel in malo, eo quod diceretur eis: " Non minuetur quidquam de lateribus per singulos dies ";</span> <span class="verse"><a name="20">20</a>occurreruntque Moysi et Aaron, qui stabant ex adverso egredientibus a pharaone,</span> <span class="verse"><a name="21">21</a>et dixerunt ad eos: " Videat Dominus et iudicet, quoniam foetere fecistis odorem nostrum coram pharaone et servis eius; et praebuistis ei gladium, ut occideret nos ".</span> <span class="verse"><a name="22">22</a>Reversusque est Moyses ad Dominum et ait: " Domine, cur afflixisti populum istum? Quare misisti me?</span> <span class="verse"><a name="23">23</a>Ex eo enim quo ingressus sum ad pharaonem, ut loquerer in nomine tuo, afflixit populum tuum; et non liberasti eos ".</span> </p></div</div></div></body></html>