<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/exod/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/exod">Exodus</a> &gt <strong>Chapter 31</strong></div><p><span class="verse"><a name="1">1</a>Locutusque est Dominus ad Moysen dicens:</span> <span class="verse"><a name="2">2</a>" Ecce voca vi ex nomine Beseleel filium Uri filii Hur de tribu Iudae</span> <span class="verse"><a name="3">3</a>et implevi eum spiritu Dei, sapientia et intellegentia et scientia in omni opere</span> <span class="verse"><a name="4">4</a>ad excogitandum, quidquid fabrefieri potest ex auro et argento et aere,</span> <span class="verse"><a name="5">5</a>ad scindendum et includendum gemmas et ad sculpendum ligna, ad faciendum omne opus;</span> <span class="verse"><a name="6">6</a>dedique ei socium Ooliab filium Achisamech de tribu Dan et in corde omnis eruditi posui sapientiam, ut faciant cuncta, quae praecepi tibi:</span> <span class="verse"><a name="7">7</a>tabernaculum conventus et arcam testimonii et propitiatorium, quod super eam est, et cuncta vasa tabernaculi</span> <span class="verse"><a name="8">8</a>mensamque et vasa eius, candelabrum purissimum cum vasis suis et altaria thymiamatis</span> <span class="verse"><a name="9">9</a>et holocausti et omnia vasa eorum, labrum cum basi sua</span> <span class="verse"><a name="10">10</a>et vestes textas et vestes sanctas Aaron sacerdoti et vestes filiorum eius, ut fungantur officio suo in sacris,</span> <span class="verse"><a name="11">11</a>oleum unctionis et thymiama aromatum in sanctuario: omnia, quae praecepi tibi, facient ".</span> <span class="verse"><a name="12">12</a>Et locutus est Dominus ad Moysen dicens:</span> <span class="verse"><a name="13">13</a>" Loquere filiis Israel et dices ad eos: Videte ut sabbatum meum custodiatis, quia signum est inter me et vos in generationibus vestris, ut sciatis quia ego Dominus, qui sanctifico vos.</span> <span class="verse"><a name="14">14</a>Custodite sabbatum, sanctum est enim vobis. Qui polluerit illud, morte morietur; qui fecerit in eo opus, peribit anima illius de medio populi sui.</span> <span class="verse"><a name="15">15</a>Sex diebus facietis opus; in die septimo sabbatum est, requies sancta Domino: omnis, qui fecerit opus in hac die, morietur.</span> <span class="verse"><a name="16">16</a>Custodiant filii Israel sabbatum et celebrent illud in generationibus suis: pactum est sempiternum</span> <span class="verse"><a name="17">17</a>inter me et filios Israel signumque perpetuum; sex enim diebus fecit Dominus caelum et terram et in septimo ab opere cessavit et respiravit ".</span> <span class="verse"><a name="18">18</a>Deditque Dominus Moysi, completis huiuscemodi sermonibus in monte Sinai, duas tabulas testimonii lapideas scriptas digito Dei.</span> </p></div</div></div></body></html>