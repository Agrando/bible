<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1chr/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1chr">1 Chronicles</a> &gt <strong>Chapter 11</strong></div><p><span class="verse"><a name="1">1</a>Congregatus est igitur omnis Israel ad David in Hebron dicens: " Os tuum sumus et caro tua.</span> <span class="verse"><a name="2">2</a>Heri quoque et nudiustertius, cum adhuc regnaret Saul, tu eras qui educebas et introducebas Israel; tibi enim dixit Dominus Deus tuus: "Tu pasces populum meum Israel et tu eris princeps super eum" ".</span> <span class="verse"><a name="3">3</a>Venerunt ergo omnes maiores natu Israel ad regem in Hebron, et iniit David cum eis foedus in Hebron coram Domino; unxeruntque eum regem super Israel iuxta sermonem Domini, quem locutus est in manu Samuel.</span> <span class="verse"><a name="4">4</a>Abiit quoque David et omnis Israel in Ierusalem, haec est Iebus, ubi erant Iebusaei habitatores terrae.</span> <span class="verse"><a name="5">5</a>Dixeruntque, qui habitabant in Iebus, ad David: " Non ingredieris huc ". Porro David cepit arcem Sion, quae est civitas David;</span> <span class="verse"><a name="6">6</a>dixitque: " Omnis, qui percusserit Iebusaeum, in primis erit princeps et dux ". Ascendit igitur primus Ioab filius Sarviae et factus est princeps.</span> <span class="verse"><a name="7">7</a>Habitavit autem David in arce, et idcirco appellata est civitas David.</span> <span class="verse"><a name="8">8</a>Aedificavitque urbem in circuitu a Mello usque ad gyrum; Ioab autem reliqua urbis instauravit.</span> <span class="verse"><a name="9">9</a>Proficiebatque David vadens et crescens, et Dominus exercituum erat cum eo.</span> <span class="verse"><a name="10">10</a>Hi principes virorum fortium David, qui adiuverunt eum, ut rex fieret super omnem Israel iuxta verbum Domini, quod locutus est ad Israel;</span> <span class="verse"><a name="11">11</a>et iste numerus robustorum David: Iesbaam filius Hachamon filius Hachamonitis princeps inter triginta; iste levavit hastam suam super trecentos, quos occidit impetu uno.</span> <span class="verse"><a name="12">12</a>Et post eum Eleazar filius Dodo Ahohites, qui erat inter tres potentes;</span> <span class="verse"><a name="13">13</a>iste fuit cum David in Aphesdommim, quando Philisthim congregati sunt ad locum illum in proelium. Et erat ager regionis illius plenus hordeo, fugeratque populus a facie Philisthinorum.</span> <span class="verse"><a name="14">14</a>Hic stetit in medio agri et defendit eum; cumque percussisset Philisthaeos, dedit Dominus salutem magnam populo suo.</span> <span class="verse"><a name="15">15</a>Descenderunt autem tres de triginta principibus ad petram, in qua erat David, ad speluncam Odollam, quando Philisthim fuerant castrametati in valle Raphaim.</span> <span class="verse"><a name="16">16</a>Porro David erat in praesidio, et statio Philisthinorum in Bethlehem;</span> <span class="verse"><a name="17">17</a>desideravit igitur David et dixit: " O si quis daret mihi aquam de cisterna Bethlehem, quae est in porta! ".</span> <span class="verse"><a name="18">18</a>Tres ergo isti per media castra Philisthinorum perrexerunt et hauserunt aquam de cisterna Bethlehem, quae erat in porta, et attulerunt ad David, ut biberet. Qui noluit, sed magis libavit illam Domino</span> <span class="verse"><a name="19">19</a>dicens: " Avertat a me Deus meus, ut hoc faciam et sanguinem virorum istorum bibam, quia in periculo animarum suarum attulerunt mihi aquam ". Et ob hanc causam noluit bibere. Haec fecerunt tres robustissimi.</span> <span class="verse"><a name="20">20</a>Abisai quoque frater Ioab; ipse erat princeps inter triginta et ipse levavit hastam suam contra trecentos, quos interfecit, et ipse erat inter tres nominatus,</span> <span class="verse"><a name="21">21</a>inter triginta duplici honore eminens et princeps eorum; verumtamen usque ad tres non pervenerat.</span> <span class="verse"><a name="22">22</a>Banaias filius Ioiadae vir robustissimus, qui multa opera perpetrarat, de Cabseel; ipse percussit duos Ariel de Moab et ipse descendit et interfecit leonem in media cisterna tempore nivis.</span> <span class="verse"><a name="23">23</a>Et ipse percussit virum Aegyptium, cuius statura erat quinque cubitorum, et habebat lanceam ut liciatorium texentium; descendit ergo ad eum cum virga et rapuit hastam, quam tenebat manu, et interfecit eum hasta sua.</span> <span class="verse"><a name="24">24</a>Haec fecit Banaias filius Ioiadae, qui erat inter tres robustos nominatus,</span> <span class="verse"><a name="25">25</a>inter triginta primus; verumtamen ad tres usque non pervenerat, posuit autem eum David super satellites suos.</span> <span class="verse"><a name="26">26</a>Porro fortissimi in exercitu: Asael frater Ioab et Elchanan filius Dodo de Bethlehem,</span> <span class="verse"><a name="27">27</a>Sammoth Harodites, Elica Harodites, Heles Phalonites,</span> <span class="verse"><a name="28">28</a>Hira filius Acces Thecuites, Abiezer Anathothites,</span> <span class="verse"><a name="29">29</a>Sobbochai Husathites, Ilai Ahohites,</span> <span class="verse"><a name="30">30</a>Maharai Netophathites, Heled filius Baana Netophathites,</span> <span class="verse"><a name="31">31</a>Ithai filius Ribai de Gabaa filiorum Beniamin, Banaia Pharathonites,</span> <span class="verse"><a name="32">32</a>Hurai de tor rentibus Gaas, Abiel Arbathites,</span> <span class="verse"><a name="33">33</a>Azmaveth Bahurimites, Eliaba Saalbonites,</span> <span class="verse"><a name="34">34</a>Asem Gezonites, Ionathan filius Sage Ararites,</span> <span class="verse"><a name="35">35</a>Ahiam filius Sachar Ararites, Eliphal filius Ur,</span> <span class="verse"><a name="36">36</a>Hepher Mecherathites, Ahia Phelonites,</span> <span class="verse"><a name="37">37</a>Hesro de Carmel, Naarai filius Azbai,</span> <span class="verse"><a name="38">38</a>Ioel frater Nathan, Mibahar filius Agarai,</span> <span class="verse"><a name="39">39</a>Selec Ammonites, Naharai Berothites armiger Ioab filii Sarviae,</span> <span class="verse"><a name="40">40</a>Hira Iethraeus, Gareb Iethraeus,</span> <span class="verse"><a name="41">41</a>Urias Hetthaeus, Zabad filius Oholai,</span> <span class="verse"><a name="42">42</a>Adina filius Siza Rubenites princeps Rubenitarum, et cum eo triginta;</span> <span class="verse"><a name="43">43</a>Hanan filius Maacha et Iosaphat Matthanites,</span> <span class="verse"><a name="44">44</a>Ozia Astharothites, Sama et Iehiel filii Hotham Aroerites,</span> <span class="verse"><a name="45">45</a>Iedihel filius Semri et Ioha frater eius Thosaites,</span> <span class="verse"><a name="46">46</a>Eliel Mahumites et Ieribai et Iosaia filii Elnaem et Iethma Moabites,</span> <span class="verse"><a name="47">47</a>Eliel et Obed et Iasiel de Soba.</span> </p></div</div></div></body></html>