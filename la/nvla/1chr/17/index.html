<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1chr/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1chr">1 Chronicles</a> &gt <strong>Chapter 17</strong></div><p><span class="verse"><a name="1">1</a>Cum autem habitaret David in domo sua, dixit ad Nathan prophetam: " Ecce ego habito in domo cedrina, arca autem foederis Domini sub pellibus est ".</span> <span class="verse"><a name="2">2</a>Et ait Nathan ad David: " Omnia, quae in corde tuo sunt, fac; Deus enim tecum est ".</span> <span class="verse"><a name="3">3</a>Igitur nocte illa factus est sermo Dei ad Nathan dicens:</span> <span class="verse"><a name="4">4</a>" Vade et loquere David servo meo: Haec dicit Dominus: Non aedificabis tu mihi domum ad habitandum;</span> <span class="verse"><a name="5">5</a>neque enim mansi in domo ex eo tempore, quo eduxi Israel usque ad hanc diem, sed fui semper migrans de tabernaculo in tabernaculum et de habitatione in habitationem.</span> <span class="verse"><a name="6">6</a>Ubicumque ambulabam in omni Israel, numquid locutus sum uni iudicum Israel, quibus praeceperam, ut pascerent populum meum, et dixi: Quare non aedificastis mihi domum cedrinam?</span> <span class="verse"><a name="7">7</a>Nunc itaque, sic loqueris ad servum meum David: Haec dicit Dominus exercituum: Ego tuli te, cum in pascuis sequereris gregem, ut esses dux populi mei Israel;</span> <span class="verse"><a name="8">8</a>et fui tecum, quocumque perrexisti, et interfeci omnes inimicos tuos coram te fecique tibi nomen quasi unius magnorum, qui celebrantur in terra.</span> <span class="verse"><a name="9">9</a>Et dedi locum populo meo Israel et plantavi eum, ut habitaret in eo, et ultra non commovebitur, nec filii iniquitatis atterent eos sicut in principio</span> <span class="verse"><a name="10">10</a>et ex diebus, quibus dedi iudices populo meo Israel et humiliavi universos inimicos tuos. Annuntio ergo tibi quod aedificaturus sit domum tibi Dominus.</span> <span class="verse"><a name="11">11</a>Cumque impleveris dies tuos, ut vadas ad patres tuos, suscitabo semen tuum post te, quod erit de filiis tuis, et stabiliam regnum eius.</span> <span class="verse"><a name="12">12</a>Ipse aedificabit mihi domum, et firmabo solium eius usque in aeternum.</span> <span class="verse"><a name="13">13</a>Ego ero ei in patrem, et ipse erit mihi in filium; et misericordiam meam non auferam ab eo, sicut abstuli ab eo, qui ante te fuit.</span> <span class="verse"><a name="14">14</a>Et statuam eum in domo mea et in regno meo usque in sempiternum, et thronus eius erit firmissimus in perpetuum ".</span> <span class="verse"><a name="15">15</a>Iuxta omnia verba haec et iuxta universam visionem istam, sic locutus est Nathan ad David.</span> <span class="verse"><a name="16">16</a>Cumque venisset rex David et sedisset coram Domino, dixit: " Quis ego sum, Domine Deus, et quae domus mea, quia adduxisti me hucusque?</span> <span class="verse"><a name="17">17</a>Sed hoc parum visum est in conspectu tuo, Deus; ideoque locutus es super domum servi tui etiam in futurum et aspexisti me excelsum super ordinem hominum, Domine Deus.</span> <span class="verse"><a name="18">18</a>Quid ultra addere potest David, cum ita glorificaveris servum tuum et cognoveris eum?</span> <span class="verse"><a name="19">19</a>Domine, propter famulum tuum iuxta cor tuum fecisti omnem magnificentiam hanc; et nota esse voluisti universa magnalia.</span> <span class="verse"><a name="20">20</a>Domine, non est similis tui, et non est alius deus absque te secundum omnia, quae audivimus auribus nostris.</span> <span class="verse"><a name="21">21</a>Quis autem est alius ut populus tuus Israel, gens una in terra, ad quam perrexit Deus, ut liberaret sibi populum, ut faceres tibi nomen magnum et terribile eiciens nationes a facie populi tui, quem de Aegypto liberasti?</span> <span class="verse"><a name="22">22</a>Et posuisti populum tuum Israel tibi in populum usque in aeternum; et tu, Domine, factus es Deus eius.</span> <span class="verse"><a name="23">23</a>Nunc igitur, Domine, sermo, quem locutus es super famulum tuum et super domum eius, confirmetur in perpetuum; et fac, sicut locutus es.</span> <span class="verse"><a name="24">24</a>Permaneatque et magnificetur nomen tuum usque in sempiternum, et dicatur: "Dominus exercituum, Deus Israel, est Deus pro Israel, et domus David servi tui permanens coram te".</span> <span class="verse"><a name="25">25</a>Tu enim, Deus meus, revelasti auriculam servi tui, ut aedificares ei domum; et idcirco invenit servus tuus fiduciam, ut oret coram te.</span> <span class="verse"><a name="26">26</a>Nunc ergo, Domine, tu es Deus; et locutus es super servum tuum tanta beneficia</span> <span class="verse"><a name="27">27</a>et coepisti benedicere domui servi tui, ut sit semper coram te: te enim, Domine, benedicente, benedicta erit in perpetuum ".</span> </p></div</div></div></body></html>