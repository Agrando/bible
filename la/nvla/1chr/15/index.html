<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1chr/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1chr">1 Chronicles</a> &gt <strong>Chapter 15</strong></div><p><span class="verse"><a name="1">1</a>Fecit quoque sibi domos in civitate David et praeparavit locum arcae Dei tetenditque ei tabernaculum.</span> <span class="verse"><a name="2">2</a>Tunc dixit David: " Illicitum est, ut a quocumque portetur arca Dei, nisi a Levitis, quos elegit Dominus ad portandum eam et ad ministrandum sibi usque in aeternum ".</span> <span class="verse"><a name="3">3</a>Congregavitque David universum Israel in Ierusalem, ut afferretur arca Domini in locum suum, quem praeparaverat ei;</span> <span class="verse"><a name="4">4</a>necnon et filios Aaron et Levitas.</span> <span class="verse"><a name="5">5</a>De filiis Caath Uriel princeps fuit et fratres eius centum viginti;</span> <span class="verse"><a name="6">6</a>de filiis Merari Asaia princeps et fratres eius ducenti viginti;</span> <span class="verse"><a name="7">7</a>de filiis Gerson Ioel princeps et fratres eius centum triginta;</span> <span class="verse"><a name="8">8</a>de filiis Elisaphan Semeias princeps et fratres eius ducenti;</span> <span class="verse"><a name="9">9</a>de filiis Hebron Eliel princeps et fratres eius octoginta;</span> <span class="verse"><a name="10">10</a>de filiis Oziel Aminadab princeps et fratres eius centum duodecim.</span> <span class="verse"><a name="11">11</a>Vocavitque David Sadoc et Abiathar sacerdotes et Levitas Uriel, Asaiam, Ioel, Semeiam, Eliel et Aminadab</span> <span class="verse"><a name="12">12</a>et dixit ad eos: " Vos, qui estis principes familiarum Leviticarum, sanctificamini cum fratribus vestris et afferte arcam Domini, Dei Israel, ad locum, quem praeparavi.</span> <span class="verse"><a name="13">13</a>Quia a principio non eratis praesentes, fecit Dominus, Deus Israel, diruptionem in nobis; non enim quaesivimus eum, sicut fas erat ".</span> <span class="verse"><a name="14">14</a>Sanctificati sunt ergo sacerdotes et Levitae, ut portarent arcam Domini, Dei Israel;</span> <span class="verse"><a name="15">15</a>et tulerunt filii Levi arcam Dei, sicut praeceperat Moyses iuxta verbum Domini, umeris suis in vectibus.</span> <span class="verse"><a name="16">16</a>Dixitque David principibus Levitarum, ut constituerent de fratribus suis cantores in organis musicorum, nablis videlicet et lyris et cymbalis, ut resonaret fortiter sonitus laetitiae.</span> <span class="verse"><a name="17">17</a>Constitueruntque Levitae Heman filium Ioel et de fratribus eius Asaph filium Barachiae, de filiis vero Merari fratribus eorum Ethan filium Casaiae</span> <span class="verse"><a name="18">18</a>et cum eis fratres eorum in secundo ordine Zachariam et Bani et Iaziel et Semiramoth et Iahiel et Ani, Eliab et Banaiam et Maasiam et Matthathiam et Eliphalu et Maceniam et Obededom et Iehiel ianitores.</span> <span class="verse"><a name="19">19</a>Porro cantores Heman, Asaph et Ethan in cymbalis aeneis bene sonantibus,</span> <span class="verse"><a name="20">20</a>Zacharias autem et Oziel et Semiramoth et Iahiel et Ani et Eliab et Maasias et Banaias in nablis secundum " Virgines ".</span> <span class="verse"><a name="21">21</a>Porro Matthathias et Eliphalu et Macenias et Obededom et Iehiel et Ozaziu in citharis super octavam, ut dirigerent;</span> <span class="verse"><a name="22">22</a>Chonenias autem princeps Levitarum portantium arcam praeerat ad portandum, erat quippe valde sapiens.</span> <span class="verse"><a name="23">23</a>Et Barachias et Elcana ianitores pro arca.</span> <span class="verse"><a name="24">24</a>Porro Sebania et Iosaphat et Nathanael et Amasai et Zacharias et Banaias et Eliezer sacerdotes clangebant tubis coram arca Dei, et Obededom et Iehias erant ianitores pro arca.</span> <span class="verse"><a name="25">25</a>Igitur David et maiores natu Israel et tribuni ierunt ad deportandam arcam foederis Domini de domo Obededom cum laetitia.</span> <span class="verse"><a name="26">26</a>Cumque adiuvisset Deus Levitas, qui portabant arcam foederis Domini, immolati sunt septem tauri et septem arietes.</span> <span class="verse"><a name="27">27</a>Porro David indutus pallio byssino et universi Levitae, qui portabant arcam, cantoresque et Chonenias princeps pro portanda arca - David autem indutus erat etiam ephod lineo -</span> <span class="verse"><a name="28">28</a>universusque Israel deducebant arcam foederis Domini in iubilo et sonitu bucinae et tubis et cymbalis bene sonantibus et nablis et citharis.</span> <span class="verse"><a name="29">29</a>Cumque pervenisset arca foederis Domini usque ad civitatem David, Michol filia Saul prospiciens per fenestram vidit regem David saltantem atque ludentem et despexit eum in corde suo.</span> </p></div</div></div></body></html>