<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 8</strong></div><p><span class="verse"><a name="1">1</a>In illis diebus iterum cum turba multa esset nec haberent, quod manducarent, convocatis discipulis, ait illis:</span> <span class="verse"><a name="2">2</a>" Misereor super turbam, quia iam triduo sustinent me nec habent, quod manducent;</span> <span class="verse"><a name="3">3</a>et si dimisero eos ieiunos in domum suam, deficient in via; et quidam ex eis de longe venerunt ".</span> <span class="verse"><a name="4">4</a>Et responderunt ei discipuli sui: " Unde istos poterit quis hic saturare panibus in solitudine? ".</span> <span class="verse"><a name="5">5</a>Et interrogabat eos: " Quot panes habetis? ". Qui dixerunt: " Septem ".</span> <span class="verse"><a name="6">6</a>Et praecipit turbae discumbere supra terram; et accipiens septem panes, gratias agens fregit et dabat discipulis suis, ut apponerent; et apposuerunt turbae.</span> <span class="verse"><a name="7">7</a>Et habebant pisciculos paucos; et benedicens eos, iussit hos quoque apponi.</span> <span class="verse"><a name="8">8</a>Et manducaverunt et saturati sunt; et sustulerunt, quod superaverat de fragmentis, septem sportas.</span> <span class="verse"><a name="9">9</a>Erant autem quasi quattuor milia. Et dimisit eos.</span> <span class="verse"><a name="10">10</a>Et statim ascendens navem cum discipulis suis venit in partes Dalmanutha.</span> <span class="verse"><a name="11">11</a>Et exierunt pharisaei et coeperunt conquirere cum eo quaerentes ab illo signum de caelo, tentantes eum.</span> <span class="verse"><a name="12">12</a>Et ingemiscens spiritu suo ait: " Quid generatio ista quaerit signum? Amen dico vobis: Non dabitur generationi isti signum ".</span> <span class="verse"><a name="13">13</a>Et dimittens eos, iterum ascendens abiit trans fretum.</span> <span class="verse"><a name="14">14</a>Et obliti sunt sumere panes et nisi unum panem non habebant secum in navi.</span> <span class="verse"><a name="15">15</a>Et praecipiebat eis dicens: " Videte, cavete a fermento pharisaeorum et fermento Herodis! ".</span> <span class="verse"><a name="16">16</a>Et disputabant ad invicem, quia panes non haberent.</span> <span class="verse"><a name="17">17</a>Quo cognito, ait illis: " Quid disputatis, quia panes non habetis? Nondum cognoscitis nec intellegitis? Caecatum habetis cor vestrum?</span> <span class="verse"><a name="18">18</a>Oculos habentes non videtis, et aures habentes non auditis? Nec recordamini,</span> <span class="verse"><a name="19">19</a>quando quinque panes fregi in quinque milia, quot cophinos fragmentorum plenos sustulistis? ". Dicunt ei: " Duodecim ".</span> <span class="verse"><a name="20">20</a>" Quando illos septem in quattuor milia, quot sportas plenas fragmentorum tulistis? ". Et dicunt ei: " Septem ".</span> <span class="verse"><a name="21">21</a>Et dicebat eis: " Nondum intellegitis? ".</span> <span class="verse"><a name="22">22</a>Et veniunt Bethsaida. Et adducunt ei caecum et rogant eum, ut illum tangat.</span> <span class="verse"><a name="23">23</a>Et apprehendens manum caeci eduxit eum extra vicum; et exspuens in oculos eius, impositis manibus ei, interrogabat eum: " Vides aliquid? ".</span> <span class="verse"><a name="24">24</a>Et aspiciens dicebat: " Video homines, quia velut arbores video ambulantes ".</span> <span class="verse"><a name="25">25</a>Deinde iterum imposuit manus super oculos eius; et coepit videre et restitutus est et videbat clare omnia.</span> <span class="verse"><a name="26">26</a>Et misit illum in domum suam dicens: " Nec in vicum introieris ".</span> <span class="verse"><a name="27">27</a>Et egressus est Iesus et discipuli eius in castella Caesareae Philippi; et in via interrogabat discipulos suos dicens eis: " Quem me dicunt esse homines? ".</span> <span class="verse"><a name="28">28</a>Qui responderunt illi dicentcs: " Ioannem Baptistam, alii Eliam, alii vero unum de prophetis ".</span> <span class="verse"><a name="29">29</a>Et ipse interrogabat eos: " Vos vero quem me dicitis esse? ". Respondens Petrus ait ei: " Tu es Christus ".</span> <span class="verse"><a name="30">30</a>Et comminatus est eis, ne cui dicerent de illo.</span> <span class="verse"><a name="31">31</a>Et coepit docere illos: " Oportet Filium hominis multa pati et reprobari a senioribus et a summis sacerdotibus et scribis et occidi et post tres dies resurgere ";</span> <span class="verse"><a name="32">32</a>et palam verbum loquebatur. Et apprehendens eum Petrus coepit increpare eum.</span> <span class="verse"><a name="33">33</a>Qui conversus et videns discipulos suos comminatus est Petro et dicit:  Vade retro me, Satana, quoniam non sapis, quae Dei sunt, sed quae sunt hominum ".</span> <span class="verse"><a name="34">34</a>Et convocata turba cum discipulis suis, dixit eis: " Si quis vult post me sequi, deneget semetipsum et tollat crucem suam et sequatur me.</span> <span class="verse"><a name="35">35</a>Qui enim voluerit animam suam salvam facere, perdet eam; qui autem perdiderit animam suam propter me et evangelium, salvam eam faciet.</span> <span class="verse"><a name="36">36</a>Quid enim prodest homini, si lucretur mundum totum et detrimentum faciat animae suae?</span> <span class="verse"><a name="37">37</a>Quid enim dabit homo commutationem pro anima sua?</span> <span class="verse"><a name="38">38</a>Qui enim me confusus fuerit et mea verba in generatione ista adultera et peccatrice, et Filius hominis confundetur eum, cum venerit in gloria Patris sui cum angelis sanctis ".</span> </p></div</div></div></body></html>