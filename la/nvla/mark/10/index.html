<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 10</strong></div><p><span class="verse"><a name="1">1</a>Et inde exsurgens venit in fines Iudaeae ultra Iorda nem; et conveniunt iterum turbae ad eum, et, sicut consueverat, iterum docebat illos.</span> <span class="verse"><a name="2">2</a>Et accedentes pharisaei interrogabant eum, si licet viro uxorem dimittere, tentantes eum.</span> <span class="verse"><a name="3">3</a>At ille respondens dixit eis: " Quid vobis praecepit Moyses? ".</span> <span class="verse"><a name="4">4</a>Qui dixerunt: " Moyses permisit libellum repudii scribere et dimittere .</span> <span class="verse"><a name="5">5</a>Iesus autem ait eis: " Ad duritiam cordis vestri scripsit vobis praeceptum istud.</span> <span class="verse"><a name="6">6</a>Ab initio autem creaturae masculum et feminam fecit eos.</span> <span class="verse"><a name="7">7</a>Propter hoc relinquet homo patrem suum et matrem et adhaerebit ad uxorern suam,</span> <span class="verse"><a name="8">8</a>et erunt duo in carne una; itaque iam non sunt duo sed una caro.</span> <span class="verse"><a name="9">9</a>Quod ergo Deus coniunxit, homo non separet ".</span> <span class="verse"><a name="10">10</a>Et domo iterum discipuli de hoc interrogabant eum.</span> <span class="verse"><a name="11">11</a>Et dicit illis: " Quicumque dimiserit uxorem suam et aliam duxerit, adulterium committit in eam;</span> <span class="verse"><a name="12">12</a>et si ipsa dimiserit virum suum et alii nupserit, moechatur ".</span> <span class="verse"><a name="13">13</a>Et offerebant illi parvulos, ut tangeret illos; discipuli autem comminabantur eis.</span> <span class="verse"><a name="14">14</a>At videns Iesus, indigne tulit et ait illis: " Sinite parvulos venire ad me. Ne prohibueritis eos; talium est enim regnum Dei.</span> <span class="verse"><a name="15">15</a>Amen dico vobis: Quisquis non receperit regnum Dei velut parvulus, non intrabit in illud ".</span> <span class="verse"><a name="16">16</a>Et complexans eos benedicebat imponens manus super illos.</span> <span class="verse"><a name="17">17</a>Et cum egrederetur in viam, accurrens quidam et, genu flexo ante eum, rogabat eum: " Magister bone, quid faciam ut vitam aeternam percipiam? ".</span> <span class="verse"><a name="18">18</a>Iesus autem dixit ei: " Quid me dicis bonum? Nemo bonus, nisi unus Deus.</span> <span class="verse"><a name="19">19</a>Praecepta nosti: ne occidas, ne adulteres, ne fureris, ne falsum testimonium dixeris, ne fraudem feceris, honora patrem tuum et matrem ".</span> <span class="verse"><a name="20">20</a>Ille autem dixit ei: " Magister, haec omnia conservavi a iuventute mea .</span> <span class="verse"><a name="21">21</a>Iesus autem intuitus eum dilexit eum et dixit illi: " Unum tibi deest: vade, quaecumque habes, vende et da pauperibus et habebis thesaurum in caelo; et veni, sequere me ".</span> <span class="verse"><a name="22">22</a>Qui contristatus in hoc verbo, abiit maerens: erat enim habens possessiones multas.</span> <span class="verse"><a name="23">23</a>Et circumspiciens Iesus ait discipulis suis: " Quam difficile, qui pecunias habent, in regnum Dei introibunt ".</span> <span class="verse"><a name="24">24</a>Discipuli autem obstupescebant in verbis eius. At Iesus rursus respondens ait illis: " Filii, quam diffficile est in regnum Dei introire.</span> <span class="verse"><a name="25">25</a>Facilius est camelum per foramen acus transire quam divitem intrare in regnum Dei ".</span> <span class="verse"><a name="26">26</a>Qui magis admirabantur dicentes ad semetipsos: " Et quis potest salvus fieri? ".</span> <span class="verse"><a name="27">27</a>Intuens illos Iesus ait: " Apud homines impossibile est sed non apud Deum: omnia enim possibilia sunt apud Deum ".</span> <span class="verse"><a name="28">28</a>Coepit Petrus ei dicere: " Ecce nos dimisimus omnia et secuti sumus te .</span> <span class="verse"><a name="29">29</a>Ait Iesus: " Amen dico vobis: Nemo est, qui reliquerit domum aut fratres aut sorores aut matrem aut patrem aut filios aut agros propter me et propter evangelium,</span> <span class="verse"><a name="30">30</a>qui non accipiat centies tantum nunc in tempore hoc, domos et fratres et sorores et matres et filios et agros cum persecutionibus, et in saeculo futuro vitam aeternam.</span> <span class="verse"><a name="31">31</a>Multi autem erunt primi novissimi, et novissimi primi ".</span> <span class="verse"><a name="32">32</a>Erant autem in via ascendentes in Hierosolymam, et praecedebat illos Iesus, et stupebant; illi autem sequentes timebant. Et assumens iterum Duodecim coepit illis dicere, quae essent ei eventura:</span> <span class="verse"><a name="33">33</a>" Ecce ascendimus in Hierosolymam; et Filius hominis tradetur principibus sacerdotum et scribis, et damnabunt eum morte et tradent eum gentibus</span> <span class="verse"><a name="34">34</a>et illudent ei et conspuent eum et flagellabunt eum et interficient eum, et post tres dies resurget ".</span> <span class="verse"><a name="35">35</a>Et accedunt ad eum Iacobus et Ioannes filii Zebedaei dicentes ei: " Magister, volumus, ut quodcumque petierimus a te, facias nobis ".</span> <span class="verse"><a name="36">36</a>At ille dixit eis: " Quid vultis, ut faciam vobis? ".</span> <span class="verse"><a name="37">37</a>Illi autem dixerunt ei: " Da nobis, ut unus ad dexteram tuam et alius ad sinistram sedeamus in gloria tua ".</span> <span class="verse"><a name="38">38</a>Iesus autem ait eis: " Nescitis quid petatis. Potestis bibere calicem, quem ego bibo, aut baptismum, quo ego baptizor, baptizari? ".</span> <span class="verse"><a name="39">39</a>At illi dixerunt ei: " Possumus ". Iesus autem ait eis: " Calicem quidem, quem ego bibo, bibetis et baptismum, quo ego baptizor, baptizabimini;</span> <span class="verse"><a name="40">40</a>sedere autem ad dexteram meam vel ad sinistram non est meum dare, sed quibus paratum est ".</span> <span class="verse"><a name="41">41</a>Et audientes decem coeperunt indignari de Iacobo et Ioanne.</span> <span class="verse"><a name="42">42</a>Et vocans eos Iesus ait illis: " Scitis quia hi, qui videntur principari gentibus, dominantur eis, et principes eorum potestatem habent ipsorum.</span> <span class="verse"><a name="43">43</a>Non ita est autem in vobis, sed quicumque voluerit fieri maior inter vos, erit vester minister;</span> <span class="verse"><a name="44">44</a>et, quicumque voluerit in vobis primus esse, erit omnium servus;</span> <span class="verse"><a name="45">45</a>nam et Filius hominis non venit, ut ministraretur ei, sed ut ministraret et daret animam suam redemptionem pro multis ".</span> <span class="verse"><a name="46">46</a>Et veniunt Ierichum. Et proficiscente eo de Iericho et discipulis eius et plurima multitudine, filius Timaei Bartimaeus caecus sedebat iuxta viam mendicans.</span> <span class="verse"><a name="47">47</a>Qui cum audisset quia Iesus Nazarenus est, coepit clamare et dicere: " Fili David Iesu, miserere mei! ".</span> <span class="verse"><a name="48">48</a>Et comminabantur ei multi, ut taceret; at ille multo magis clamabat: " Fili David, miserere mei! ".</span> <span class="verse"><a name="49">49</a>Et stans Iesus dixit: " Vocate illum ". Et vocant caecum dicentes ei: " Animaequior esto. Surge, vocat te ".</span> <span class="verse"><a name="50">50</a>Qui, proiecto vestimento suo, exsiliens venit ad Iesum.</span> <span class="verse"><a name="51">51</a>Et respondens ei Iesus dixit: " Quid vis tibi faciam? ". Caecus autem dixit ei: " Rabboni, ut videam ".</span> <span class="verse"><a name="52">52</a>Et Iesus ait illi: " Vade; fides tua te salvum fecit ". Et confestim vidit et sequebatur eum in via.</span> </p></div</div></div></body></html>