<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 1</strong></div><p><span class="verse"><a name="1">1</a>Initium evangelii Iesu Christi Filii Dei.</span> <span class="verse"><a name="2">2</a>Sicut scriptum est in Isaia propheta: Ecce mitto angelum meum ante faciem tuam,qui praeparabit viam tuam;</span> <span class="verse"><a name="3">3</a>vox clamantis in deserto:Parate viam Domini, rectas facite semitas eius" ",</span> <span class="verse"><a name="4">4</a>fuit Ioannes Baptista in deserto praedicans baptismum paenitentiae in remissionem peccatorum.</span> <span class="verse"><a name="5">5</a>Et egrediebatur ad illum omnis Iudaeae regio et Hierosolymitae universi et baptizabantur ab illo in Iordane flumine confitentes peccata sua.</span> <span class="verse"><a name="6">6</a>Et erat Ioannes vestitus pilis cameli, et zona pellicea circa lumbos eius, et locustas et mel silvestre edebat.</span> <span class="verse"><a name="7">7</a>Et praedicabat dicens: " Venit fortior me post me, cuius non sum dignus procumbens solvere corrigiam calceamentorum eius.</span> <span class="verse"><a name="8">8</a>Ego baptizavi vos aqua; ille vero baptizabit vos in Spiritu Sancto ".</span> <span class="verse"><a name="9">9</a>Et factum est in diebus illis, venit Iesus a Nazareth Galilaeae et baptizatus est in Iordane ab Ioanne.</span> <span class="verse"><a name="10">10</a>Et statim ascendens de aqua vidit apertos caelos et Spiritum tamquam columbam descendentem in ipsum;</span> <span class="verse"><a name="11">11</a>et vox facta est de caelis: " Tu es Filius meus dilectus; in te complacui ".</span> <span class="verse"><a name="12">12</a>Et statim Spiritus expellit eum in desertum.</span> <span class="verse"><a name="13">13</a>Et erat in deserto quadraginta diebus et tentabatur a Satana; eratque cum bestiis, et angeli ministrabant illi.</span> <span class="verse"><a name="14">14</a>Postquam autem traditus est Ioannes, venit Iesus in Galilaeam praedicans evangelium Dei</span> <span class="verse"><a name="15">15</a>et dicens: " Impletum est tempus, et appropinquavit regnum Dei; paenitemini et credite evangelio ".</span> <span class="verse"><a name="16">16</a>Et praeteriens secus mare Galilaeae vidit Simonem et Andream fratrem Simonis mittentes in mare; erant enim piscatores.</span> <span class="verse"><a name="17">17</a>Et dixit eis Iesus: " Venite post me, et faciam vos fieri piscatores hominum ".</span> <span class="verse"><a name="18">18</a>Et protinus, relictis retibus, secuti sunt eum.</span> <span class="verse"><a name="19">19</a>Et progressus pusillum vidit Iacobum Zebedaei et Ioannem fratrem eius, et ipsos in navi componentes retia,</span> <span class="verse"><a name="20">20</a>et statim vocavit illos. Et, relicto patre suo Zebedaeo in navi cum mercennariis, abierunt post eum.</span> <span class="verse"><a name="21">21</a>Et ingrediuntur Capharnaum. Et statim sabbatis ingressus synagogam docebat.</span> <span class="verse"><a name="22">22</a>Et stupebant super doctrina eius: erat enim docens eos quasi potestatem habens et non sicut scribae.</span> <span class="verse"><a name="23">23</a>Et statim erat in synagoga eorum homo in spiritu immundo; et exclamavit</span> <span class="verse"><a name="24">24</a>dicens: " Quid nobis et tibi, Iesu Nazarene? Venisti perdere nos? Scio qui sis: Sanctus Dei ".</span> <span class="verse"><a name="25">25</a>Et comminatus est ei Iesus dicens: " Obmutesce et exi de homine! ".</span> <span class="verse"><a name="26">26</a>Et discerpens eum spiritus immundus et exclamans voce magna exivit ab eo.</span> <span class="verse"><a name="27">27</a>Et mirati sunt omnes, ita ut conquirerent inter se dicentes: " Quidnam est hoc? Doctrina nova cum potestate; et spiritibus immundis imperat, et oboediunt ei ".</span> <span class="verse"><a name="28">28</a>Et processit rumor eius statim ubique in omnem regionem Galilaeae.</span> <span class="verse"><a name="29">29</a>Et protinus egredientes de synagoga venerunt in domum Simonis et Andreae cum Iacobo et Ioanne.</span> <span class="verse"><a name="30">30</a>Socrus autem Simonis decumbebat febricitans; et statim dicunt ei de illa.</span> <span class="verse"><a name="31">31</a>Et accedens elevavit eam apprehensa manu; et dimisit eam febris, et ministrabat eis.</span> <span class="verse"><a name="32">32</a>Vespere autem facto, cum occidisset sol, afferebant ad eum omnes male habentes et daemonia habentes;</span> <span class="verse"><a name="33">33</a>et erat omnis civitas congregata ad ianuam.</span> <span class="verse"><a name="34">34</a>Et curavit multos, qui vexabantur variis languoribus, et daemonia multa eiecit et non sinebat loqui daemonia, quoniam sciebant eum.</span> <span class="verse"><a name="35">35</a>Et diluculo valde mane surgens egressus est et abiit in desertum locum ibique orabat.</span> <span class="verse"><a name="36">36</a>Et persecutus est eum Simon et qui cum illo erant;</span> <span class="verse"><a name="37">37</a>et cum invenissent eum, dixerunt ei: " Omnes quaerunt te! ".</span> <span class="verse"><a name="38">38</a>Et ait illis: " Eamus alibi in proximos vicos, ut et ibi praedicem: ad hoc enim veni ".</span> <span class="verse"><a name="39">39</a>Et venit praedicans in synagogis eorum per omnem Galilaeam et daemonia eiciens.</span> <span class="verse"><a name="40">40</a>Et venit ad eum leprosus deprecans eum et genu flectens et dicens ei: " Si vis, potes me mundare ".</span> <span class="verse"><a name="41">41</a>Et misertus extendens manum suam tetigit eum et ait illi: " Volo, mundare! ";</span> <span class="verse"><a name="42">42</a>et statim discessit ab eo lepra, et mundatus est.</span> <span class="verse"><a name="43">43</a>Et infremuit in eum statimque eiecit illum</span> <span class="verse"><a name="44">44</a>et dicit ei: "Vide, nemini quidquam dixeris; sed vade, ostende te sacerdoti et offer pro emundatione tua, quae praecepit Moyses, in testimonium illis ".</span> <span class="verse"><a name="45">45</a>At ille egressus coepit praedicare multum et diffamare sermonem, ita ut iam non posset manifesto in civitatem introire, sed foris in desertis locis erat; et conveniebant ad eum undique.</span> </p></div</div></div></body></html>