<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 13</strong></div><p><span class="verse"><a name="1">1</a>Et cum egrederetur de tem plo, ait illi unus ex discipulis suis: " Magister, aspice quales lapides et quales structurae ".</span> <span class="verse"><a name="2">2</a>Et Iesus ait illi: " Vides has magnas aedificationes? Hic non relinquetur lapis super lapidem, qui non destruatur ".</span> <span class="verse"><a name="3">3</a>Et cum sederet in montem Olivarum contra templum, interrogabat eum separatim Petrus et Iacobus et Ioannes et Andreas:</span> <span class="verse"><a name="4">4</a>" Dic nobis: Quando ista erunt, et quod signum erit, quando haec omnia incipient consummari? ".</span> <span class="verse"><a name="5">5</a>Iesus autem coepit dicere illis: " Videte, ne quis vos seducat.</span> <span class="verse"><a name="6">6</a>Multi venient in nomine meo dicentes: "Ego sum", et multos seducent.</span> <span class="verse"><a name="7">7</a>Cum audieritis autem bella et opiniones bellorum, ne timueritis; oportet fieri sed nondum finis.</span> <span class="verse"><a name="8">8</a>Exsurget enim gens super gentem, et regnum super regnum, erunt terrae motus per loca, erunt fames; initium dolorum haec.</span> <span class="verse"><a name="9">9</a>Videte autem vosmetipsos. Tradent vos conciliis, et in synagogis vapulabitis et ante praesides et reges stabitis propter me in testimonium illis.</span> <span class="verse"><a name="10">10</a>Et in omnes gentes primum oportet praedicari evangelium.</span> <span class="verse"><a name="11">11</a>Et cum duxerint vos tradentes, nolite praecogitare quid loquamini, sed, quod datum vobis fuerit in illa hora, id loquimini: non enim estis vos loquentes sed Spiritus Sanctus.</span> <span class="verse"><a name="12">12</a>Et tradet frater fratrem in mortem, et pater filium; et consurgent filii in parentes et morte afficient eos;</span> <span class="verse"><a name="13">13</a>et eritis odio omnibus propter nomen meum. Qui autem sustinuerit in finem, hic salvus erit.</span> <span class="verse"><a name="14">14</a>Cum autem videritis abominationem desolationis stantem, ubi non debet, qui legit, intellegat: tunc, qui in Iudaea sunt, fugiant in montes;</span> <span class="verse"><a name="15">15</a>qui autem super tectum, ne descendat nec introeat, ut tollat quid de domo sua;</span> <span class="verse"><a name="16">16</a>et, qui in agro erit, non revertatur retro tollere vestimentum suum.</span> <span class="verse"><a name="17">17</a>Vae autem praegnantibus et nutrientibus in illis diebus!</span> <span class="verse"><a name="18">18</a>Orate vero, ut hieme non fiat:</span> <span class="verse"><a name="19">19</a>erunt enim dies illi tribulatio talis, qualis non fuit ab initio creaturae, quam condidit Deus, usque nunc, neque fiet.</span> <span class="verse"><a name="20">20</a>Et nisi breviasset Dominus dies, non fuisset salva omnis caro. Sed propter electos, quos elegit, breviavit dies.</span> <span class="verse"><a name="21">21</a>Et tunc, si quis vobis dixerit: "Ecce hic est Christus, ecce illic", ne credideritis.</span> <span class="verse"><a name="22">22</a>Exsurgent enim pseudochristi et pseudoprophetae et dabunt signa et portenta ad seducendos, si potest fieri, electos.</span> <span class="verse"><a name="23">23</a>Vos autem videte; praedixi vobis omnia.</span> <span class="verse"><a name="24">24</a>Sed in illis diebus post tribulationem illam sol contenebrabitur, et luna non dabit splendorem suum,</span> <span class="verse"><a name="25">25</a>et erunt stellae de caelo decidentes, et virtutes, quae sunt in caelis, movebuntur.</span> <span class="verse"><a name="26">26</a>Et tunc videbunt Filium hominis venientem in nubibus cum virtute multa et gloria.</span> <span class="verse"><a name="27">27</a>Et tunc mittet angelos et congregabit electos suos a quattuor ventis, a summo terrae usque ad summum caeli.</span> <span class="verse"><a name="28">28</a>A ficu autem discite parabolam: cum iam ramus eius tener fuerit et germinaverit folia, cognoscitis quia in proximo sit aestas.</span> <span class="verse"><a name="29">29</a>Sic et vos, cum videritis haec fieri, scitote quod in proximo sit in ostiis.</span> <span class="verse"><a name="30">30</a>Amen dico vobis: Non transiet generatio haec, donec omnia ista fiant.</span> <span class="verse"><a name="31">31</a>Caelum et terra transibunt, verba autem mea non transibunt.</span> <span class="verse"><a name="32">32</a>De die autem illo vel hora nemo scit, neque angeli in caelo neque Filius, nisi Pater.</span> <span class="verse"><a name="33">33</a>Videte, vigilate; nescitis enim, quando tempus sit.</span> <span class="verse"><a name="34">34</a>Sicut homo, qui peregre profectus reliquit domum suam et dedit servis suis potestatem, unicuique opus suum, ianitori quoque praecepit, ut vigilaret.</span> <span class="verse"><a name="35">35</a>Vigilate ergo; nescitis enim quando dominus domus veniat, sero an media nocte an galli cantu an mane;</span> <span class="verse"><a name="36">36</a>ne, cum venerit repente, inveniat vos dormientes.</span> <span class="verse"><a name="37">37</a>Quod autem vobis dico, omnibus dico: Vigilate! ".</span> </p></div</div></div></body></html>