<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 12</strong></div><p><span class="verse"><a name="1">1</a>Et coepit illis in parabolis loqui: " Vineam pastinavit ho mo et circumdedit saepem et fodit lacum et aedificavit turrim et locavit eam agricolis et peregre profectus est.</span> <span class="verse"><a name="2">2</a>Et misit ad agricolas in tempore servum, ut ab agricolis acciperet de fructu vineae;</span> <span class="verse"><a name="3">3</a>qui apprehensum eum caeciderunt et dimiserunt vacuum.</span> <span class="verse"><a name="4">4</a>Et iterum misit ad illos alium servum; et illum in capite vulneraverunt et contumeliis affecerunt.</span> <span class="verse"><a name="5">5</a>Et alium misit, et illum occiderunt, et plures alios, quosdam caedentes, alios vero occidentes.</span> <span class="verse"><a name="6">6</a>Adhuc unum habebat, filium dilectum. Misit illum ad eos novissimum dicens: "Reverebuntur filium meum".</span> <span class="verse"><a name="7">7</a>Coloni autem illi dixerunt ad invicem: "Hic est heres. Venite, occidamus eum, et nostra erit hereditas".</span> <span class="verse"><a name="8">8</a>Et apprehendentes eum occiderunt et eiecerunt extra vineam.</span> <span class="verse"><a name="9">9</a>Quid ergo faciet dominus vineae? Veniet et perdet colonos et dabit vineam aliis.</span> <span class="verse"><a name="10">10</a>Nec Scripturam hanc legistis: "Lapidem quem reprobaverunt aedificantes,hic factus est in caput anguli;</span> <span class="verse"><a name="11">11</a>a Domino factum est istudet est mirabile in oculis nostris"? ".</span> <span class="verse"><a name="12">12</a>Et quaerebant eum tenere et timuerunt turbam; cognoverunt enim quoniam ad eos parabolam hanc dixerit. Et relicto eo abierunt.</span> <span class="verse"><a name="13">13</a>Et mittunt ad eum quosdam ex pharisaeis et herodianis, ut eum caperent in verbo.</span> <span class="verse"><a name="14">14</a>Qui venientes dicunt ei: " Magister, scimus quia verax es et non curas quemquam; nec enim vides in faciem hominum, sed in veritate viam Dei doces. Licet dare tributum Caesari an non? Dabimus an non dabimus? ".</span> <span class="verse"><a name="15">15</a>Qui sciens versutiam eorum ait illis: " Quid me tentatis? Afferte mihi denarium, ut videam ".</span> <span class="verse"><a name="16">16</a>At illi attulerunt. Et ait illis: " Cuius est imago haec et inscriptio? . Illi autem dixerunt ei: " Caesaris ".</span> <span class="verse"><a name="17">17</a>Iesus autem dixit illis: " Quae sunt Caesaris, reddite Caesari et, quae sunt Dei, Deo ". Et mirabantur super eo.</span> <span class="verse"><a name="18">18</a>Et veniunt ad eum sadducaei, qui dicunt resurrectionem non esse, et interrogabant eum dicentes:</span> <span class="verse"><a name="19">19</a>" Magister, Moyses nobis scripsit, ut si cuius frater mortuus fuerit et reliquerit uxorem et filium non reliquerit, accipiat frater eius uxorem et resuscitet semen fratri suo.</span> <span class="verse"><a name="20">20</a>Septem fratres erant: et primus accepit uxorem et moriens non reliquit semen;</span> <span class="verse"><a name="21">21</a>et secundus accepit eam et mortuus est, non relicto semine; et tertius similiter;</span> <span class="verse"><a name="22">22</a>et septem non reliquerunt semen. Novissima omnium defuncta est et mulier.</span> <span class="verse"><a name="23">23</a>In resurrectione, cum resurrexerint, cuius de his erit uxor? Septem enim habuerunt eam uxorem ".</span> <span class="verse"><a name="24">24</a>Ait illis Iesus: " Non ideo erratis, quia non scitis Scripturas neque virtutem Dei?</span> <span class="verse"><a name="25">25</a>Cum enim a mortuis resurrexerint, neque nubent neque nubentur, sed sunt sicut angeli in caelis.</span> <span class="verse"><a name="26">26</a>De mortuis autem quod resurgant, non legistis in libro Moysis super rubum, quomodo dixerit illi Deus inquiens: "Ego sum Deus Abraham et Deus Isaac et Deus Iacob"?</span> <span class="verse"><a name="27">27</a>Non est Deus mortuorum sed vivorum! Multum erratis ".</span> <span class="verse"><a name="28">28</a>Et accessit unus de scribis, qui audierat illos conquirentes, videns quoniam bene illis responderit, interrogavit eum: " Quod est primum omnium mandatum? ".</span> <span class="verse"><a name="29">29</a>Iesus respondit: " Primum est: "Audi, Israel: Dominus Deus noster Dominus unus est,</span> <span class="verse"><a name="30">30</a>et diliges Dominum Deum tuum ex toto corde tuo et ex tota anima tua et ex tota mente tua et ex tota virtute tua".</span> <span class="verse"><a name="31">31</a>Secundum est illud: "Diliges proximum tuum tamquam teipsum". Maius horum aliud mandatum non est ".</span> <span class="verse"><a name="32">32</a>Et ait illi scriba: " Bene, Magister, in veritate dixisti: "Unus est, et non est alius praeter eum;</span> <span class="verse"><a name="33">33</a>et diligere eum ex toto corde et ex toto intellectu et ex tota fortitudine" et: "Diligere proximum tamquam seipsum" maius est omnibus holocautomatibus et sacrificiis ".</span> <span class="verse"><a name="34">34</a>Et Iesus videns quod sapienter respondisset, dixit illi: " Non es longe a regno Dei ". Et nemo iam audebat eum interrogare.</span> <span class="verse"><a name="35">35</a>Et respondens Iesus dicebat docens in templo: " Quomodo dicunt scribae Christum filium esse David?</span> <span class="verse"><a name="36">36</a>Ipse David dixit in Spiritu Sancto:Dixit Dominus Domino meo: Sede a dextris meis,donec ponam inimicos tuos sub pedibus tuis".</span> <span class="verse"><a name="37">37</a>Ipse David dicit eum Dominum, et unde est filius eius? ". Et multa turba eum libenter audiebat.</span> <span class="verse"><a name="38">38</a>Et dicebat in doctrina sua: " Cavete a scribis, qui volunt in stolis ambulare et salutari in foro</span> <span class="verse"><a name="39">39</a>et in primis cathedris sedere in synagogis et primos discubitus in cenis;</span> <span class="verse"><a name="40">40</a>qui devorant domos viduarum et ostentant prolixas orationes. Hi accipient amplius iudicium ".</span> <span class="verse"><a name="41">41</a>Et sedens contra gazophylacium aspiciebat quomodo turba iactaret aes in gazophylacium; et multi divites iactabant multa.</span> <span class="verse"><a name="42">42</a>Et cum venisset una vidua pauper, misit duo minuta, quod est quadrans.</span> <span class="verse"><a name="43">43</a>Et convocans discipulos suos ait illis: " Amen dico vobis: Vidua haec pauper plus omnibus misit, qui miserunt in gazophylacium:</span> <span class="verse"><a name="44">44</a>Omnes enim ex eo, quod abundabat illis, miserunt; haec vero de penuria sua omnia, quae habuit, misit, totum victum suum ".</span> </p></div</div></div></body></html>