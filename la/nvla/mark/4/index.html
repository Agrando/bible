<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 4</strong></div><p><span class="verse"><a name="1">1</a>Et iterum coepit docere ad ma re. Et congregatur ad eum tur ba plurima, ita ut in navem ascendens sederet in mari, et omnis turba circa mare super terram erant.</span> <span class="verse"><a name="2">2</a>Et docebat eos in parabolis multa et dicebat illis in doctrina sua:</span> <span class="verse"><a name="3">3</a>" Audite. Ecce exiit seminans ad seminandum.</span> <span class="verse"><a name="4">4</a>Et factum est, dum seminat, aliud cecidit circa viam, et venerunt volucres et comederunt illud.</span> <span class="verse"><a name="5">5</a>Aliud cecidit super petrosa, ubi non habebat terram multam, et statim exortum est, quoniam non habebat altitudinem terrae;</span> <span class="verse"><a name="6">6</a>et quando exortus est sol, exaestuavit et, eo quod non haberet radicem, exaruit.</span> <span class="verse"><a name="7">7</a>Et aliud cecidit in spinas, et ascenderunt spinae et suffocaverunt illud, et fructum non dedit.</span> <span class="verse"><a name="8">8</a>Et alia ceciderunt in terram bonam et dabant fructum: ascendebant et crescebant et afferebant unum triginta et unum sexaginta et unum centum ".</span> <span class="verse"><a name="9">9</a>Et dicebat: " Qui habet aures audiendi, audiat ".</span> <span class="verse"><a name="10">10</a>Et cum esset singularis, interrogaverunt eum hi, qui circa eum erant cum Duodecim, parabolas.</span> <span class="verse"><a name="11">11</a>Et dicebat eis: " Vobis datum est mysterium regni Dei; illis autem, qui foris sunt, in parabolis omnia fiunt,</span> <span class="verse"><a name="12">12</a>ut videntes videant et non videant,et audientes audiant et non intellegant,ne quando convertantur,et dimittatur eis ".</span> <span class="verse"><a name="13">13</a>Et ait illis: " Nescitis parabolam hanc, et quomodo omnes parabolas cognoscetis?</span> <span class="verse"><a name="14">14</a>Qui seminat, verbum seminat.</span> <span class="verse"><a name="15">15</a>Hi autem sunt, qui circa viam, ubi seminatur verbum: et cum audierint, confestim venit Satanas et aufert verbum, quod seminatum est in eos.</span> <span class="verse"><a name="16">16</a>Et hi sunt, qui super petrosa seminantur: qui cum audierint verbum, statim cum gaudio accipiunt illud</span> <span class="verse"><a name="17">17</a>et non habent radicem in se, sed temporales sunt; deinde orta tribulatione vel persecutione propter verbum, confestim scandalizantur.</span> <span class="verse"><a name="18">18</a>Et alii sunt, qui in spinis seminantur: hi sunt, qui verbum audierunt,</span> <span class="verse"><a name="19">19</a>et aerumnae saeculi et deceptio divitiarum et circa reliqua concupiscentiae introeuntes suffocant verbum, et sine fructu efficitur.</span> <span class="verse"><a name="20">20</a>Et hi sunt, qui super terram bonam seminati sunt: qui audiunt verbum et suscipiunt et fructificant unum triginta et unum sexaginta et unum centum .</span> <span class="verse"><a name="21">21</a>Et dicebat illis: " Numquid venit lucerna, ut sub modio ponatur aut sub lecto? Nonne ut super candelabrum ponatur?</span> <span class="verse"><a name="22">22</a>Non enim est aliquid absconditum, nisi ut manifestetur, nec factum est occultum, nisi ut in palam veniat.</span> <span class="verse"><a name="23">23</a>Si quis habet aures audiendi, audiat ".</span> <span class="verse"><a name="24">24</a>Et dicebat illis: " Videte quid audiatis. In qua mensura mensi fueritis, remetietur vobis et adicietur vobis.</span> <span class="verse"><a name="25">25</a>Qui enim habet, dabitur illi; et, qui non habet, etiam quod habet, auferetur ab illo ".</span> <span class="verse"><a name="26">26</a>Et dicebat: " Sic est regnum Dei, quemadmodum si homo iaciat sementem in terram</span> <span class="verse"><a name="27">27</a>et dormiat et exsurgat nocte ac die, et semen germinet et increscat, dum nescit ille.</span> <span class="verse"><a name="28">28</a>Ultro terra fructificat primum herbam, deinde spicam, deinde plenum frumentum in spica.</span> <span class="verse"><a name="29">29</a>Et cum se produxerit fructus, statim mittit falcem, quoniam adest messis ".</span> <span class="verse"><a name="30">30</a>Et dicebat: " Quomodo assimilabimus regnum Dei aut in qua parabola ponemus illud?</span> <span class="verse"><a name="31">31</a>Sicut granum sinapis, quod cum seminatum fuerit in terra, minus est omnibus seminibus, quae sunt in terra;</span> <span class="verse"><a name="32">32</a>et cum seminatum fuerit, ascendit et fit maius omnibus holeribus et facit ramos magnos, ita ut possint sub umbra eius aves caeli habitare ".</span> <span class="verse"><a name="33">33</a>Et talibus multis parabolis loquebatur eis verbum, prout poterant audire;</span> <span class="verse"><a name="34">34</a>sine parabola autem non loquebatur eis. Seorsum autem discipulis suis disserebat omnia.</span> <span class="verse"><a name="35">35</a>Et ait illis illa die, cum sero esset factum: " Transeamus contra ".</span> <span class="verse"><a name="36">36</a>Et dimittentes turbam, assumunt eum, ut erat in navi; et aliae naves erant cum illo.</span> <span class="verse"><a name="37">37</a>Et exoritur procella magna venti, et fluctus se mittebant in navem, ita ut iam impleretur navis.</span> <span class="verse"><a name="38">38</a>Et erat ipse in puppi supra cervical dormiens; et excitant eum et dicunt ei: " Magister, non ad te pertinet quia perimus? ".</span> <span class="verse"><a name="39">39</a>Et exsurgens comminatus est vento et dixit mari: " Tace, obmutesce! ". Et cessavit ventus, et facta est tranquillitas magna.</span> <span class="verse"><a name="40">40</a>Et ait illis: " Quid timidi estis? Necdum habetis fidem? ".</span> <span class="verse"><a name="41">41</a>Et timuerunt magno timore et dicebant ad alterutrum: " Quis putas est iste, quia et ventus et mare oboediunt ei? ".</span> </p></div</div></div></body></html>