<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 3</strong></div><p><span class="verse"><a name="1">1</a>Et introivit iterum in synago gam. Et erat ibi homo habens manum aridam;</span> <span class="verse"><a name="2">2</a>et observabant eum, si sabbatis curaret illum, ut accusarent eum.</span> <span class="verse"><a name="3">3</a>Et ait homini habenti manum aridam: " Surge in medium ".</span> <span class="verse"><a name="4">4</a>Et dicit eis: " Licet sabbatis bene facere an male? Animam salvam facere an perdere? ". At illi tacebant.</span> <span class="verse"><a name="5">5</a>Et circumspiciens eos cum ira, contristatus super caecitate cordis eorum, dicit homini: " Extende manum ". Et extendit, et restituta est manus eius.</span> <span class="verse"><a name="6">6</a>Et exeuntes pharisaei statim cum herodianis consilium faciebant adversus eum quomodo eum perderent.</span> <span class="verse"><a name="7">7</a>Et Iesus cum discipulis suis secessit ad mare. Et multa turba a Galilaea secuta est et a Iudaea</span> <span class="verse"><a name="8">8</a>et ab Hierosolymis et ab Idumaea; et, qui trans Iordanem et circa Tyrum et Sidonem, multitudo magna, audientes, quae faciebat, venerunt ad eum.</span> <span class="verse"><a name="9">9</a>Et dixit discipulis suis, ut navicula sibi praesto esset propter turbam, ne comprimerent eum.</span> <span class="verse"><a name="10">10</a>Multos enim sanavit, ita ut irruerent in eum, ut illum tangerent, quotquot habebant plagas.</span> <span class="verse"><a name="11">11</a>Et spiritus immundi, cum illum videbant, procidebant ei et clamabant dicentes: " Tu es Filius Dei! ".</span> <span class="verse"><a name="12">12</a>Et vehementer comminabatur eis, ne manifestarent illum.</span> <span class="verse"><a name="13">13</a>Et ascendit in montem et vocat ad se, quos voluit ipse, et venerunt ad eum.</span> <span class="verse"><a name="14">14</a>Et fecit Duodecim, ut essent cum illo, et ut mitteret eos praedicare</span> <span class="verse"><a name="15">15</a>habentes potestatem eiciendi daemonia:</span> <span class="verse"><a name="16">16</a>et imposuit Simoni nomen Petrum;</span> <span class="verse"><a name="17">17</a>et Iacobum Zebedaei et Ioannem fratrem Iacobi, et imposuit eis nomina Boanerges, quod est Filii tonitrui;</span> <span class="verse"><a name="18">18</a>et Andream et Philippum et Bartholomaeum et Matthaeum et Thomam et Iacobum Alphaei et Thaddaeum et Simonem Chananaeum</span> <span class="verse"><a name="19">19</a>et Iudam Iscarioth, qui et tradidit illum.</span> <span class="verse"><a name="20">20</a>Et venit ad domum; et convenit iterum turba, ita ut non possent neque panem manducare.</span> <span class="verse"><a name="21">21</a>Et cum audissent sui, exierunt tenere eum; dicebant enim: " In furorem versus est ".</span> <span class="verse"><a name="22">22</a>Et scribae, qui ab Hierosolymis descenderant, dicebant: " Beelzebul habet " et: " In principe daemonum eicit daemonia ".</span> <span class="verse"><a name="23">23</a>Et convocatis eis, in parabolis dicebat illis: " Quomodo potest Satanas Satanam eicere?</span> <span class="verse"><a name="24">24</a>Et si regnum in se dividatur, non potest stare regnum illud;</span> <span class="verse"><a name="25">25</a>et si domus in semetipsam dispertiatur, non poterit domus illa stare.</span> <span class="verse"><a name="26">26</a>Et si Satanas consurrexit in semetipsum et dispertitus est, non potest stare, sed finem habet.</span> <span class="verse"><a name="27">27</a>Nemo autem potest in domum fortis ingressus vasa eius diripere, nisi prius fortem alliget; et tunc domum eius diripiet.</span> <span class="verse"><a name="28">28</a>Amen dico vobis: Omnia dimittentur filiis hominum peccata et blasphemiae, quibus blasphemaverint;</span> <span class="verse"><a name="29">29</a>qui autem blasphemaverit in Spiritum Sanctum, non habet remissionem in aeternum, sed reus est aeterni delicti ".</span> <span class="verse"><a name="30">30</a>Quoniam dicebant: " Spiritum immundum habet ".</span> <span class="verse"><a name="31">31</a>Et venit mater eius et fratres eius, et foris stantes miserunt ad eum vocantes eum.</span> <span class="verse"><a name="32">32</a>Et sedebat circa eum turba, et dicunt ei: " Ecce mater tua et fratres tui et sorores tuae foris quaerunt te ".</span> <span class="verse"><a name="33">33</a>Et respondens eis ait: " Quae est mater mea et fratres mei? ".</span> <span class="verse"><a name="34">34</a>Et circumspiciens eos, qui in circuitu eius sedebant, ait: " Ecce mater mea et fratres mei.</span> <span class="verse"><a name="35">35</a>Qui enim fecerit voluntatem Dei, hic frater meus et soror mea et mater est ".</span> </p></div</div></div></body></html>