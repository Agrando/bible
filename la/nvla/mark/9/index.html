<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 9</strong></div><p><span class="verse"><a name="1">1</a>Et dicebat illis: " Amen dico vobis: Sunt quidam de hic stan tibus, qui non gustabunt mortem, donec videant regnum Dei venisse in virtute ".</span> <span class="verse"><a name="2">2</a>Et post dies sex assumit Iesus Petrum et Iacobum et Ioannem, et ducit illos in montem excelsum seorsum solos. Et transfiguratus est coram ipsis;</span> <span class="verse"><a name="3">3</a>et vestimenta eius facta sunt splendentia, candida nimis, qualia fullo super terram non potest tam candida facere.</span> <span class="verse"><a name="4">4</a>Et apparuit illis Elias cum Moyse, et erant loquentes cum Iesu.</span> <span class="verse"><a name="5">5</a>Et respondens Petrus ait Iesu: " Rabbi, bonum est nos hic esse; et faciamus tria tabernacula: tibi unum et Moysi unum et Eliae unum ".</span> <span class="verse"><a name="6">6</a>Non enim sciebat quid responderet; erant enim exterriti.</span> <span class="verse"><a name="7">7</a>Et facta est nubes obumbrans eos, et venit vox de nube: " Hic est Filius meus dilectus; audite illum ".</span> <span class="verse"><a name="8">8</a>Et statim circumspicientes neminem amplius viderunt nisi Iesum tantum secum.</span> <span class="verse"><a name="9">9</a>Et descendentibus illis de monte, praecepit illis, ne cui, quae vidissent, narrarent, nisi cum Filius hominis a mortuis resurrexerit.</span> <span class="verse"><a name="10">10</a>Et verbum continuerunt apud se, conquirentes quid esset illud: " a mortuis resurgere ".</span> <span class="verse"><a name="11">11</a>Et interrogabant eum dicentes: " Quid ergo dicunt scribae quia Eliam oporteat venire primum? ".</span> <span class="verse"><a name="12">12</a>Qui ait illis: " Elias veniens primo, restituit omnia; et quomodo scriptum est super Filio hominis, ut multa patiatur et contemnatur?</span> <span class="verse"><a name="13">13</a>Sed dico vobis: Et Elias venit; et fecerunt illi, quaecumque volebant, sicut scriptum est de eo ".</span> <span class="verse"><a name="14">14</a>Et venientes ad discipulos viderunt turbam magnam circa eos et scribas conquirentes cum illis.</span> <span class="verse"><a name="15">15</a>Et confestim omnis populus videns eum stupefactus est, et accurrentes salutabant eum.</span> <span class="verse"><a name="16">16</a>Et interrogavit eos: " Quid inter vos conquiritis? ".</span> <span class="verse"><a name="17">17</a>Et respondit ei unus de turba: " Magister, attuli filium meum ad te habentem spiritum mutum;</span> <span class="verse"><a name="18">18</a>et ubicumque eum apprehenderit, allidit eum, et spumat et stridet dentibus et arescit. Et dixi discipulis tuis, ut eicerent illum, et non potuerunt ".</span> <span class="verse"><a name="19">19</a>Qui respondens eis dicit: " O generatio incredula, quamdiu apud vos ero? Quamdiu vos patiar? Afferte illum ad me ".</span> <span class="verse"><a name="20">20</a>Et attulerunt illum ad eum. Et cum vidisset illum, spiritus statim conturbavit eum; et corruens in terram volutabatur spumans.</span> <span class="verse"><a name="21">21</a>Et interrogavit patrem eius: " Quantum temporis est, ex quo hoc ei accidit? ". At ille ait: " Ab infantia;</span> <span class="verse"><a name="22">22</a>et frequenter eum etiam in ignem et in aquas misit, ut eum perderet; sed si quid potes, adiuva nos, misertus nostri ".</span> <span class="verse"><a name="23">23</a>Iesus autem ait illi: " "Si potes!". Omnia possibilia credenti ".</span> <span class="verse"><a name="24">24</a>Et continuo exclamans pater pueri aiebat: " Credo; adiuva incredulitatem meam ".</span> <span class="verse"><a name="25">25</a>Et cum videret Iesus concurrentem turbam, comminatus est spiritui immundo dicens illi: " Mute et surde spiritus, ego tibi praecipio: Exi ab eo et amplius ne introeas in eum ".</span> <span class="verse"><a name="26">26</a>Et clamans et multum discerpens eum exiit; et factus est sicut mortuus, ita ut multi dicerent: " Mortuus est! ".</span> <span class="verse"><a name="27">27</a>Iesus autem tenens manum eius elevavit illum, et surrexit.</span> <span class="verse"><a name="28">28</a>Et cum introisset in domum, discipuli eius secreto interrogabant eum: " Quare nos non potuimus eicere eum? ".</span> <span class="verse"><a name="29">29</a>Et dixit illis: " Hoc genus in nullo potest exire nisi in oratione ".</span> <span class="verse"><a name="30">30</a>Et inde profecti peragrabant Galilaeam; nec volebat quemquam scire.</span> <span class="verse"><a name="31">31</a>Docebat enim discipulos suos et dicebat illis: " Filius hominis traditur in manus hominum, et occident eum, et occisus post tres dies resurget ".</span> <span class="verse"><a name="32">32</a>At illi ignorabant verbum et timebant eum interrogare.</span> <span class="verse"><a name="33">33</a>Et venerunt Capharnaum. Qui cum domi esset, interrogabat eos: " Quid in via tractabatis? ".</span> <span class="verse"><a name="34">34</a>At illi tacebant. Siquidem inter se in via disputaverant, quis esset maior.</span> <span class="verse"><a name="35">35</a>Et residens vocavit Duodecim et ait illis: " Si quis vult primus esse, erit omnium novissimus et omnium minister ".</span> <span class="verse"><a name="36">36</a>Et accipiens puerum, statuit eum in medio eorum; quem ut complexus esset, ait illis:</span> <span class="verse"><a name="37">37</a>" Quisquis unum ex huiusmodi pueris receperit in nomine meo, me recipit; et, quicumque me susceperit, non me suscipit, sed eum qui me misit ".</span> <span class="verse"><a name="38">38</a>Dixit illi Ioannes: " Magister, vidimus quendam in nomine tuo eicientem daemonia, et prohibebamus eum, quia non sequebatur nos ".</span> <span class="verse"><a name="39">39</a>Iesus autem ait: " Nolite prohibere eum. Nemo est enim, qui faciat virtutem in nomine meo et possit cito male loqui de me;</span> <span class="verse"><a name="40">40</a>qui enim non est adversum nos, pro nobis est.</span> <span class="verse"><a name="41">41</a>Quisquis enim potum dederit vobis calicem aquae in nomine, quia Christi estis, amen dico vobis: Non perdet mercedem suam.</span> <span class="verse"><a name="42">42</a>Et quisquis scandalizaverit unum ex his pusillis credentibus in me, bonum est ei magis, ut circumdetur mola asinaria collo eius, et in mare mittatur.</span> <span class="verse"><a name="43">43</a>Et si scandalizaverit te manus tua, abscide illam: bonum est tibi debilem introire in vitam, quam duas manus habentem ire ingehennam, in ignem inexstinguibilem.</span> <span class="verse"><a name="44">44</a>()</span> <span class="verse"><a name="45">45</a>Et si pes tuus te scandalizat, amputa illum: bonum est tibi claudum introire in vitam,quam duos pedes habentem mitti in gehennam.</span> <span class="verse"><a name="46">46</a>()</span> <span class="verse"><a name="47">47</a>Et si oculus tuus scandalizat te, eice eum: bonum est tibi luscum introire in regnum Dei, quam duos oculos habentem mitti in gehennam,</span> <span class="verse"><a name="48">48</a>ubi vermis eorum non moritur, et ignis non exstinguitur;</span> <span class="verse"><a name="49">49</a>omnis enim igne salietur.</span> <span class="verse"><a name="50">50</a>Bonum est sal; quod si sal insulsum fuerit, in quo illud condietis? Habete in vobis sal et pacem habete inter vos ".</span> </p></div</div></div></body></html>