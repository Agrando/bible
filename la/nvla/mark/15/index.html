<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 15</strong></div><p><span class="verse"><a name="1">1</a>Et confestim mane consilium facientes summi sacerdotes cum senioribus et scribis, id est universum concilium, vincientes Iesum duxerunt et tradiderunt Pilato.</span> <span class="verse"><a name="2">2</a>Et interrogavit eum Pilatus: " Tu es rex Iudaeorum? ". At ille respondens ait illi: " Tu dicis ".</span> <span class="verse"><a name="3">3</a>Et accusabant eum summi sacerdotes in multis.</span> <span class="verse"><a name="4">4</a>Pilatus autem rursum interrogabat eum dicens: " Non respondes quidquam? Vide in quantis te accusant ".</span> <span class="verse"><a name="5">5</a>Iesus autem amplius nihil respondit, ita ut miraretur Pilatus.</span> <span class="verse"><a name="6">6</a>Per diem autem festum dimittere solebat illis unum ex vinctis, quem peterent.</span> <span class="verse"><a name="7">7</a>Erat autem qui dicebatur Barabbas, vinctus cum seditiosis, qui in seditione fecerant homicidium.</span> <span class="verse"><a name="8">8</a>Et cum ascendisset turba, coepit rogare, sicut faciebat illis.</span> <span class="verse"><a name="9">9</a>Pilatus autem respondit eis et dixit: " Vultis dimittam vobis regem Iudaeorum? ".</span> <span class="verse"><a name="10">10</a>Sciebat enim quod per invidiam tradidissent eum summi sacerdotes.</span> <span class="verse"><a name="11">11</a>Pontifices autem concitaverunt turbam, ut magis Barabbam dimitteret eis.</span> <span class="verse"><a name="12">12</a>Pilatus autem iterum respondens aiebat illis: " Quid ergo vultis faciam regi Iudaeorum? ".</span> <span class="verse"><a name="13">13</a>At illi iterum clamaverunt: " Crucifige eum! ".</span> <span class="verse"><a name="14">14</a>Pilatus vero dicebat eis: " Quid enim mali fecit? ". At illi magis clamaverunt: " Crucifige eum! ".</span> <span class="verse"><a name="15">15</a>Pilatus autem, volens populo satisfacere, dimisit illis Barabbam et tradidit Iesum flagellis caesum, ut crucifigeretur.</span> <span class="verse"><a name="16">16</a>Milites autem duxerunt eum intro in atrium, quod est praetorium, et convocant totam cohortem.</span> <span class="verse"><a name="17">17</a>Et induunt eum purpuram et imponunt ei plectentes spineam coronam;</span> <span class="verse"><a name="18">18</a>et coeperunt salutare eum: " Ave, rex Iudaeorum! ",</span> <span class="verse"><a name="19">19</a>et percutiebant caput eius arundine et conspuebant eum et ponentes genua adorabant eum.</span> <span class="verse"><a name="20">20</a>Et postquam illuserunt ei, exuerunt illum purpuram et induerunt eum vestimentis suis. Et educunt illum, ut crucifigerent eum.</span> <span class="verse"><a name="21">21</a>Et angariant praetereuntem quempiam Simonem Cyrenaeum venientem de villa, patrem Alexandri et Rufi, ut tolleret crucem eius.</span> <span class="verse"><a name="22">22</a>Et perducunt illum in Golgotha locum, quod est interpretatum Calvariae locus.</span> <span class="verse"><a name="23">23</a>Et dabant ei myrrhatum vinum; ille autem non accepit.</span> <span class="verse"><a name="24">24</a>Et crucifigunt eum et dividunt vestimenta eius, mittentes sortem super eis, quis quid tolleret.</span> <span class="verse"><a name="25">25</a>Erat autem hora tertia, et crucifixerunt eum.</span> <span class="verse"><a name="26">26</a>Et erat titulus causae eius inscriptus: " Rex Iudaeorum ".</span> <span class="verse"><a name="27">27</a>Et cum eo crucifigunt duos latrones, unum a dextris et alium asinistris eius.</span> <span class="verse"><a name="28">28</a>()</span> <span class="verse"><a name="29">29</a>Et praetereuntes blasphemabant eum moventes capita sua et dicentes: " Vah, qui destruit templum et in tribus diebus aedificat;</span> <span class="verse"><a name="30">30</a>salvum fac temetipsum descendens de cruce! ".</span> <span class="verse"><a name="31">31</a>Similiter et summi sacerdotes ludentes ad alterutrum cum scribis dicebant: " Alios salvos fecit, seipsum non potest salvum facere.</span> <span class="verse"><a name="32">32</a>Christus rex Israel descendat nunc de cruce, ut videamus et credamus ". Etiam qui cum eo crucifixi erant, conviciabantur ei.</span> <span class="verse"><a name="33">33</a>Et, facta hora sexta, tenebrae factae sunt per totam terram usque in horam nonam.</span> <span class="verse"><a name="34">34</a>Et hora nona exclamavit Iesus voce magna: " Heloi, Heloi, lema sabacthani? ", quod est interpretatum: " Deus meus, Deus meus, ut quid dereliquisti me? ".</span> <span class="verse"><a name="35">35</a>Et quidam de circumstantibus audientes dicebant: " Ecce, Eliam vocat ".</span> <span class="verse"><a name="36">36</a>Currens autem unus et implens spongiam aceto circumponensque calamo potum dabat ei dicens: " Sinite, videamus, si veniat Elias ad deponendum eum ".</span> <span class="verse"><a name="37">37</a>Iesus autem, emissa voce magna, exspiravit.</span> <span class="verse"><a name="38">38</a>Et velum templi scissum est in duo a sursum usque deorsum.</span> <span class="verse"><a name="39">39</a>Videns autem centurio, qui ex adverso stabat, quia sic clamans exspirasset, ait: " Vere homo hic Filius Dei erat ".</span> <span class="verse"><a name="40">40</a>Erant autem et mulieres de longe aspicientes, inter quas et Maria Magdalene et Maria Iacobi minoris et Iosetis mater et Salome,</span> <span class="verse"><a name="41">41</a>quae, cum esset in Galilaea, sequebantur eum et ministrabant ei, et aliae multae, quae simul cum eo ascenderant Hierosolymam.</span> <span class="verse"><a name="42">42</a>Et cum iam sero esset factum, quia erat Parasceve, quod est ante sabbatum,</span> <span class="verse"><a name="43">43</a>venit Ioseph ab Arimathaea nobilis decurio, qui et ipse erat exspectans regnum Dei, et audacter introivit ad Pilatum et petiit corpus Iesu.</span> <span class="verse"><a name="44">44</a>Pilatus autem miratus est si iam obisset, et, accersito centurione, interrogavit eum si iam mortuus esset,</span> <span class="verse"><a name="45">45</a>et, cum cognovisset a centurione, donavit corpus Ioseph.</span> <span class="verse"><a name="46">46</a>Is autem mercatus sindonem et deponens eum involvit sindone et posuit eum in monumento, quod erat excisum de petra, et advolvit lapidem ad ostium monumenti.</span> <span class="verse"><a name="47">47</a>Maria autem Magdalene et Maria Iosetis aspiciebant, ubi positus esset.</span> </p></div</div></div></body></html>