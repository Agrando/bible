<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 14</strong></div><p><span class="verse"><a name="1">1</a>Erat autem Pascha et Azy ma post biduum. Et quaerebant summi sacerdotes et scribae, quomodo eum dolo tenerent et occiderent;</span> <span class="verse"><a name="2">2</a>dicebant enim: " Non in die festo, ne forte tumultus fieret populi ".</span> <span class="verse"><a name="3">3</a>Et cum esset Bethaniae in domo Simonis leprosi et recumberet, venit mulier habens alabastrum unguenti nardi puri pretiosi; fracto alabastro, effudit super caput eius.</span> <span class="verse"><a name="4">4</a>Erant autem quidam indigne ferentes intra semetipsos: " Ut quid perditio ista unguenti facta est?</span> <span class="verse"><a name="5">5</a>Poterat enim unguentum istud veniri plus quam trecentis denariis et dari pauperibus ". Et fremebant in eam.</span> <span class="verse"><a name="6">6</a>Iesus autem dixit: " Sinite eam; quid illi molesti estis? Bonum opus operata est in me.</span> <span class="verse"><a name="7">7</a>Semper enim pauperes habetis vobiscum et, cum volueritis, potestis illis bene facere; me autem non semper habetis.</span> <span class="verse"><a name="8">8</a>Quod habuit, operata est: praevenit ungere corpus meum in sepulturam.</span> <span class="verse"><a name="9">9</a>Amen autem dico vobis: Ubicumque praedicatum fuerit evangelium in universum mundum, et, quod fecit haec, narrabitur in memoriam eius ".</span> <span class="verse"><a name="10">10</a>Et Iudas Iscarioth, unus de Duodecim, abiit ad summos sacerdotes, ut proderet eum illis.</span> <span class="verse"><a name="11">11</a>Qui audientes gavisi sunt et promiserunt ei pecuniam se daturos. Et quaerebat quomodo illum opportune traderet.</span> <span class="verse"><a name="12">12</a>Et primo die Azymorum, quando Pascha immolabant, dicunt ei discipuli eius: " Quo vis eamus et paremus, ut manduces Pascha? ".</span> <span class="verse"><a name="13">13</a>Et mittit duos ex discipulis suis et dicit eis: " Ite in civitatem, et occurret vobis homo lagoenam aquae baiulans; sequimini eum</span> <span class="verse"><a name="14">14</a>et, quocumque introierit, dicite domino domus: "Magister dicit: Ubi est refectio mea, ubi Pascha cum discipulis meis manducem?".</span> <span class="verse"><a name="15">15</a>Et ipse vobis demonstrabit cenaculum grande stratum paratum; et illic parate nobis ".</span> <span class="verse"><a name="16">16</a>Et abierunt discipuli et venerunt in civitatem et invenerunt, sicut dixerat illis, et paraverunt Pascha.</span> <span class="verse"><a name="17">17</a>Et vespere facto, venit cum Duodecim.</span> <span class="verse"><a name="18">18</a>Et discumbentibus eis et manducantibus, ait Iesus: " Amen dico vobis: Unus ex vobis me tradet, qui manducat mecum ".</span> <span class="verse"><a name="19">19</a>Coeperunt contristari et dicere ei singillatim: " Numquid ego? ".</span> <span class="verse"><a name="20">20</a>Qui ait illis: " Unus ex Duodecim, qui intingit mecum in catino.</span> <span class="verse"><a name="21">21</a>Nam Filius quidem hominis vadit, sicut scriptum est de eo. Vae autem homini illi, per quem Filius hominis traditur! Bonum est ei, si non esset natus homo ille ".</span> <span class="verse"><a name="22">22</a>Et manducantibus illis, accepit panem et benedicens fregit et dedit eis et ait: " Sumite: hoc est corpus meum ".</span> <span class="verse"><a name="23">23</a>Et accepto calice, gratias agens dedit eis; et biberunt ex illo omnes.</span> <span class="verse"><a name="24">24</a>Et ait illis: " Hic est sanguis meus novi testamenti, qui pro multis effunditur.</span> <span class="verse"><a name="25">25</a>Amen dico vobis: Iam non bibam de genimine vitis usque in diem illum, cum illud bibam novum in regno Dei ".</span> <span class="verse"><a name="26">26</a>Et hymno dicto, exierunt in montem Olivarum.</span> <span class="verse"><a name="27">27</a>Et ait eis Iesus: " Omnes scandalizabimini, quia scriptum est: Percutiam pastorem, et dispergentur oves".</span> <span class="verse"><a name="28">28</a>Sed posteaquam resurrexero, praecedam vos in Galilaeam ".</span> <span class="verse"><a name="29">29</a>Petrus autem ait ei: " Et si omnes scandalizati fuerint, sed non ego ".</span> <span class="verse"><a name="30">30</a>Et ait illi Iesus: " Amen dico tibi: Tu hodie, in nocte hac, priusquam bis gallus vocem dederit, ter me es negaturus ".</span> <span class="verse"><a name="31">31</a>At ille amplius loquebatur: " Et si oportuerit me commori tibi, non te negabo ". Similiter autem et omnes dicebant.</span> <span class="verse"><a name="32">32</a>Et veniunt in praedium, cui nomen Gethsemani; et ait discipulis suis: " Sedete hic, donec orem ".</span> <span class="verse"><a name="33">33</a>Et assumit Petrum et Iacobum et Ioannem secum et coepit pavere et taedere;</span> <span class="verse"><a name="34">34</a>et ait illis: " Tristis est anima mea usque ad mortem; sustinete hic et vigilate ".</span> <span class="verse"><a name="35">35</a>Et cum processisset paululum, procidebat super terram et orabat, ut, si fieri posset, transiret ab eo hora;</span> <span class="verse"><a name="36">36</a>et dicebat: " Abba, Pater! Omnia tibi possibilia sunt. Transfer calicem hunc a me; sed non quod ego volo, sed quod tu ".</span> <span class="verse"><a name="37">37</a>Et venit et invenit eos dormientes; et ait Petro: " Simon, dormis? Non potuisti una hora vigilare?</span> <span class="verse"><a name="38">38</a>Vigilate et orate, ut non intretis in tentationem; spiritus quidem promptus, caro vero infirma ".</span> <span class="verse"><a name="39">39</a>Et iterum abiens oravit, eundem sermonem dicens.</span> <span class="verse"><a name="40">40</a>Et veniens denuo invenit eos dormientes; erant enim oculi illorum ingravati, et ignorabant quid responderent ei.</span> <span class="verse"><a name="41">41</a>Et venit tertio et ait illis: " Dormite iam et requiescite? Sufficit, venit hora: ecce traditur Filius hominis in manus peccatorum.</span> <span class="verse"><a name="42">42</a>Surgite, eamus; ecce, qui me tradit, prope est ".</span> <span class="verse"><a name="43">43</a>Et confestim, adhuc eo loquente, venit Iudas unus ex Duodecim, et cum illo turba cum gladiis et lignis a summis sacerdotibus et scribis et senioribus.</span> <span class="verse"><a name="44">44</a>Dederat autem traditor eius signum eis dicens: " Quemcumque osculatus fuero, ipse est; tenete eum et ducite caute ".</span> <span class="verse"><a name="45">45</a>Et cum venisset, statim accedens ad eum ait: " Rabbi "; et osculatus est eum.</span> <span class="verse"><a name="46">46</a>At illi manus iniecerunt in eum et tenuerunt eum.</span> <span class="verse"><a name="47">47</a>Unus autem quidam de circumstantibus educens gladium percussit servum summi sacerdotis et amputavit illi auriculam.</span> <span class="verse"><a name="48">48</a>Et respondens Iesus ait illis: " Tamquam ad latronem existis cum gladiis et lignis comprehendere me?</span> <span class="verse"><a name="49">49</a>Cotidie eram apud vos in templo docens, et non me tenuistis; sed adimpleantur Scripturae ".</span> <span class="verse"><a name="50">50</a>Et relinquentes eum omnes fugerunt.</span> <span class="verse"><a name="51">51</a>Et adulescens quidam sequebatur eum amictus sindone super nudo, et tenent eum;</span> <span class="verse"><a name="52">52</a>at ille, reiecta sindone, nudus profugit.</span> <span class="verse"><a name="53">53</a>Et adduxerunt Iesum ad summum sacerdotem; et conveniunt omnes summi sacerdotes et seniores et scribae.</span> <span class="verse"><a name="54">54</a>Et Petrus a longe secutus est eum usque intro in atrium summi sacerdotis et sedebat cum ministris et calefaciebat se ad ignem.</span> <span class="verse"><a name="55">55</a>Summi vero sacerdotes et omne concilium quaerebant adversus Iesum testimonium, ut eum morte afficerent, nec inveniebant.</span> <span class="verse"><a name="56">56</a>Multi enim testimonium falsum dicebant adversus eum, et convenientia testimonia non erant.</span> <span class="verse"><a name="57">57</a>Et quidam surgentes falsum testimonium ferebant adversus eum dicentes:</span> <span class="verse"><a name="58">58</a>" Nos audivimus eum dicentem: "Ego dissolvam templum hoc manu factum et intra triduum aliud non manu factum aedificabo" ".</span> <span class="verse"><a name="59">59</a>Et ne ita quidem conveniens erat testimonium illorum.</span> <span class="verse"><a name="60">60</a>Et exsurgens summus sacerdos in medium interrogavit Iesum dicens: " Non respondes quidquam ad ea, quae isti testantur adversum te? ".</span> <span class="verse"><a name="61">61</a>Ille autem tacebat et nihil respondit. Rursum summus sacerdos interrogabat eum et dicit ei: " Tu es Christus filius Benedicti? ".</span> <span class="verse"><a name="62">62</a>Iesus autem dixit: " Ego sum, et videbitis Filium hominis a dextris sedentem Virtutis et venientem cum nubibus caeli ".</span> <span class="verse"><a name="63">63</a>Summus autem sacerdos scindens vestimenta sua ait: " Quid adhuc necessarii sunt nobis testes?</span> <span class="verse"><a name="64">64</a>Audistis blasphemiam. Quid vobis videtur? ". Qui omnes condemnaverunt eum esse reum mortis.</span> <span class="verse"><a name="65">65</a>Et coeperunt quidam conspuere eum et velare faciem eius et colaphis eum caedere et dicere ei: " Prophetiza "; et ministri alapis eum caedebant.</span> <span class="verse"><a name="66">66</a>Et cum esset Petrus in atrio deorsum, venit una ex ancillis summi sacerdotis</span> <span class="verse"><a name="67">67</a>et, cum vidisset Petrum calefacientem se, aspiciens illum ait: " Et tu cum hoc Nazareno, Iesu, eras! ".</span> <span class="verse"><a name="68">68</a>At ille negavit dicens: " Neque scio neque novi quid tu dicas! ". Et exiit foras ante atrium, et gallus cantavit.</span> <span class="verse"><a name="69">69</a>Et ancilla, cum vidisset illum, rursus coepit dicere circumstantibus: " Hic ex illis est! ".</span> <span class="verse"><a name="70">70</a>At ille iterum negabat. Et post pusillum rursus, qui astabant, dicebant Petro: " Vere ex illis es, nam et Galilaeus es ".</span> <span class="verse"><a name="71">71</a>Ille autem coepit anathematizare et iurare: " Nescio hominem istum, quem dicitis! ".</span> <span class="verse"><a name="72">72</a>Et statim iterum gallus cantavit; et recordatus est Petrus verbi, sicut dixerat ei Iesus: " Priusquam gallus cantet bis, ter me negabis ". Et coepit flere.</span> </p></div</div></div></body></html>