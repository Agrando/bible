<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/mark/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/mark">Mark</a> &gt <strong>Chapter 11</strong></div><p><span class="verse"><a name="1">1</a>Et cum appropinquarent Hierosolymae, Bethphage et Bethaniae ad montem Olivarum, mittit duos ex discipulis suis</span> <span class="verse"><a name="2">2</a>et ait illis: " Ite in castellum, quod est contra vos, et statim introeuntes illud invenietis pullum ligatum, super quem nemo adhuc hominum sedit; solvite illum et adducite.</span> <span class="verse"><a name="3">3</a>Et si quis vobis dixerit: "Quid facitis hoc?", dicite: "Domino necessarius est, et continuo illum remittit iterum huc" ".</span> <span class="verse"><a name="4">4</a>Et abeuntes invenerunt pullum ligatum ante ianuam foris in bivio et solvunt eum.</span> <span class="verse"><a name="5">5</a>Et quidam de illic stantibus dicebant illis: " Quid facitis solventes pullum? ".</span> <span class="verse"><a name="6">6</a>Qui dixerunt eis, sicut dixerat Iesus; et dimiserunt eis.</span> <span class="verse"><a name="7">7</a>Et ducunt pullum ad Iesum et imponunt illi vestimenta sua; et sedit super eum.</span> <span class="verse"><a name="8">8</a>Et multi vestimenta sua straverunt in via, alii autem frondes, quas exciderant in agris.</span> <span class="verse"><a name="9">9</a>Et qui praeibant et qui sequebantur, clamabant: " Hosanna! Benedictus, qui venit in nomine Domini!</span> <span class="verse"><a name="10">10</a>Benedictum, quod venit regnum patris nostri David! Hosanna in excelsis! .</span> <span class="verse"><a name="11">11</a>Et introivit Hierosolymam in templum; et circumspectis omnibus, cum iam vespera esset hora, exivit in Bethaniam cum Duodecim.</span> <span class="verse"><a name="12">12</a>Et altera die cum exirent a Bethania, esuriit.</span> <span class="verse"><a name="13">13</a>Cumque vidisset a longe ficum habentem folia, venit si quid forte inveniret in ea; et cum venisset ad eam, nihil invenit praeter folia: non enim erat tempus ficorum.</span> <span class="verse"><a name="14">14</a>Et respondens dixit ei: " Iam non amplius in aeternum quisquam fructum ex te manducet ". Et audiebant discipuli eius.</span> <span class="verse"><a name="15">15</a>Et veniunt Hierosolymam. Et cum introisset in templum, coepit eicere vendentes et ementes in templo et mensas nummulariorum et cathedras vendentium columbas evertit;</span> <span class="verse"><a name="16">16</a>et non sinebat, ut quisquam vas transferret per templum.</span> <span class="verse"><a name="17">17</a>Et docebat dicens eis: " Non scriptum est: "Domus mea domus orationis vocabitur omnibus gentibus"? Vos autem fecistis eam speluncam latronum ".</span> <span class="verse"><a name="18">18</a>Quo audito, principes sacerdotum et scribae quaerebant quomodo eum perderent; timebant enim eum, quoniam universa turba admirabatur super doctrina eius.</span> <span class="verse"><a name="19">19</a>Et cum vespera facta esset, egrediebantur de civitate.</span> <span class="verse"><a name="20">20</a>Et cum mane transirent, viderunt ficum aridam factam a radicibus.</span> <span class="verse"><a name="21">21</a>Et recordatus Petrus dicit ei: " Rabbi, ecce ficus, cui maledixisti, aruit ".</span> <span class="verse"><a name="22">22</a>Et respondens Iesus ait illis: " Habete fidem Dei!</span> <span class="verse"><a name="23">23</a>Amen dico vobis: Quicumque dixerit huic monti: "Tollere et mittere in mare", et non haesitaverit in corde suo, sed crediderit quia, quod dixerit, fiat, fiet ei.</span> <span class="verse"><a name="24">24</a>Propterea dico vobis: Omnia, quaecumque orantes petitis, credite quia iam accepistis, et erunt vobis.</span> <span class="verse"><a name="25">25</a>Et cum statis in oratione, dimittite, si quid habetis adversus aliquem, ut etPater vester, qui in caelis est, dimittat vobis peccata vestra ".</span> <span class="verse"><a name="26">26</a>()</span> <span class="verse"><a name="27">27</a>Et veniunt rursus Hierosolymam. Et cum ambularet in templo, accedunt ad eum summi sacerdotes et scribae et seniores</span> <span class="verse"><a name="28">28</a>et dicebant illi: " In qua potestate haec facis? Vel quis tibi dedit hanc potestatem, ut ista facias? ".</span> <span class="verse"><a name="29">29</a>Iesus autem ait illis: " Interrogabo vos unum verbum, et respondete mihi; et dicam vobis, in qua potestate haec faciam:</span> <span class="verse"><a name="30">30</a>Baptismum Ioannis de caelo erat an ex hominibus? Respondete mihi ".</span> <span class="verse"><a name="31">31</a>At illi cogitabant secum dicentes: " Si dixerimus: "De caelo", dicet: Quare ergo non credidistis ei?";</span> <span class="verse"><a name="32">32</a>si autem dixerimus: "Ex hominibus?" ". Timebant populum: omnes enim habebant Ioannem quia vere propheta esset.</span> <span class="verse"><a name="33">33</a>Et respondentes dicunt Iesu: " Nescimus ". Et Iesus ait illis: " Neque ego dico vobis in qua potestate haec faciam ".</span> </p></div</div></div></body></html>