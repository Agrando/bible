<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rev/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rev">Revelation</a> &gt <strong>Chapter 22</strong></div><p><span class="verse"><a name="1">1</a>Et ostendit mihi fluvium aquae vitae splendidum tamquam crystallum, procedentem de throno Dei et Agni.</span> <span class="verse"><a name="2">2</a>In medio plateae eius et fluminis ex utraque parte lignum vitae afferens fructus duodecim, per menses singulos reddens fructum suum; et folia ligni ad sanitatem gentium.</span> <span class="verse"><a name="3">3</a>Et omne maledictum non erit amplius. Et thronus Dei et Agni in illa erit; et servi eius servient illi</span> <span class="verse"><a name="4">4</a>et videbunt faciem eius, et nomen eius in frontibus eorum.</span> <span class="verse"><a name="5">5</a>Et nox ultra non erit, et non egent lumine lucernae neque lumine solis, quoniam Dominus Deus illuminabit super illos, et regnabunt in saecula saeculorum.</span> <span class="verse"><a name="6">6</a>Et dixit mihi: " Haec verba fidelissima et vera sunt, et Dominus, Deus spirituum prophetarum, misit angelum suum ostendere servis suis, quae oportet fieri cito.</span> <span class="verse"><a name="7">7</a>Et ecce venio velociter. Beatus, qui servat verba prophetiae libri huius .</span> <span class="verse"><a name="8">8</a>Et ego Ioannes, qui audivi et vidi haec. Et postquam audissem et vidissem, cecidi, ut adorarem ante pedes angeli, qui mihi haec ostendebat.</span> <span class="verse"><a name="9">9</a>Et dicit mihi: " Vide, ne feceris. Conservus tuus sum et fratrum tuorum prophetarum et eorum, qui servant verba libri huius; Deum adora! ".</span> <span class="verse"><a name="10">10</a>Et dicit mihi: " Ne signaveris verba prophetiae libri huius; tempus enim prope est!</span> <span class="verse"><a name="11">11</a>Qui nocet, noceat adhuc; et, qui sordidus est, sordescat adhuc; et iustus iustitiam faciat adhuc; et sanctus sanctificetur adhuc.</span> <span class="verse"><a name="12">12</a>Ecce venio cito, et merces mea mecum est, reddere unicuique sicut opus eius est.</span> <span class="verse"><a name="13">13</a>Ego Alpha et Omega, primus et novissimus, principium et finis.</span> <span class="verse"><a name="14">14</a>Beati, qui lavant stolas suas, ut sit potestas eorum super lignum vitae, et per portas intrent in civitatem.</span> <span class="verse"><a name="15">15</a>Foris canes et venefici et impudici et homicidae et idolis servientes et omnis, qui amat et facit mendacium!</span> <span class="verse"><a name="16">16</a>Ego Iesus misi angelum meum testificari vobis haec super ecclesiis. Ego sum radix et genus David, stella splendida matutina ".</span> <span class="verse"><a name="17">17</a>Et Spiritus et sponsa dicunt: " Veni! ". Et, qui audit, dicat: " Veni! . Et, qui sitit, veniat; qui vult, accipiat aquam vitae gratis.</span> <span class="verse"><a name="18">18</a>Contestor ego omni audienti verba prophetiae libri huius: Si quis apposuerit ad haec, apponet Deus super illum plagas scriptas in libro isto;</span> <span class="verse"><a name="19">19</a>et si quis abstulerit de verbis libri prophetiae huius, auferet Deus partem eius de ligno vitae et de civitate sancta, de his, quae scripta sunt in libro isto.</span> <span class="verse"><a name="20">20</a>Dicit, qui testimonium perhibet istorum: " Etiam, venio cito ". Amen. Veni, Domine Iesu! ".</span> <span class="verse"><a name="21">21</a>Gratia Domini Iesu cum omnibus.</span> </p></div</div></div></body></html>