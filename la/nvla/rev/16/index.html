<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rev/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rev">Revelation</a> &gt <strong>Chapter 16</strong></div><p><span class="verse"><a name="1">1</a>Et audivi vocem magnam de templo dicentem septem an gelis: " Ite et effundite septem phialas irae Dei in terram ".</span> <span class="verse"><a name="2">2</a>Et abiit primus et effudit phialam suam in terram; et factum est vulnus saevum ac pessimum in homines, qui habebant characterem bestiae, et eos, qui adorabant imaginem eius.</span> <span class="verse"><a name="3">3</a>Et secundus effudit phialam suam in mare; et factus est sanguis tamquam mortui, et omnis anima vivens mortua est, quae est in mari.</span> <span class="verse"><a name="4">4</a>Et tertius effudit phialam suam in flumina et in fontes aquarum; et factus est sanguis.</span> <span class="verse"><a name="5">5</a>Et audivi angelum aquarum dicentem: " Iustus es, qui es et qui eras, Sanctus, quia haec iudicasti;</span> <span class="verse"><a name="6">6</a>quia sanguinem sanctorum et prophetarum fuderunt, et sanguinem eis dedisti bibere: digni sunt! ".</span> <span class="verse"><a name="7">7</a>Et audivi altare dicens: " Etiam, Domine, Deus omnipotens, vera et iusta iudicia tua! ".</span> <span class="verse"><a name="8">8</a>Et quartus effudit phialam suam in solem; et datum est illi aestu afficere homines in igne.</span> <span class="verse"><a name="9">9</a>Et aestuaverunt homines aestu magno; et blasphemaverunt nomen Dei habentis potestatem super has plagas et non egerunt paenitentiam, ut darent illi gloriam.</span> <span class="verse"><a name="10">10</a>Et quintus effudit phialam suam super thronum bestiae; et factum est regnum eius tenebrosum, et commanducaverunt linguas suas prae dolore</span> <span class="verse"><a name="11">11</a>et blasphemaverunt Deum caeli prae doloribus suis et vulneribus suis et non egerunt paenitentiam ex operibus suis.</span> <span class="verse"><a name="12">12</a>Et sextus effudit phialam suam super flumen illud magnum Euphraten; et exsiccata est aqua eius, ut praepararetur via regibus, qui sunt ab ortu solis.</span> <span class="verse"><a name="13">13</a>Et vidi de ore draconis et de ore bestiae et de ore pseudoprophetae spiritus tres immundos velut ranas;</span> <span class="verse"><a name="14">14</a>sunt enim spiritus daemoniorum facientes signa, qui procedunt ad reges universi orbis congregare illos in proelium diei magni Dei omnipotentis.</span> <span class="verse"><a name="15">15</a>Ecce venio sicut fur. Beatus, qui vigilat et custodit vestimenta sua, ne nudus ambulet, et videant turpitudinem eius.</span> <span class="verse"><a name="16">16</a>Et congregavit illos in locum, qui vocatur Hebraice Harmagedon.</span> <span class="verse"><a name="17">17</a>Et septimus effudit phialam suam in aerem; et exivit vox magna de templo a throno dicens: " Factum est! ".</span> <span class="verse"><a name="18">18</a>Et facta sunt fulgura et voces et tonitrua, et terraemotus factus est magnus, qualis numquam fuit, ex quo homo fuit super terram, talis terraemotus sic magnus.</span> <span class="verse"><a name="19">19</a>Et facta est civitas magna in tres partes, et civitates gentium ceciderunt. Et Babylon magna venit in memoriam ante Deum dare ei calicem vini indignationis irae eius.</span> <span class="verse"><a name="20">20</a>Et omnis insula fugit, et montes non sunt inventi.</span> <span class="verse"><a name="21">21</a>Et grando magna sicut talentum descendit de caelo in homines; et blasphemaverunt homines Deum propter plagam grandinis, quoniam magna est plaga eius nimis.</span> </p></div</div></div></body></html>