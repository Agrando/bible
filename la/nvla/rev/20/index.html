<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/rev/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/rev">Revelation</a> &gt <strong>Chapter 20</strong></div><p><span class="verse"><a name="1">1</a>Et vidi angelum descen dentem de caelo habentem clavem abyssi et catenam magnam in manu sua.</span> <span class="verse"><a name="2">2</a>Et apprehendit draconem, serpentem antiquum, qui est Diabolus et Satanas, et ligavit eum per annos mille;</span> <span class="verse"><a name="3">3</a>et misit eum in abyssum et clausit et signavit super illum, ut non seducat amplius gentes, donec consummentur mille anni; post haec oportet illum solvi modico tempore.</span> <span class="verse"><a name="4">4</a>Et vidi thronos, et sederunt super eos, et iudicium datum est illis; et animas decollatorum propter testimonium Iesu et propter verbum Dei, et qui non adoraverunt bestiam neque imaginem eius nec acceperunt characterem in frontibus et in manibus suis; et vixerunt et regnaverunt cum Christo mille annis.</span> <span class="verse"><a name="5">5</a>Ceteri mortuorum non vixerunt, donec consummentur mille anni. Haec est resurrectio prima.</span> <span class="verse"><a name="6">6</a>Beatus et sanctus, qui habet partem in resurrectione prima! In his secunda mors non habet potestatem, sed erunt sacerdotes Dei et Christi et regnabunt cum illo mille annis.</span> <span class="verse"><a name="7">7</a>Et cum consummati fuerint mille anni, solvetur Satanas de carcere suo</span> <span class="verse"><a name="8">8</a>et exibit seducere gentes, quae sunt in quattuor angulis terrae, Gog et Magog; congregare eos in proelium, quorum numerus est sicut arena maris.</span> <span class="verse"><a name="9">9</a>Et ascenderunt super latitudinem terrae et circumierunt castra sanctorum et civitatem dilectam. Et descendit ignis de caelo et devoravit eos;</span> <span class="verse"><a name="10">10</a>et Diabolus, qui seducebat eos, missus est in stagnum ignis et sulphuris, ubi et bestia et pseudopropheta, et cruciabuntur die ac nocte in saecula saeculorum.</span> <span class="verse"><a name="11">11</a>Et vidi thronum magnum candidum et sedentem super eum, a cuius aspectu fugit terra et caelum, et locus non est inventus eis.</span> <span class="verse"><a name="12">12</a>Et vidi mortuos, magnos et pusillos, stantes in conspectu throni; et libri aperti sunt. Et alius liber apertus est, qui est vitae; et iudicati sunt mortui ex his, quae scripta erant in libris, secundum opera ipsorum.</span> <span class="verse"><a name="13">13</a>Et dedit mare mortuos, qui in eo erant, et mors et infernus dederunt mortuos, qui in ipsis erant; et iudicati sunt singuli secundum opera ipsorum.</span> <span class="verse"><a name="14">14</a>Et mors et infernus missi sunt in stagnum ignis. Haec mors secunda est, stagnum ignis.</span> <span class="verse"><a name="15">15</a>Et si quis non est inventus in libro vitae scriptus, missus est in stagnum ignis.</span> </p></div</div></div></body></html>