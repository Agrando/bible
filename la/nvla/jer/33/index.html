<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/jer/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/jer">Jeremiah</a> &gt <strong>Chapter 33</strong></div><p><span class="verse"><a name="1">1</a>Et factum est verbum Domi ni ad Ieremiam secundo, cum adhuc clausus esset in atrio custodiae, dicens:</span> <span class="verse"><a name="2">2</a>" Haec dicit Dominus, qui facturus est id, Dominus, qui formaturus est illud et paraturus, Dominus nomen eius:</span> <span class="verse"><a name="3">3</a>Clama ad me, et exaudiam te et annuntiabo tibi grandia et inaccessibilia, quae nescis.</span> <span class="verse"><a name="4">4</a>Quia haec dicit Dominus, Deus Israel, super domos urbis huius et ad domos regis Iudae, quae destructae sunt, pro munitionibus et pro gladio</span> <span class="verse"><a name="5">5</a>venientium, ut dimicent cum Chaldaeis et impleant eas cadaveribus hominum, quos percussi in furore meo et in indignatione mea, abscondens faciem meam a civitate hac propter omnem malitiam eorum.</span> <span class="verse"><a name="6">6</a>Ecce ego obducam ei cicatricem et sanitatem et curabo eos et revelabo illis abundantiam pacis et veritatis</span> <span class="verse"><a name="7">7</a>et convertam sortem Iudae et sortem Israel et aedificabo eos sicut a principio.</span> <span class="verse"><a name="8">8</a>Et emundabo illos ab omni iniquitate sua, in qua peccaverunt mihi, et propitius ero cunctis iniquitatibus eorum, in quibus deliquerunt mihi et spreverunt me;</span> <span class="verse"><a name="9">9</a>et erit mihi in nomen et in gaudium et in laudem et in exsultationem cunctis gentibus terrae, quae audierint omnia bona, quae ego facturus sum eis; et pavebunt et turbabuntur in universis bonis et in omni pace, quam ego faciam eis.</span> <span class="verse"><a name="10">10</a>Haec dicit Dominus: Adhuc audietur in loco isto, quem vos dicitis esse desertum, eo quod non sit homo et iumentum in civitatibus Iudae et foris Ierusalem, quae desolatae sunt absque homine et absque habitatore et absque pecore,</span> <span class="verse"><a name="11">11</a>vox gaudii et vox laetitiae, vox sponsi et vox sponsae, vox dicentium:Confitemini Domino exercituum, quoniam bonus Dominus,quoniam in aeternum misericordia eius";et portantium vota in domum Domini; reducam enim sortem terrae sicut a principio, dicit Dominus.</span> <span class="verse"><a name="12">12</a>Haec dicit Dominus exercituum: Adhuc erit in loco isto deserto, absque homine et absque iumento, et in cunctis civitatibus eius habitaculum pastorum accubantium gregum.</span> <span class="verse"><a name="13">13</a>In civitatibus montuosis et in civitatibus Sephelae et in civitatibus, quae ad austrum sunt, et in terra Beniamin et in circuitu Ierusalem et in civitatibus Iudae adhuc transibunt greges ad manum numerantis, ait Dominus.</span> <span class="verse"><a name="14">14</a>Ecce dies veniunt, dicit Dominus, et suscitabo verbum bonum, quod locutus sum ad domum Israel et ad domum Iudae.</span> <span class="verse"><a name="15">15</a>In diebus illis et in tempore illo germinare faciam David germen iustitiae, et faciet iudicium et iustitiam in terra.</span> <span class="verse"><a name="16">16</a>In diebus illis salvabitur Iuda, et Ierusalem habitabit confidenter; et hoc est nomen, quod vocabit eam: Dominus iustitia nostra.</span> <span class="verse"><a name="17">17</a>Quia haec dicit Dominus: Non interibit de David vir, qui sedeat super thronum domus Israel;</span> <span class="verse"><a name="18">18</a>et de sacerdotibus Levitis non interibit vir a facie mea, qui offerat holocautomata et incendat sacrificium et caedat victimas omnibus diebus ".</span> <span class="verse"><a name="19">19</a>Et factum est verbum Domini ad Ieremiam dicens:</span> <span class="verse"><a name="20">20</a>" Haec dicit Dominus: Si irritum potest fieri pactum meum cum die et pactum meum cum nocte, ut non sit dies et nox in tempore suo,</span> <span class="verse"><a name="21">21</a>et pactum meum irritum esse poterit cum David servo meo, ut non sit ex eo filius, qui regnet in throno eius, et cum Levitis sacerdotibus ministris meis.</span> <span class="verse"><a name="22">22</a>Sicuti enumerari non possunt stellae caeli et metiri arena maris, sic multiplicabo semen David servi mei et Levitas ministros meos ".</span> <span class="verse"><a name="23">23</a>Et factum est verbum Domini ad Ieremiam dicens:</span> <span class="verse"><a name="24">24</a>" Numquid non vidisti quid populus hic locutus sit dicens: "Duae cognationes, quas elegerat Dominus, abiectae sunt", et populum meum despexerunt, eo quod non sit ultra gens coram eis?</span> <span class="verse"><a name="25">25</a>Haec dicit Dominus: Si pactum meum inter diem et noctem et leges caelo et terrae non posui,</span> <span class="verse"><a name="26">26</a>equidem et semen Iacob et David servi mei proiciam, ut non assumam de semine eius principes seminis Abraham et Isaac et Iacob; reducam enim sortem eorum et miserebor eis ".</span> </p></div</div></div></body></html>