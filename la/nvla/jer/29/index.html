<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/jer/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/jer">Jeremiah</a> &gt <strong>Chapter 29</strong></div><p><span class="verse"><a name="1">1</a>Et haec sunt verba epistulae, quam misit Ieremias propheta de Ierusalem ad reliquias seniorum transmigrationis et ad sacerdotes et ad prophetas et ad omnem populum, quem traduxerat Nabuchodonosor de Ierusalem in Babylonem,</span> <span class="verse"><a name="2">2</a>postquam egressus est Iechonias rex et domina et eunuchi et principes Iudae et Ierusalem et faber et inclusor de Ierusalem,</span> <span class="verse"><a name="3">3</a>in manu Elasa filii Saphan et Gamariae filii Helciae, quos misit Sedecias rex Iudae ad Nabuchodonosor regem Babylonis in Babylonem dicens:</span> <span class="verse"><a name="4">4</a>" Haec dicit Dominus exercituum, Deus Israel, omni transmigrationi, quam transtuli de Ierusalem in Babylonem:</span> <span class="verse"><a name="5">5</a>Aedificate domos et habitate et plantate hortos et comedite fructum eorum,</span> <span class="verse"><a name="6">6</a>accipite uxores et generate filios et filias et date filiis vestris uxores et filias vestras date viris, et pariant filios et filias, et multiplicamini ibi et nolite esse pauci numero.</span> <span class="verse"><a name="7">7</a>Et quaerite pacem civitatis, ad quam transmigrare vos feci, et orate pro ea ad Dominum, quia in pace illius erit pax vobis.</span> <span class="verse"><a name="8">8</a>Haec enim dicit Dominus exercituum, Deus Israel: Non vos seducant prophetae vestri, qui sunt in medio vestrum, et divini vestri, et ne attendatis ad somnia vestra, quae vos somniatis,</span> <span class="verse"><a name="9">9</a>quia falso ipsi prophetant vobis in nomine meo, et non misi eos, dicit Dominus.</span> <span class="verse"><a name="10">10</a>Quia haec dicit Dominus: Cum impleti fuerint in Babylone septuaginta anni, visitabo vos et suscitabo super vos verbum meum bonum, ut reducam vos ad locum istum.</span> <span class="verse"><a name="11">11</a>Ego enim scio cogitationes, quas ego cogito super vos, ait Dominus, cogitationes pacis et non afflictionis, ut dem vobis posteritatem et spem.</span> <span class="verse"><a name="12">12</a>Et invocabitis me et ibitis; et orabitis me, et ego exaudiam vos.</span> <span class="verse"><a name="13">13</a>Quaeretis me et invenietis, cum quaesieritis me in toto corde vestro.</span> <span class="verse"><a name="14">14</a>Et inveniar a vobis, ait Dominus, et reducam captivitatem vestram et congregabo vos de universis gentibus et de cunctis locis, ad quae expuli vos, dicit Dominus; et reverti vos faciam ad locum, de quo transmigrare vos feci.</span> <span class="verse"><a name="15">15</a>Quia dixistis: "Suscitavit nobis Dominus prophetas in Babylone".</span> <span class="verse"><a name="16">16</a>Quia haec dicit Dominus ad regem, qui sedet super solium David, et ad omnem populum habitatorem urbis huius, ad fratres vestros, qui non sunt egressi vobiscum in transmigrationem,</span> <span class="verse"><a name="17">17</a>haec dicit Dominus exercituum: Ecce mittam in eis gladium et famem et pestem et ponam eos quasi ficus malas, quae comedi non possunt, eo quod pessimae sint;</span> <span class="verse"><a name="18">18</a>et persequar eos in gladio et in fame et in pestilentia et dabo eos in vexationem universis regnis terrae, in maledictionem et in stuporem et in sibilum et in opprobrium cunctis gentibus, ad quas ego eieci eos,</span> <span class="verse"><a name="19">19</a>eo quod non audierint verba mea, dicit Dominus, quae misi ad eos per servos meos prophetas, de nocte consurgens et mittens, et non audistis, dicit Dominus.</span> <span class="verse"><a name="20">20</a>Vos ergo audite verbum Domini, omnis transmigratio, quam emisi de Ierusalem in Babylonem.</span> <span class="verse"><a name="21">21</a>Haec dicit Dominus exercituum, Deus Israel, ad Achab filium Colaiae et ad Sedeciam filium Maasiae, qui prophetant vobis in nomine meo mendaciter: Ecce ego tradam eos in manu Nabuchodonosor regis Babylonis, et percutiet eos in oculis vestris;</span> <span class="verse"><a name="22">22</a>et assumetur ex eis maledictio omni transmigrationi Iudae, quae est in Babylone, dicentium: "Ponat te Dominus sicut Sedeciam et sicut Achab, quos frixit rex Babylonis in igne!";</span> <span class="verse"><a name="23">23</a>pro eo quod fecerint stultitiam in Israel et moechati sunt in uxores amicorum suorum et locuti sunt verbum in nomine meo mendaciter, quod non mandavi eis. Ego enim scio et sum testis, dicit Dominus.</span> <span class="verse"><a name="24">24</a>Et ad Semeiam Nehelamiten dices:</span> <span class="verse"><a name="25">25</a>Haec dicit Dominus exercituum, Deus Israel, pro eo quod misisti in nomine tuo epistulas ad omnem populum, qui est in Ierusalem, et ad Sophoniam filium Maasiae sacerdotem et ad universos sacerdotes dicens:</span> <span class="verse"><a name="26">26</a>"Dominus dedit te sacerdotem pro Ioiada sacerdote, ut sis praefectus in domo Domini super omnem virum arrepticium et prophetantem, ut mittas eum in nervum et in vincula.</span> <span class="verse"><a name="27">27</a>Et nunc quare non increpasti Ieremiam Anathothiten, qui prophetat vobis?</span> <span class="verse"><a name="28">28</a>Quia super hoc misit ad nos in Babylonem dicens: Longum est; aedificate domos et habitate et plantate hortos et comedite fructum eorum" ".</span> <span class="verse"><a name="29">29</a>Legit ergo Sophonias sacerdos epistulam istam in auribus Ieremiae prophetae.</span> <span class="verse"><a name="30">30</a>Et factum est verbum Domini ad Ieremiam dicens:</span> <span class="verse"><a name="31">31</a>" Mitte ad omnem transmigrationem dicens: Haec dicit Dominus ad Semeiam Nehelamiten: Pro eo quod prophetavit vobis Semeias, et ego non misi eum, et fecit vos confidere in mendacio,</span> <span class="verse"><a name="32">32</a>idcirco haec dicit Dominus: Ecce ego visitabo super Semeiam Nehelamiten et super semen eius; non erit ei vir sedens in medio populi huius, et non videbit bonum, quod ego faciam populo meo, ait Dominus, quia praevaricationem locutus est adversus Dominum ".</span> </p></div</div></div></body></html>