<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/jer/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/jer">Jeremiah</a> &gt <strong>Chapter 11</strong></div><p><span class="verse"><a name="1">1</a>Verbum, quod factum est ad Ieremiam a Domino dicens:</span> <span class="verse"><a name="2">2</a>" Audite verba pacti huius et loquimini ad viros Iudae et habitatores Ierusalem.</span> <span class="verse"><a name="3">3</a>Et dices ad eos: Haec dicit Dominus, Deus Israel: Maledictus vir, qui non audierit verba pacti huius,</span> <span class="verse"><a name="4">4</a>quod praecepi patribus vestris in die, qua eduxi eos de terra Aegypti, de fornace ferrea, dicens: Audite vocem meam et facite omnia, quae praecipio vobis, et eritis mihi in populum, et ego ero vobis in Deum;</span> <span class="verse"><a name="5">5</a>ut suscitem iuramentum, quod iuravi patribus vestris, daturum me eis terram fluentem lacte et melle, sicut est dies haec ". Et respondi et dixi: " Amen, Domine ".</span> <span class="verse"><a name="6">6</a>Et dixit Dominus ad me: " Vociferare omnia verba haec in civitatibus Iudae et in foris Ierusalem dicens: Audite verba pacti huius et facite illa.</span> <span class="verse"><a name="7">7</a>Quia contestans contestatus sum patres vestros in die, qua eduxi eos de terra Aegypti, usque ad diem hanc; mane consurgens contestatus sum et dixi: Audite vocem meam.</span> <span class="verse"><a name="8">8</a>Et non audierunt nec inclinaverunt aurem suam, sed abierunt unusquisque in pravitate cordis sui mali; et induxi super eos omnia verba pacti huius, quod praecepi, ut facerent, et non fecerunt ".</span> <span class="verse"><a name="9">9</a>Et dixit Dominus ad me: " Inventa est coniuratio in viris Iudae et in habitatoribus Ierusalem.</span> <span class="verse"><a name="10">10</a>Reversi sunt ad iniquitates patrum suorum priorum, qui noluerunt audire verba mea; et hi ergo abierunt post deos alienos, ut servirent eis: irritum fecerunt domus Israel et domus Iudae pactum meum, quod pepigi cum patribus eorum.</span> <span class="verse"><a name="11">11</a>Quam ob rem haec dicit Dominus: Ecce ego inducam super eos mala, de quibus exire non poterunt; et clamabunt ad me, et non exaudiam eos.</span> <span class="verse"><a name="12">12</a>Et ibunt civitates Iudae et habitatores Ierusalem et clamabunt ad deos, quibus sacrificant, et non salvabunt eos in tempore afflictionis eorum.</span> <span class="verse"><a name="13">13</a>Secundum numerum enim civitatum tuarum erant dii tui, Iuda, et secundum numerum viarum Ierusalem posuistis aras confusioni, aras ad sacrificandum Baal.</span> <span class="verse"><a name="14">14</a>Tu ergo noli orare pro populo hoc et ne assumas pro eis deprecationem et orationem, quia non exaudiam in tempore clamoris eorum ad me, in tempore afflictionis eorum.</span> <span class="verse"><a name="15">15</a>Quid est dilectae meae,ut in domo mea perficiat consilia mala?Numquid vota et carnes sanctaeauferent a te malitias tuas,in quibus glorieris? ".</span> <span class="verse"><a name="16">16</a>Olivam uberem, pulchram, fructibus speciosam,vocabit Dominus nomen tuum;ad vocem strepitus grandissuccendit ignem in ea,et combusti sunt rami eius.</span> <span class="verse"><a name="17">17</a>Et Dominus exercituum, qui plantavit te, locutus est super te malum, pro malis domus Israel et domus Iudae, quae fecerunt sibi ad irritandum me, sacrificantes Baal.</span> <span class="verse"><a name="18">18</a>Tu autem, Domine, demonstrasti mihi, et cognovi;tunc ostendisti mihi opera eorum.</span> <span class="verse"><a name="19">19</a>Et ego quasi agnus mansuetus, qui portatur ad victimam; et non cognovi quia super me cogitaverunt consilia: " Caedamus lignum in vigore eius et eradamus eum de terra viventium, et nomen eius non memoretur amplius ".</span> <span class="verse"><a name="20">20</a>Tu autem, Domine exercituum,qui iudicas iuste et probas renes et corda:videam ultionem tuam ex eis;tibi enim revelavi causam meam.</span> <span class="verse"><a name="21">21</a>Propterea haec dicit Dominus super viros Anathoth, qui quaerunt animam tuam et dicunt: " Non prophetabis in nomine Domini et non morieris in manibus nostris ".</span> <span class="verse"><a name="22">22</a>Propterea haec dicit Dominus exercituum: " Ecce ego visitabo super eos: iuvenes morientur in gladio, filii eorum et filiae eorum morientur in fame,</span> <span class="verse"><a name="23">23</a>et reliquiae non erunt eis; inducam enim malum super viros Anathoth, annum visitationis eorum ".</span> </p></div</div></div></body></html>