<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/jer/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/jer">Jeremiah</a> &gt <strong>Chapter 7</strong></div><p><span class="verse"><a name="1">1</a>Verbum, quod factum est ad Ieremiam a Domino dicens:</span> <span class="verse"><a name="2">2</a>" Sta in porta domus Domini et praedica ibi verbum istud et dic: Audite verbum Domini, omnis Iuda, qui ingredimini per portas has, ut adoretis Dominum.</span> <span class="verse"><a name="3">3</a>Haec dicit Dominus exercituum, Deus Israel: Bonas facite vias vestras et opera vestra, et habitare vos faciam in loco isto.</span> <span class="verse"><a name="4">4</a>Nolite confidere in verbis mendacii dicentes: "Templum Domini, templum Domini, templum Domini est".</span> <span class="verse"><a name="5">5</a>Quoniam, si bene direxeritis vias vestras et opera vestra, si feceritis iudicium inter virum et proximum eius,</span> <span class="verse"><a name="6">6</a>advenae et pupillo et viduae non feceritis calumniam nec sanguinem innocentem effuderitis in loco hoc et post deos alienos non ambulaveritis in malum vobismetipsis,</span> <span class="verse"><a name="7">7</a>habitare vos faciam in loco isto, in terra, quam dedi patribus vestris a saeculo usque in saeculum.</span> <span class="verse"><a name="8">8</a>Ecce vos confiditis vobis in sermonibus mendacii, qui non proderunt.</span> <span class="verse"><a name="9">9</a>Quid? Furari, occidere, adulterari, iurare mendaciter, incensum offerre Baal et ire post deos alienos, quos ignoratis;</span> <span class="verse"><a name="10">10</a>et venitis et statis coram me in domo hac, super quam invocatum est nomen meum, et dicitis: "Liberati sumus", eo quod faciatis omnes abominationes istas.</span> <span class="verse"><a name="11">11</a>Numquid spelunca latronum facta est domus ista, super quam invocatum est nomen meum in oculis vestris?Ecce, etiam ego vidi, dicit Dominus.</span> <span class="verse"><a name="12">12</a>Ite ad locum meum in Silo, ubi habitavit nomen meum a principio, et videte, quae fecerim ei propter malitiam populi mei Israel.</span> <span class="verse"><a name="13">13</a>Et nunc, quia fecistis omnia opera haec, dicit Dominus, et locutus sum ad vos mane consurgens et loquens, et non audistis, et vocavi vos, et non respondistis,</span> <span class="verse"><a name="14">14</a>faciam domui huic, super quam invocatum est nomen meum, et in qua vos habetis fiduciam, et loco, quem dedi vobis et patribus vestris, sicut feci Silo;</span> <span class="verse"><a name="15">15</a>et proiciam vos a facie mea, sicut proieci omnes fratres vestros, universum semen Ephraim.</span> <span class="verse"><a name="16">16</a>Tu ergo, noli orare pro populo hoc nec assumas pro eis deprecationem et orationem et non obsistas mihi, quia non exaudiam te.</span> <span class="verse"><a name="17">17</a>Nonne vides, quid isti faciant in civitatibus Iudae et in plateis Ierusalem?</span> <span class="verse"><a name="18">18</a>Filii colligunt ligna, et patres succendunt ignem, et mulieres commiscent farinam, ut faciant placentas reginae caeli et libent diis alienis, ut me ad iracundiam provocent.</span> <span class="verse"><a name="19">19</a>Numquid me ad iracundiam provocant, dicit Dominus, nonne semetipsos in confusionem vultus sui?</span> <span class="verse"><a name="20">20</a>Ideo haec dicit Dominus Deus: Ecce furor meus et indignatio mea effunditur super locum istum, super homines et super iumenta et super lignum regionis et super fruges terrae et succendetur et non exstinguetur.</span> <span class="verse"><a name="21">21</a>Haec dicit Dominus exercituum, Deus Israel: Holocautomata vestra addite victimis vestris et comedite carnes,</span> <span class="verse"><a name="22">22</a>quia non sum locutus cum patribus vestris et non praecepi eis in die, qua eduxi eos de terra Aegypti, de verbo holocautomatum et victimarum.</span> <span class="verse"><a name="23">23</a>Sed hoc verbum praecepi eis dicens: Audite vocem meam, et ero vobis Deus, et vos eritis mihi populus; et ambulate in omni via, quam mandaverim vobis, ut bene sit vobis.</span> <span class="verse"><a name="24">24</a>Et non audierunt nec inclinaverunt aurem suam, sed abierunt in voluntatibus et in pravitate cordis sui mali factique sunt retrorsum et non in ante</span> <span class="verse"><a name="25">25</a>a die, qua egressi sunt patres eorum de terra Aegypti, usque ad diem hanc. Et misi ad vos omnes servos meos prophetas, per diem consurgens diluculo et mittens;</span> <span class="verse"><a name="26">26</a>et non audierunt me nec inclinaverunt aurem suam, sed induraverunt cervicem suam et peius operati sunt quam patres eorum.</span> <span class="verse"><a name="27">27</a>Et loqueris ad eos omnia verba haec, et non audient te; et vocabis eos, et non respondebunt tibi;</span> <span class="verse"><a name="28">28</a>et dices ad eos: Haec est gens, quae non audivit vocem Domini Dei sui nec recepit disciplinam. Periit fides et ablata est de ore eorum.</span> <span class="verse"><a name="29">29</a>Tonde capillum tuum et proiceet sume in collibus planctum,quia sprevit Dominuset proiecit generationem furoris sui.</span> <span class="verse"><a name="30">30</a>Quia fecerunt filii Iudae malum in oculis meis, dicit Dominus; posuerunt abominationes suas in domo, super quam invocatum est nomen meum, ut polluerent eam;</span> <span class="verse"><a name="31">31</a>et aedificaverunt excelsa Topheth, quae est in valle Benennom, ut incenderent filios suos et filias suas igni: quae non praecepi nec cogitavi in corde meo.</span> <span class="verse"><a name="32">32</a>Ideo ecce dies venient, dicit Dominus, et non dicetur amplius Topheth et vallis Benennom sed vallis Interfectionis; et sepelient in Topheth, eo quod non sit locus.</span> <span class="verse"><a name="33">33</a>Et erit morticinum populi huius in cibum volucribus caeli et bestiis terrae, et non erit qui abigat.</span> <span class="verse"><a name="34">34</a>Et quiescere faciam de urbibus Iudae et de plateis Ierusalem vocem gaudii et vocem laetitiae, vocem sponsi et vocem sponsae: in desolationem enim erit terra ".</span> </p></div</div></div></body></html>