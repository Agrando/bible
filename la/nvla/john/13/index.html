<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 13</strong></div><p><span class="verse"><a name="1">1</a>Ante diem autem festum Pa schae, sciens Iesus quia venit eius hora, ut transeat ex hoc mundo ad Patrem, cum dilexisset suos, qui erant in mundo, in finem dilexit eos.</span> <span class="verse"><a name="2">2</a>Et in cena, cum Diabolus iam misisset in corde, ut traderet eum Iudas Simonis Iscariotis,</span> <span class="verse"><a name="3">3</a>sciens quia omnia dedit ei Pater in manus, et quia a Deo exivit et ad Deum vadit,</span> <span class="verse"><a name="4">4</a>surgit a cena et ponit vestimenta sua et, cum accepisset linteum, praecinxit se.</span> <span class="verse"><a name="5">5</a>Deinde mittit aquam in pelvem et coepit lavare pedes discipulorum et extergere linteo, quo erat praecinctus.</span> <span class="verse"><a name="6">6</a>Venit ergo ad Simonem Petrum. Dicit ei: " Domine, tu mihi lavas pedes? .</span> <span class="verse"><a name="7">7</a>Respondit Iesus et dixit ei: " Quod ego facio, tu nescis modo, scies autem postea ".</span> <span class="verse"><a name="8">8</a>Dicit ei Petrus: " Non lavabis mihi pedes in aeternum! ". Respondit Iesus ei: " Si non lavero te, non habes partem mecum ".</span> <span class="verse"><a name="9">9</a>Dicit ei Simon Petrus: " Domine, non tantum pedes meos sed et manus et caput! ".</span> <span class="verse"><a name="10">10</a>Dicit ei Iesus: " Qui lotus est, non indiget nisi ut pedes lavet, sed est mundus totus; et vos mundi estis sed non omnes ".</span> <span class="verse"><a name="11">11</a>Sciebat enim quisnam esset, qui traderet eum; propterea dixit: " Non estis mundi omnes ".</span> <span class="verse"><a name="12">12</a>Postquam ergo lavit pedes eorum et accepit vestimenta sua, cum recubuisset iterum, dixit eis: " Scitis quid fecerim vobis?</span> <span class="verse"><a name="13">13</a>Vos vocatis me: "Magister" et: "Domine", et bene dicitis; sum etenim.</span> <span class="verse"><a name="14">14</a>Si ergo ego lavi vestros pedes, Dominus et Magister, et vos debetis alter alterius lavare pedes.</span> <span class="verse"><a name="15">15</a>Exemplum enim dedi vobis, ut, quemadmodum ego feci vobis, et vos faciatis.</span> <span class="verse"><a name="16">16</a>Amen, amen dico vobis: Non est servus maior domino suo, neque apostolus maior eo, qui misit illum.</span> <span class="verse"><a name="17">17</a>Si haec scitis, beati estis, si facitis ea.</span> <span class="verse"><a name="18">18</a>Non de omnibus vobis dico, ego scio, quos elegerim, sed ut impleatur Scriptura: "Qui manducat meum panem, levavit contra me calcaneum suum".</span> <span class="verse"><a name="19">19</a>Amodo dico vobis priusquam fiat, ut credatis, cum factum fuerit, quia ego sum.</span> <span class="verse"><a name="20">20</a>Amen, amen dico vobis: Qui accipit, si quem misero, me accipit; qui autem me accipit, accipit eum, qui me misit ".</span> <span class="verse"><a name="21">21</a>Cum haec dixisset Iesus, turbatus est spiritu et protestatus est et dixit: " Amen, amen dico vobis: Unus ex vobis tradet me ".</span> <span class="verse"><a name="22">22</a>Aspiciebant ad invicem discipuli, haesitantes de quo diceret.</span> <span class="verse"><a name="23">23</a>Erat recumbens unus ex discipulis eius in sinu Iesu, quem diligebat Iesus.</span> <span class="verse"><a name="24">24</a>Innuit ergo huic Simon Petrus, ut interrogaret: " Quis est, de quo dicit? ".</span> <span class="verse"><a name="25">25</a>Cum ergo recumberet ille ita supra pectus Iesu, dicit ei: " Domine, quis est? ".</span> <span class="verse"><a name="26">26</a>Respondet Iesus: " Ille est, cui ego intinctam buccellam porrexero ". Cum ergo intinxisset buccellam, dat Iudae Simonis Iscariotis.</span> <span class="verse"><a name="27">27</a>Et post buccellam tunc introivit in illum Satanas. Dicit ergo ei Iesus:  Quod facis, fac citius ".</span> <span class="verse"><a name="28">28</a>Hoc autem nemo scivit discumbentium ad quid dixerit ei;</span> <span class="verse"><a name="29">29</a>quidam enim putabant quia loculos habebat Iudas, quia dicit ei Iesus: " Eme ea, quae opus sunt nobis ad diem festum ", aut egenis ut aliquid daret.</span> <span class="verse"><a name="30">30</a>Cum ergo accepisset ille buccellam, exivit continuo; erat autem nox.</span> <span class="verse"><a name="31">31</a>Cum ergo exisset, dicit Iesus: " Nunc clarificatus est Filius hominis, et Deus clarificatus est in eo;</span> <span class="verse"><a name="32">32</a>si Deus clarificatus est in eo, et Deus clarificabit eum in semetipso et continuo clarificabit eum.</span> <span class="verse"><a name="33">33</a>Filioli, adhuc modicum vobiscum sum; quaeretis me, et sicut dixi Iudaeis: Quo ego vado, vos non potestis venire, et vobis dico modo.</span> <span class="verse"><a name="34">34</a>Mandatum novum do vobis, ut diligatis invicem; sicut dilexi vos, ut et vos diligatis invicem.</span> <span class="verse"><a name="35">35</a>In hoc cognoscent omnes quia mei discipuli estis: si dilectionem habueritis ad invicem ".</span> <span class="verse"><a name="36">36</a>Dicit ei Simon Petrus: " Domine, quo vadis? ". Respondit Iesus: " Quo vado, non potes me modo sequi, sequeris autem postea ".</span> <span class="verse"><a name="37">37</a>Dicit ei Petrus: " Domine, quare non possum te sequi modo? Animam meam pro te ponam ".</span> <span class="verse"><a name="38">38</a>Respondet Iesus: " Animam tuam pro me pones? Amen, amen dico tibi: Non cantabit gallus, donec me ter neges.</span> </p></div</div></div></body></html>