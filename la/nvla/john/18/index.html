<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 18</strong></div><p><span class="verse"><a name="1">1</a>Haec cum dixisset Iesus, egressus est cum discipulis suis trans torrentem Cedron, ubi erat hortus, in quem introivit ipse et discipuli eius.</span> <span class="verse"><a name="2">2</a>Sciebat autem et Iudas, qui tradebat eum, locum, quia frequenter Iesus convenerat illuc cum discipulis suis.</span> <span class="verse"><a name="3">3</a>Iudas ergo, cum accepisset cohortem et a pontificibus et pharisaeis ministros, venit illuc cum lanternis et facibus et armis.</span> <span class="verse"><a name="4">4</a>Iesus itaque sciens omnia, quae ventura erant super eum, processit et dicit eis: " Quem quaeritis? ".</span> <span class="verse"><a name="5">5</a>Responderunt ei: " Iesum Nazarenum ". Dicit eis: " Ego sum! ". Stabat autem et Iudas, qui tradebat eum, cum ipsis.</span> <span class="verse"><a name="6">6</a>Ut ergo dixit eis: " Ego sum! ", abierunt retrorsum et ceciderunt in terram.</span> <span class="verse"><a name="7">7</a>Iterum ergo eos interrogavit: " Quem quaeritis? ". Illi autem dixerunt:  Iesum Nazarenum ".</span> <span class="verse"><a name="8">8</a>Respondit Iesus: " Dixi vobis: Ego sum! Si ergo me quaeritis, sinite hos abire ",</span> <span class="verse"><a name="9">9</a>ut impleretur sermo, quem dixit: " Quos dedisti mihi, non perdidi ex ipsis quemquam ".</span> <span class="verse"><a name="10">10</a>Simon ergo Petrus, habens gladium, eduxit eum et percussit pontificis servum et abscidit eius auriculam dextram. Erat autem nomen servo Malchus.</span> <span class="verse"><a name="11">11</a>Dixit ergo Iesus Petro: " Mitte gladium in vaginam; calicem, quem dedit mihi Pater, non bibam illum? ".</span> <span class="verse"><a name="12">12</a>Cohors ergo et tribunus et ministri Iudaeorum comprehenderunt Iesum et ligaverunt eum</span> <span class="verse"><a name="13">13</a>et adduxerunt ad Annam primum; erat enim socer Caiphae, qui erat pontifex anni illius.</span> <span class="verse"><a name="14">14</a>Erat autem Caiphas, qui consilium dederat Iudaeis: " Expedit unum hominem mori pro populo ".</span> <span class="verse"><a name="15">15</a>Sequebatur autem Iesum Simon Petrus et alius discipulus. Discipulus autem ille erat notus pontifici et introivit cum Iesu in atrium pontificis;</span> <span class="verse"><a name="16">16</a>Petrus autem stabat ad ostium foris. Exivit ergo discipulus alius, qui erat notus pontifici, et dixit ostiariae et introduxit Petrum.</span> <span class="verse"><a name="17">17</a>Dicit ergo Petro ancilla ostiaria: " Numquid et tu ex discipulis es hominis istius? ". Dicit ille: " Non sum! ".</span> <span class="verse"><a name="18">18</a>Stabant autem servi et ministri, qui prunas fecerant, quia frigus erat, et calefaciebant se; erat autem cum eis et Petrus stans et calefaciens se.</span> <span class="verse"><a name="19">19</a>Pontifex ergo interrogavit Iesum de discipulis suis et de doctrina eius.</span> <span class="verse"><a name="20">20</a>Respondit ei Iesus: " Ego palam locutus sum mundo; ego semper docui in synagoga et in templo, quo omnes Iudaei conveniunt, et in occulto locutus sum nihil.</span> <span class="verse"><a name="21">21</a>Quid me interrogas? Interroga eos, qui audierunt quid locutus sum ipsis; ecce hi sciunt, quae dixerim ego ".</span> <span class="verse"><a name="22">22</a>Haec autem cum dixisset, unus assistens ministrorum dedit alapam Iesu dicens: " Sic respondes pontifici? ".</span> <span class="verse"><a name="23">23</a>Respondit ei Iesus: " Si male locutus sum, testimonium perhibe de malo; si autem bene, quid me caedis? ".</span> <span class="verse"><a name="24">24</a>Misit ergo eum Annas ligatum ad Caipham pontificem.</span> <span class="verse"><a name="25">25</a>Erat autem Simon Petrus stans et calefaciens se. Dixerunt ergo ei: " Numquid et tu ex discipulis eius es? ". Negavit ille et dixit: " Non sum! .</span> <span class="verse"><a name="26">26</a>Dicit unus ex servis pontificis, cognatus eius, cuius abscidit Petrus auriculam: " Nonne ego te vidi in horto cum illo? ".</span> <span class="verse"><a name="27">27</a>Iterum ergo negavit Petrus; et statim gallus cantavit.</span> <span class="verse"><a name="28">28</a>Adducunt ergo Iesum a Caipha in praetorium. Erat autem mane. Et ipsi non introierunt in praetorium, ut non contaminarentur, sed manducarent Pascha.</span> <span class="verse"><a name="29">29</a>Exivit ergo Pilatus ad eos foras et dicit: " Quam accusationem affertis adversus hominem hunc? ".</span> <span class="verse"><a name="30">30</a>Responderunt et dixerunt ei: " Si non esset hic malefactor, non tibi tradidissemus eum ".</span> <span class="verse"><a name="31">31</a>Dixit ergo eis Pilatus: " Accipite eum vos et secundum legem vestram iudicate eum! ". Dixerunt ei Iudaei: " Nobis non licet interficere quemquam ",</span> <span class="verse"><a name="32">32</a>ut sermo Iesu impleretur, quem dixit, significans qua esset morte moriturus.</span> <span class="verse"><a name="33">33</a>Introivit ergo iterum in praetorium Pilatus et vocavit Iesum et dixit ei: " Tu es rex Iudaeorum? ".</span> <span class="verse"><a name="34">34</a>Respondit Iesus: " A temetipso tu hoc dicis, an alii tibi dixerunt de me? ".</span> <span class="verse"><a name="35">35</a>Respondit Pilatus: " Numquid ego Iudaeus sum? Gens tua et pontifices tradiderunt te mihi; quid fecisti? ".</span> <span class="verse"><a name="36">36</a>Respondit Iesus: " Regnum meum non est de mundo hoc; si ex hoc mundo esset regnum meum, ministri mei decertarent, ut non traderer Iudaeis; nunc autem meum regnum non est hinc ".</span> <span class="verse"><a name="37">37</a>Dixit itaque ei Pilatus: " Ergo rex es tu? ". Respondit Iesus: " Tu dicis quia rex sum. Ego in hoc natus sum et ad hoc veni in mundum, ut testimonium perhibeam veritati; omnis, qui est ex veritate, audit meam vocem ".</span> <span class="verse"><a name="38">38</a>Dicit ei Pilatus: " Quid est veritas? ". Et cum hoc dixisset, iterum exivit ad Iudaeos et dicit eis: " Ego nullam invenio in eo causam.</span> <span class="verse"><a name="39">39</a>Est autem consuetudo vobis, ut unum dimittam vobis in Pascha; vultis ergo dimittam vobis regem Iudaeorum? ".</span> <span class="verse"><a name="40">40</a>Clamaverunt ergo rursum dicentes: " Non hunc sed Barabbam! ". Erat autem Barabbas latro.</span> </p></div</div></div></body></html>