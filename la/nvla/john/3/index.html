<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 3</strong></div><p><span class="verse"><a name="1">1</a>Erat autem homo ex pharisaeis, Nicodemus nomine, princeps Iudaeorum;</span> <span class="verse"><a name="2">2</a>hic venit ad eum nocte et dixit ei: " Rabbi, scimus quia a Deo venisti magister; nemo enim potest haec signa facere, quae tu facis, nisi fuerit Deus cum eo ".</span> <span class="verse"><a name="3">3</a>Respondit Iesus et dixit ei: " Amen, amen dico tibi: Nisi quis natus fuerit desuper, non potest videre regnum Dei ".</span> <span class="verse"><a name="4">4</a>Dicit ad eum Nicodemus: " Quomodo potest homo nasci, cum senex sit? Numquid potest in ventrem matris suae iterato introire et nasci? ".</span> <span class="verse"><a name="5">5</a>Respondit Iesus: " Amen, amen dico tibi: Nisi quis natus fuerit ex aqua et Spiritu, non potest introire in regnum Dei.</span> <span class="verse"><a name="6">6</a>Quod natum est ex carne, caro est; et, quod natum est ex Spiritu, spiritus est.</span> <span class="verse"><a name="7">7</a>Non mireris quia dixi tibi: Oportet vos nasci denuo.</span> <span class="verse"><a name="8">8</a>Spiritus, ubi vult, spirat, et vocem eius audis, sed non scis unde veniat et quo vadat; sic est omnis, qui natus est ex Spiritu ".</span> <span class="verse"><a name="9">9</a>Respondit Nicodemus et dixit ei: " Quomodo possunt haec fieri? ".</span> <span class="verse"><a name="10">10</a>Respondit Iesus et dixit ei: " Tu es magister Israel et haec ignoras?</span> <span class="verse"><a name="11">11</a>Amen, amen dico tibi: Quod scimus, loquimur et, quod vidimus, testamur; et testimonium nostrum non accipitis.</span> <span class="verse"><a name="12">12</a>Si terrena dixi vobis, et non creditis, quomodo, si dixero vobis caelestia, credetis?</span> <span class="verse"><a name="13">13</a>Et nemo ascendit in caelum, nisi qui descendit de caelo, Filius hominis.</span> <span class="verse"><a name="14">14</a>Et sicut Moyses exaltavit serpentem in deserto, ita exaltari oportet Filium hominis,</span> <span class="verse"><a name="15">15</a>ut omnis, qui credit, in ipso habeat vitam aeternam ".</span> <span class="verse"><a name="16">16</a>Sic enim dilexit Deus mundum, ut Filium suum unigenitum daret, ut omnis, qui credit in eum, non pereat, sed habeat vitam aeternam.</span> <span class="verse"><a name="17">17</a>Non enim misit Deus Filium in mundum, ut iudicet mundum, sed ut salvetur mundus per ipsum.</span> <span class="verse"><a name="18">18</a>Qui credit in eum, non iudicatur; qui autem non credit, iam iudicatus est, quia non credidit in nomen Unigeniti Filii Dei.</span> <span class="verse"><a name="19">19</a>Hoc est autem iudicium: Lux venit in mundum, et dilexerunt homines magis tenebras quam lucem; erant enim eorum mala opera.</span> <span class="verse"><a name="20">20</a>Omnis enim, qui mala agit, odit lucem et non venit ad lucem, ut non arguantur opera eius;</span> <span class="verse"><a name="21">21</a>qui autem facit veritatem, venit ad lucem, ut manifestentur eius opera, quia in Deo sunt facta.</span> <span class="verse"><a name="22">22</a>Post haec venit Iesus et discipuli eius in Iudaeam terram, et illic demorabatur cum eis et baptizabat.</span> <span class="verse"><a name="23">23</a>Erat autem et Ioannes baptizans in Enon iuxta Salim, quia aquae multae erant illic, et adveniebant et baptizabantur;</span> <span class="verse"><a name="24">24</a>nondum enim missus fuerat in carcerem Ioannes.</span> <span class="verse"><a name="25">25</a>Facta est ergo quaestio ex discipulis Ioannis cum Iudaeo de purificatione.</span> <span class="verse"><a name="26">26</a>Et venerunt ad Ioannem et dixerunt ei: " Rabbi, qui erat tecum trans Iordanem, cui tu testimonium perhibuisti, ecce hic baptizat, et omnes veniunt ad eum! ".</span> <span class="verse"><a name="27">27</a>Respondit Ioannes et dixit: " Non potest homo accipere quidquam, nisi fuerit ei datum de caelo.</span> <span class="verse"><a name="28">28</a>Ipsi vos mihi testimonium perhibetis, quod dixerim: Non sum ego Christus, sed: Missus sum ante illum.</span> <span class="verse"><a name="29">29</a>Qui habet sponsam, sponsus est; amicus autem sponsi, qui stat et audit eum, gaudio gaudet propter vocem sponsi. Hoc ergo gaudium meum impletum est.</span> <span class="verse"><a name="30">30</a>Illum oportet crescere, me autem minui ".</span> <span class="verse"><a name="31">31</a>Qui de sursum venit, supra omnes est; qui est de terra, de terra est et de terra loquitur. Qui de caelo venit, supra omnes est;</span> <span class="verse"><a name="32">32</a>et quod vidit et audivit, hoc testatur, et testimonium eius nemo accipit.</span> <span class="verse"><a name="33">33</a>Qui accipit eius testimonium, signavit quia Deus verax est.</span> <span class="verse"><a name="34">34</a>Quem enim misit Deus, verba Dei loquitur; non enim ad mensuram dat Spiritum.</span> <span class="verse"><a name="35">35</a>Pater diligit Filium et omnia dedit in manu eius.</span> <span class="verse"><a name="36">36</a>Qui credit in Filium, habet vitam aeternam; qui autem incredulus est Filio, non videbit vitam, sed ira Dei manet super eum.</span> </p></div</div></div></body></html>