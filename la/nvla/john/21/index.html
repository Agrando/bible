<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 21</strong></div><p><span class="verse"><a name="1">1</a>Postea manifestavit se ite rum Iesus discipulis ad mare Tiberiadis; manifestavit autem sic.</span> <span class="verse"><a name="2">2</a>Erant simul Simon Petrus et Thomas, qui dicitur Didymus, et Nathanael, qui erat a Cana Galilaeae, et filii Zebedaei et alii ex discipulis eius duo.</span> <span class="verse"><a name="3">3</a>Dicit eis Simon Petrus: " Vado piscari ". Dicunt ei: " Venimus et nos tecum ". Exierunt et ascenderunt in navem; et illa nocte nihil prendiderunt.</span> <span class="verse"><a name="4">4</a>Mane autem iam facto, stetit Iesus in litore; non tamen sciebant discipuli quia Iesus est.</span> <span class="verse"><a name="5">5</a>Dicit ergo eis Iesus: " Pueri, numquid pulmentarium habetis? ". Responderunt ei: " Non ".</span> <span class="verse"><a name="6">6</a>Ille autem dixit eis: " Mittite in dexteram navigii rete et invenietis . Miserunt ergo et iam non valebant illud trahere a multitudine piscium.</span> <span class="verse"><a name="7">7</a>Dicit ergo discipulus ille, quem diligebat Iesus, Petro: " Dominus est! . Simon ergo Petrus, cum audisset quia Dominus est, tunicam succinxit se, erat enim nudus, et misit se in mare;</span> <span class="verse"><a name="8">8</a>alii autem discipuli navigio venerunt, non enim longe erant a terra, sed quasi cubitis ducentis, trahentes rete piscium.</span> <span class="verse"><a name="9">9</a>Ut ergo descenderunt in terram, vident prunas positas et piscem superpositum et panem.</span> <span class="verse"><a name="10">10</a>Dicit eis Iesus: " Afferte de piscibus, quos prendidistis nunc ".</span> <span class="verse"><a name="11">11</a>Ascendit ergo Simon Petrus et traxit rete in terram, plenum magnis piscibus centum quinquaginta tribus; et cum tanti essent, non est scissum rete.</span> <span class="verse"><a name="12">12</a>Dicit eis Iesus: " Venite, prandete ". Nemo autem audebat discipulorum interrogare eum: " Tu quis es? ", scientes quia Dominus est.</span> <span class="verse"><a name="13">13</a>Venit Iesus et accipit panem et dat eis et piscem similiter.</span> <span class="verse"><a name="14">14</a>Hoc iam tertio manifestatus est Iesus discipulis, cum resurrexisset a mortuis.</span> <span class="verse"><a name="15">15</a>Cum ergo prandissent, dicit Simoni Petro Iesus: " Simon Ioannis, diligis me plus his? ". Dicit ei: " Etiam, Domine, tu scis quia amo te ". Dicit ei: " Pasce agnos meos ".</span> <span class="verse"><a name="16">16</a>Dicit ei iterum secundo: " Simon Ioannis, diligis me? ". Ait illi: " Etiam, Domine, tu scis quia amo te ". Dicit ei: " Pasce oves meas ".</span> <span class="verse"><a name="17">17</a>Dicit ei tertio: " Simon Ioannis, amas me? ". Contristatus est Petrus quia dixit ei tertio: " Amas me? ", et dicit ei: " Domine, tu omnia scis, tu cognoscis quia amo te ". Dicit ei: " Pasce oves meas.</span> <span class="verse"><a name="18">18</a>Amen, amen dico tibi: Cum esses iunior, cingebas teipsum et ambulabas, ubi volebas; cum autem senueris, extendes manus tuas, et alius te cinget et ducet, quo non vis ".</span> <span class="verse"><a name="19">19</a>Hoc autem dixit significans qua morte clarificaturus esset Deum. Et hoc cum dixisset, dicit ei: " Sequere me ".</span> <span class="verse"><a name="20">20</a>Conversus Petrus videt illum discipulum, quem diligebat Iesus, sequentem, qui et recubuit in cena super pectus eius et dixit: " Domine, quis est qui tradit te? ".</span> <span class="verse"><a name="21">21</a>Hunc ergo cum vidisset Petrus, dicit Iesu: " Domine, hic autem quid? ".</span> <span class="verse"><a name="22">22</a>Dicit ei Iesus: " Si eum volo manere donec veniam, quid ad te? Tu me sequere ".</span> <span class="verse"><a name="23">23</a>Exivit ergo sermo iste in fratres, quia discipulus ille non moritur. Non autem dixit ei Iesus: " Non moritur ", sed: " Si eum volo manere donec veniam, quid ad te? ".</span> <span class="verse"><a name="24">24</a>Hic est discipulus, qui testimonium perhibet de his et scripsit haec; et scimus quia verum est testimonium eius.</span> <span class="verse"><a name="25">25</a>Sunt autem et alia multa, quae fecit Iesus; quae, si scribantur per singula, nec ipsum arbitror mundum capere eos, qui scribendi sunt, libros.</span> </p></div</div></div></body></html>