<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 11</strong></div><p><span class="verse"><a name="1">1</a>Erat autem quidam lan guens Lazarus a Bethania, de castello Mariae et Marthae sororis eius.</span> <span class="verse"><a name="2">2</a>Maria autem erat, quae unxit Dominum unguento et extersit pedes eius capillis suis, cuius frater Lazarus infirmabatur.</span> <span class="verse"><a name="3">3</a>Miserunt ergo sorores ad eum dicentes: " Domine, ecce, quem amas, infirmatur ".</span> <span class="verse"><a name="4">4</a>Audiens autem Iesus dixit: " Infirmitas haec non est ad mortem sed pro gloria Dei, ut glorificetur Filius Dei per eam ".</span> <span class="verse"><a name="5">5</a>Diligebat autem Iesus Martham et sororem eius et Lazarum.</span> <span class="verse"><a name="6">6</a>Ut ergo audivit quia infirmabatur, tunc quidem mansit in loco, in quo erat, duobus diebus;</span> <span class="verse"><a name="7">7</a>deinde post hoc dicit discipulis: " Eamus in Iudaeam iterum ".</span> <span class="verse"><a name="8">8</a>Dicunt ei discipuli: " Rabbi, nunc quaerebant te Iudaei lapidare, et iterum vadis illuc? ".</span> <span class="verse"><a name="9">9</a>Respondit Iesus: " Nonne duodecim horae sunt diei? Si quis ambulaverit in die, non offendit, quia lucem huius mundi videt;</span> <span class="verse"><a name="10">10</a>si quis autem ambulaverit in nocte, offendit, quia lux non est in eo ".</span> <span class="verse"><a name="11">11</a>Haec ait et post hoc dicit eis: " Lazarus amicus noster dormit, sed vado, ut a somno exsuscitem eum ".</span> <span class="verse"><a name="12">12</a>Dixerunt ergo ei discipuli: " Domine, si dormit, salvus erit ".</span> <span class="verse"><a name="13">13</a>Dixerat autem Iesus de morte eius, illi autem putaverunt quia de dormitione somni diceret.</span> <span class="verse"><a name="14">14</a>Tunc ergo dixit eis Iesus manifeste: " Lazarus mortuus est,</span> <span class="verse"><a name="15">15</a>et gaudeo propter vos, ut credatis, quoniam non eram ibi; sed eamus ad eum ".</span> <span class="verse"><a name="16">16</a>Dixit ergo Thomas, qui dicitur Didymus, ad condiscipulos: " Eamus et nos, ut moriamur cum eo! ".</span> <span class="verse"><a name="17">17</a>Venit itaque Iesus et invenit eum quattuor dies iam in monumento habentem.</span> <span class="verse"><a name="18">18</a>Erat autem Bethania iuxta Hierosolymam quasi stadiis quindecim.</span> <span class="verse"><a name="19">19</a>Multi autem ex Iudaeis venerant ad Martham et Mariam, ut consolarentur eas de fratre.</span> <span class="verse"><a name="20">20</a>Martha ergo ut audivit quia Iesus venit, occurrit illi; Maria autem domi sedebat.</span> <span class="verse"><a name="21">21</a>Dixit ergo Martha ad Iesum: " Domine, si fuisses hic, frater meus non esset mortuus!</span> <span class="verse"><a name="22">22</a>Sed et nunc scio quia, quaecumque poposceris a Deo, dabit tibi Deus ".</span> <span class="verse"><a name="23">23</a>Dicit illi Iesus: " Resurget frater tuus ".</span> <span class="verse"><a name="24">24</a>Dicit ei Martha: " Scio quia resurget in resurrectione in novissimo die .</span> <span class="verse"><a name="25">25</a>Dixit ei Iesus: " Ego sum resurrectio et vita. Qui credit in me, etsi mortuus fuerit, vivet;</span> <span class="verse"><a name="26">26</a>et omnis, qui vivit et credit in me, non morietur in aeternum. Credis hoc? ".</span> <span class="verse"><a name="27">27</a>Ait illi: " Utique, Domine; ego credidi quia tu es Christus Filius Dei, qui in mundum venisti ".</span> <span class="verse"><a name="28">28</a>Et cum haec dixisset, abiit et vocavit Mariam sororem suam silentio dicens: " Magister adest et vocat te ".</span> <span class="verse"><a name="29">29</a>Illa autem ut audivit, surrexit cito et venit ad eum;</span> <span class="verse"><a name="30">30</a>nondum enim venerat Iesus in castellum, sed erat adhuc in illo loco, ubi occurrerat ei Martha.</span> <span class="verse"><a name="31">31</a>Iudaei igitur, qui erant cum ea in domo et consolabantur eam, cum vidissent Mariam quia cito surrexit et exiit, secuti sunt eam putantes: " Vadit ad monumentum, ut ploret ibi ".</span> <span class="verse"><a name="32">32</a>Maria ergo, cum venisset ubi erat Iesus, videns eum cecidit ad pedes eius dicens ei: " Domine, si fuisses hic, non esset mortuus frater meus! .</span> <span class="verse"><a name="33">33</a>Iesus ergo, ut vidit eam plorantem et Iudaeos, qui venerant cum ea, plorantes, fremuit spiritu et turbavit seipsum</span> <span class="verse"><a name="34">34</a>et dixit: " Ubi posuistis eum? ". Dicunt ei: " Domine, veni et vide ".</span> <span class="verse"><a name="35">35</a>Lacrimatus est Iesus.</span> <span class="verse"><a name="36">36</a>Dicebant ergo Iudaei: " Ecce quomodo amabat eum! ".</span> <span class="verse"><a name="37">37</a>Quidam autem dixerunt ex ipsis: " Non poterat hic, qui aperuit oculos caeci, facere, ut et hic non moreretur? ".</span> <span class="verse"><a name="38">38</a>Iesus ergo rursum fremens in semetipso, venit ad monumentum; erat autem spelunca, et lapis superpositus erat ei.</span> <span class="verse"><a name="39">39</a>Ait Iesus: " Tollite lapidem! ". Dicit ei Martha, soror eius, qui mortuus fuerat: " Domine, iam foetet; quatriduanus enim est! ".</span> <span class="verse"><a name="40">40</a>Dicit ei Iesus: " Nonne dixi tibi quoniam, si credideris, videbis gloriam Dei? ".</span> <span class="verse"><a name="41">41</a>Tulerunt ergo lapidem. Iesus autem, elevatis sursum oculis, dixit: " Pater, gratias ago tibi quoniam audisti me.</span> <span class="verse"><a name="42">42</a>Ego autem sciebam quia semper me audis, sed propter populum, qui circumstat, dixi, ut credant quia tu me misisti ".</span> <span class="verse"><a name="43">43</a>Et haec cum dixisset, voce magna clamavit: " Lazare, veni foras! ".</span> <span class="verse"><a name="44">44</a>Prodiit, qui fuerat mortuus, ligatus pedes et manus institis; et facies illius sudario erat ligata. Dicit Iesus eis: " Solvite eum et sinite eum abire ".</span> <span class="verse"><a name="45">45</a>Multi ergo ex Iudaeis, qui venerant ad Mariam et viderant, quae fecit, crediderunt in eum;</span> <span class="verse"><a name="46">46</a>quidam autem ex ipsis abierunt ad pharisaeos et dixerunt eis, quae fecit Iesus.</span> <span class="verse"><a name="47">47</a>Collegerunt ergo pontifices et pharisaei concilium et dicebant: " Quid facimus, quia hic homo multa signa facit?</span> <span class="verse"><a name="48">48</a>Si dimittimus eum sic, omnes credent in eum, et venient Romani et tollent nostrum et locum et gentem! ".</span> <span class="verse"><a name="49">49</a>Unus autem ex ipsis, Caiphas, cum esset pontifex anni illius, dixit eis: " Vos nescitis quidquam</span> <span class="verse"><a name="50">50</a>nec cogitatis quia expedit vobis, ut unus moriatur homo pro populo, et non tota gens pereat! ".</span> <span class="verse"><a name="51">51</a>Hoc autem a semetipso non dixit; sed, cum esset pontifex anni illius, prophetavit quia Iesus moriturus erat pro gente</span> <span class="verse"><a name="52">52</a>et non tantum pro gente, sed et ut filios Dei, qui erant dispersi, congregaret in unum.</span> <span class="verse"><a name="53">53</a>Ab illo ergo die cogitaverunt, ut interficerent eum.</span> <span class="verse"><a name="54">54</a>Iesus ergo iam non in palam ambulabat apud Iudaeos, sed abiit inde in regionem iuxta desertum, in civitatem, quae dicitur Ephraim, et ibi morabatur cum discipulis.</span> <span class="verse"><a name="55">55</a>Proximum autem erat Pascha Iudaeorum, et ascenderunt multi Hierosolymam de regione ante Pascha, ut sanctificarent seipsos.</span> <span class="verse"><a name="56">56</a>Quaerebant ergo Iesum et colloquebantur ad invicem in templo stantes: " Quid videtur vobis? Numquid veniet ad diem festum? ".</span> <span class="verse"><a name="57">57</a>Dederant autem pontifices et pharisaei mandatum, ut, si quis cognoverit, ubi sit, indicet, ut apprehendant eum.</span> </p></div</div></div></body></html>