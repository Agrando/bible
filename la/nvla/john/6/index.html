<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 6</strong></div><p><span class="verse"><a name="1">1</a>Post haec abiit Iesus trans mare Galilaeae, quod est Tiberiadis.</span> <span class="verse"><a name="2">2</a>Et sequebatur eum multitudo magna, quia videbant signa, quae faciebat super his, qui infirmabantur.</span> <span class="verse"><a name="3">3</a>Subiit autem in montem Iesus et ibi sedebat cum discipulis suis.</span> <span class="verse"><a name="4">4</a>Erat autem proximum Pascha, dies festus Iudaeorum.</span> <span class="verse"><a name="5">5</a>Cum sublevasset ergo oculos Iesus et vidisset quia multitudo magna venit ad eum, dicit ad Philippum: " Unde ememus panes, ut manducent hi? ".</span> <span class="verse"><a name="6">6</a>Hoc autem dicebat tentans eum; ipse enim sciebat quid esset facturus.</span> <span class="verse"><a name="7">7</a>Respondit ei Philippus: " Ducentorum denariorum panes non sufficiunt eis, ut unusquisque modicum quid accipiat! ".</span> <span class="verse"><a name="8">8</a>Dicit ei unus ex discipulis eius, Andreas frater Simonis Petri:</span> <span class="verse"><a name="9">9</a>" Est puer hic, qui habet quinque panes hordeaceos et duos pisces; sed haec quid sunt propter tantos? ".</span> <span class="verse"><a name="10">10</a>Dixit Iesus: " Facite homines discumbere ". Erat autem fenum multum in loco. Discubuerunt ergo viri numero quasi quinque milia.</span> <span class="verse"><a name="11">11</a>Accepit ergo panes Iesus et, cum gratias egisset, distribuit discumbentibus; similiter et ex piscibus, quantum volebant.</span> <span class="verse"><a name="12">12</a>Ut autem impleti sunt, dicit discipulis suis: " Colligite, quae superaverunt, fragmenta, ne quid pereat ".</span> <span class="verse"><a name="13">13</a>Collegerunt ergo et impleverunt duodecim cophinos fragmentorum ex quinque panibus hordeaceis, quae superfuerunt his, qui manducaverunt.</span> <span class="verse"><a name="14">14</a>Illi ergo homines, cum vidissent quod fecerat signum, dicebant: " Hic est vere propheta, qui venit in mundum! ".</span> <span class="verse"><a name="15">15</a>Iesus ergo, cum cognovisset quia venturi essent, ut raperent eum et facerent eum regem, secessit iterum in montem ipse solus.</span> <span class="verse"><a name="16">16</a>Ut autem sero factum est, descenderunt discipuli eius ad mare</span> <span class="verse"><a name="17">17</a>et, cum ascendissent navem, veniebant trans mare in Capharnaum. Et tenebrae iam factae erant, et nondum venerat ad eos Iesus.</span> <span class="verse"><a name="18">18</a>Mare autem, vento magno flante, exsurgebat.</span> <span class="verse"><a name="19">19</a>Cum remigassent ergo quasi stadia viginti quinque aut triginta, vident Iesum ambulantem super mare et proximum navi fieri, et timuerunt.</span> <span class="verse"><a name="20">20</a>Ille autem dicit eis: " Ego sum, nolite timere! ".</span> <span class="verse"><a name="21">21</a>Volebant ergo accipere eum in navem, et statim fuit navis ad terram, in quam ibant.</span> <span class="verse"><a name="22">22</a>Altera die turba, quae stabat trans mare, vidit quia navicula alia non erat ibi, nisi una, et quia non introisset cum discipulis suis Iesus in navem, sed soli discipuli eius abiissent;</span> <span class="verse"><a name="23">23</a>aliae supervenerunt naves a Tiberiade iuxta locum, ubi manducaverant panem, gratias agente Domino.</span> <span class="verse"><a name="24">24</a>Cum ergo vidisset turba quia Iesus non esset ibi neque discipuli eius, ascenderunt ipsi naviculas et venerunt Capharnaum quaerentes Iesum.</span> <span class="verse"><a name="25">25</a>Et cum invenissent eum trans mare, dixerunt ei: " Rabbi, quando huc venisti? ".</span> <span class="verse"><a name="26">26</a>Respondit eis Iesus et dixit: " Amen, amen dico vobis: Quaeritis me, non quia vidistis signa, sed quia manducastis ex panibus et saturati estis.</span> <span class="verse"><a name="27">27</a>Operamini non cibum, qui perit, sed cibum, qui permanet in vitam aeternam, quem Filius hominis vobis dabit; hunc enim Pater signavit Deus! .</span> <span class="verse"><a name="28">28</a>Dixerunt ergo ad eum: " Quid faciemus, ut operemur opera Dei? ".</span> <span class="verse"><a name="29">29</a>Respondit Iesus et dixit eis: " Hoc est opus Dei, ut credatis in eum, quem misit ille ".</span> <span class="verse"><a name="30">30</a>Dixerunt ergo ei: " Quod ergo tu facis signum, ut videamus et credamus tibi? Quid operaris?</span> <span class="verse"><a name="31">31</a>Patres nostri manna manducaverunt in deserto, sicut scriptum est: Panem de caelo dedit eis manducare" ".</span> <span class="verse"><a name="32">32</a>Dixit ergo eis Iesus: " Amen, amen dico vobis: Non Moyses dedit vobis panem de caelo, sed Pater meus dat vobis panem de caelo verum;</span> <span class="verse"><a name="33">33</a>panis enim Dei est, qui descendit de caelo et dat vitam mundo ".</span> <span class="verse"><a name="34">34</a>Dixerunt ergo ad eum: " Domine, semper da nobis panem hunc ".</span> <span class="verse"><a name="35">35</a>Dixit eis Iesus: " Ego sum panis vitae. Qui venit ad me, non esuriet; et, qui credit in me, non sitiet umquam.</span> <span class="verse"><a name="36">36</a>Sed dixi vobis, quia et vidistis me et non creditis.</span> <span class="verse"><a name="37">37</a>Omne, quod dat mihi Pater, ad me veniet; et eum, qui venit ad me, non eiciam foras,</span> <span class="verse"><a name="38">38</a>quia descendi de caelo, non ut faciam voluntatem meam sed voluntatem eius, qui misit me.</span> <span class="verse"><a name="39">39</a>Haec est autem voluntas eius, qui misit me, ut omne, quod dedit mihi, non perdam ex eo, sed resuscitem illud in novissimo die.</span> <span class="verse"><a name="40">40</a>Haec est enim voluntas Patris mei, ut omnis, qui videt Filium et credit in eum, habeat vitam aeternam; et resuscitabo ego eum in novissimo die ".</span> <span class="verse"><a name="41">41</a>Murmurabant ergo Iudaei de illo, quia dixisset: " Ego sum panis, qui de caelo descendi ",</span> <span class="verse"><a name="42">42</a>et dicebant: " Nonne hic est Iesus filius Ioseph, cuius nos novimus patrem et matrem? Quomodo dicit nunc: "De caelo descendi"? ".</span> <span class="verse"><a name="43">43</a>Respondit Iesus et dixit eis: " Nolite murmurare in invicem.</span> <span class="verse"><a name="44">44</a>Nemo potest venire ad me, nisi Pater, qui misit me, traxerit eum; et ego resuscitabo eum in novissimo die.</span> <span class="verse"><a name="45">45</a>Est scriptum in Prophetis: "Et erunt omnes docibiles Dei ". Omnis, qui audivit a Patre et didicit, venit ad me.</span> <span class="verse"><a name="46">46</a>Non quia Patrem vidit quisquam, nisi is qui est a Deo, hic vidit Patrem.</span> <span class="verse"><a name="47">47</a>Amen, amen dico vobis: Qui credit, habet vitam aeternam.</span> <span class="verse"><a name="48">48</a>Ego sum panis vitae.</span> <span class="verse"><a name="49">49</a>Patres vestri manducaverunt in deserto manna et mortui sunt.</span> <span class="verse"><a name="50">50</a>Hic est panis de caelo descendens, ut, si quis ex ipso manducaverit, non moriatur.</span> <span class="verse"><a name="51">51</a>Ego sum panis vivus, qui de caelo descendi. Si quis manducaverit ex hoc pane, vivet in aeternum; panis autem, quem ego dabo, caro mea est pro mundi vita ".</span> <span class="verse"><a name="52">52</a>Litigabant ergo Iudaei ad invicem dicentes: " Quomodo potest hic nobis carnem suam dare ad manducandum? ".</span> <span class="verse"><a name="53">53</a>Dixit ergo eis Iesus: " Amen, amen dico vobis: Nisi manducaveritis carnem Filii hominis et biberitis eius sanguinem, non habetis vitam in vobismetipsis.</span> <span class="verse"><a name="54">54</a>Qui manducat meam carnem et bibit meum sanguinem, habet vitam aeternam; et ego resuscitabo eum in novissimo die.</span> <span class="verse"><a name="55">55</a>Caro enim mea verus est cibus, et sanguis meus verus est potus.</span> <span class="verse"><a name="56">56</a>Qui manducat meam carnem et bibit meum sanguinem, in me manet, et ego in illo.</span> <span class="verse"><a name="57">57</a>Sicut misit me vivens Pater, et ego vivo propter Patrem; et, qui manducat me, et ipse vivet propter me.</span> <span class="verse"><a name="58">58</a>Hic est panis, qui de caelo descendit, non sicut manducaverunt patres et mortui sunt; qui manducat hunc panem, vivet in aeternum ".</span> <span class="verse"><a name="59">59</a>Haec dixit in synagoga docens in Capharnaum.</span> <span class="verse"><a name="60">60</a>Multi ergo audientes ex discipulis eius dixerunt: " Durus est hic sermo! Quis potest eum audire? ".</span> <span class="verse"><a name="61">61</a>Sciens autem Iesus apud semetipsum quia murmurarent de hoc discipuli eius, dixit eis: " Hoc vos scandalizat?</span> <span class="verse"><a name="62">62</a>Si ergo videritis Filium hominis ascendentem, ubi erat prius?</span> <span class="verse"><a name="63">63</a>Spiritus est, qui vivificat, caro non prodest quidquam; verba, quae ego locutus sum vobis, Spiritus sunt et vita sunt.</span> <span class="verse"><a name="64">64</a>Sed sunt quidam ex vobis, qui non credunt ". Sciebat enim ab initio Iesus, qui essent non credentes, et quis traditurus esset eum.</span> <span class="verse"><a name="65">65</a>Et dicebat: " Propterea dixi vobis: Nemo potest venire ad me, nisi fuerit ei datum a Patre ".</span> <span class="verse"><a name="66">66</a>Ex hoc multi discipulorum eius abierunt retro et iam non cum illo ambulabant.</span> <span class="verse"><a name="67">67</a>Dixit ergo Iesus ad Duodecim: " Numquid et vos vultis abire? ".</span> <span class="verse"><a name="68">68</a>Respondit ei Simon Petrus: " Domine, ad quem ibimus? Verba vitae aeternae habes;</span> <span class="verse"><a name="69">69</a>et nos credidimus et cognovimus quia tu es Sanctus Dei ".</span> <span class="verse"><a name="70">70</a>Respondit eis Iesus: " Nonne ego vos Duodecim elegi? Et ex vobis unus Diabolus est ".</span> <span class="verse"><a name="71">71</a>Dicebat autem Iudam Simonis Iscariotis; hic enim erat traditurus eum, cum esset unus ex Duodecim.</span> </p></div</div></div></body></html>