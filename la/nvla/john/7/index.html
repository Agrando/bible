<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 7</strong></div><p><span class="verse"><a name="1">1</a>Et post haec ambulabat Iesus in Galilaeam; non enim volebat in Iudaeam ambulare, quia quaerebant eum Iudaei interficere.</span> <span class="verse"><a name="2">2</a>Erat autem in proximo dies festus Iudaeorum, Scenopegia.</span> <span class="verse"><a name="3">3</a>Dixerunt ergo ad eum fratres eius: " Transi hinc et vade in Iudaeam, ut et discipuli tui videant opera tua, quae facis.</span> <span class="verse"><a name="4">4</a>Nemo quippe in occulto quid facit et quaerit ipse in palam esse. Si haec facis, manifesta teipsum mundo ".</span> <span class="verse"><a name="5">5</a>Neque enim fratres eius credebant in eum.</span> <span class="verse"><a name="6">6</a>Dicit ergo eis Iesus: " Tempus meum nondum adest, tempus autem vestrum semer est paratum.</span> <span class="verse"><a name="7">7</a>Non potest mundus odisse vos; me autem odit, quia ego testimonium perhibeo de illo, quia opera eius mala sunt.</span> <span class="verse"><a name="8">8</a>Vos ascendite ad diem festum; ego non ascendo ad diem festum istum, quia meum tempus nondum impletum est ".</span> <span class="verse"><a name="9">9</a>Haec autem cum dixisset, ipse mansit in Galilaea.</span> <span class="verse"><a name="10">10</a>Ut autem ascenderunt fratres eius ad diem festum, tunc et ipse ascendit, non manifeste sed quasi in occulto.</span> <span class="verse"><a name="11">11</a>Iudaei ergo quaerebant eum in die festo et dicebant: " Ubi est ille? ".</span> <span class="verse"><a name="12">12</a>Et murmur multus de eo erat in turba. Alii quidem dicebant: " Bonus est! "; alii autem dicebant: " Non, sed seducit turbam! ".</span> <span class="verse"><a name="13">13</a>Nemo tamen palam loquebatur de illo propter metum Iudaeorum.</span> <span class="verse"><a name="14">14</a>Iam autem die festo mediante, ascendit Iesus in templum et docebat.</span> <span class="verse"><a name="15">15</a>Mirabantur ergo Iudaei dicentes: " Quomodo hic litteras scit, cum non didicerit? ".</span> <span class="verse"><a name="16">16</a>Respondit ergo eis Iesus et dixit: " Mea doctrina non est mea sed eius, qui misit me.</span> <span class="verse"><a name="17">17</a>Si quis voluerit voluntatem eius facere, cognoscet de doctrina utrum ex Deo sit, an ego a meipso loquar.</span> <span class="verse"><a name="18">18</a>Qui a semetipso loquitur, gloriam propriam quaerit; qui autem quaerit gloriam eius, qui misit illum, hic verax est, et iniustitia in illo non est.</span> <span class="verse"><a name="19">19</a>Nonne Moyses dedit vobis legem? Et nemo ex vobis facit legem. Quid me quaeritis interficere? ".</span> <span class="verse"><a name="20">20</a>Respondit turba: " Daemonium habes! Quis te quaerit interficere? ".</span> <span class="verse"><a name="21">21</a>Respondit Iesus et dixit eis: " Unum opus feci, et omnes miramini.</span> <span class="verse"><a name="22">22</a>Propterea Moyses dedit vobis circumcisionem - non quia ex Moyse est sed ex patribus - et in sabbato circumciditis hominem.</span> <span class="verse"><a name="23">23</a>Si circumcisionem accipit homo in sabbato, ut non solvatur lex Moysis, mihi indignamini, quia totum hominem sanum feci in sabbato?</span> <span class="verse"><a name="24">24</a>Nolite iudicare secundum faciem, sed iustum iudicium iudicate ".</span> <span class="verse"><a name="25">25</a>Dicebant ergo quidam ex Hierosolymitis: " Nonne hic est, quem quaerunt interficere?</span> <span class="verse"><a name="26">26</a>Et ecce palam loquitur, et nihil ei dicunt. Numquid vere cognoverunt principes quia hic est Christus?</span> <span class="verse"><a name="27">27</a>Sed hunc scimus unde sit, Christus autem cum venerit, nemo scit unde sit ".</span> <span class="verse"><a name="28">28</a>Clamavit ergo docens in templo Iesus et dicens: " Et me scitis et unde sim scitis. Et a meipso non veni, sed est verus, qui misit me, quem vos non scitis.</span> <span class="verse"><a name="29">29</a>Ego scio eum, quia ab ipso sum, et ipse me misit ".</span> <span class="verse"><a name="30">30</a>Quaerebant ergo eum apprehendere, et nemo misit in illum manus, quia nondum venerat hora eius.</span> <span class="verse"><a name="31">31</a>De turba autem multi crediderunt in eum et dicebant: " Christus cum venerit, numquid plura signa faciet quam quae hic fecit? ".</span> <span class="verse"><a name="32">32</a>Audierunt pharisaei turbam murmurantem de illo haec et miserunt pontifices et pharisaei ministros, ut apprehenderent eum.</span> <span class="verse"><a name="33">33</a>Dixit ergo Iesus: " Adhuc modicum tempus vobiscum sum et vado ad eum, qui misit me.</span> <span class="verse"><a name="34">34</a>Quaeretis me et non invenietis; et ubi sum ego, vos non potestis venire .</span> <span class="verse"><a name="35">35</a>Dixerunt ergo Iudaei ad seipsos: " Quo hic iturus est, quia nos non inveniemus eum? Numquid in dispersionem Graecorum iturus est et docturus Graecos?</span> <span class="verse"><a name="36">36</a>Quis est hic sermo, quem dixit: "Quaeretis me et non invenietis" et: Ubi sum ego, vos non potestis venire"? ".</span> <span class="verse"><a name="37">37</a>In novissimo autem die magno festivitatis stabat Iesus et clamavit dicens: " Si quis sitit, veniat ad me et bibat,</span> <span class="verse"><a name="38">38</a>qui credit in me. Sicut dixit Scriptura, flumina de ventre eius fluent aquae vivae ".</span> <span class="verse"><a name="39">39</a>Hoc autem dixit de Spiritu, quem accepturi erant qui crediderant in eum. Nondum enim erat Spiritus, quia Iesus nondum fuerat glorificatus.</span> <span class="verse"><a name="40">40</a>Ex illa ergo turba, cum audissent hos sermones, dicebant: " Hic est vere propheta! ";</span> <span class="verse"><a name="41">41</a>alii dicebant: " Hic est Christus! "; quidam autem dicebant: " Numquid a Galilaea Christus venit?</span> <span class="verse"><a name="42">42</a>Nonne Scriptura dixit: "Ex semine David et de Bethlehem castello, ubi erat David, venit Christus"? ".</span> <span class="verse"><a name="43">43</a>Dissensio itaque facta est in turba propter eum.</span> <span class="verse"><a name="44">44</a>Quidam autem ex ipsis volebant apprehendere eum, sed nemo misit super illum manus.</span> <span class="verse"><a name="45">45</a>Venerunt ergo ministri ad pontifices et pharisaeos; et dixerunt eis illi: " Quare non adduxistis eum? ".</span> <span class="verse"><a name="46">46</a>Responderunt ministri: " Numquam sic locutus est homo ".</span> <span class="verse"><a name="47">47</a>Responderunt ergo eis pharisaei: " Numquid et vos seducti estis?</span> <span class="verse"><a name="48">48</a>Numquid aliquis ex principibus credidit in eum aut ex pharisaeis?</span> <span class="verse"><a name="49">49</a>Sed turba haec, quae non novit legem, maledicti sunt! ".</span> <span class="verse"><a name="50">50</a>Dicit Nicodemus ad eos, ille qui venit ad eum antea, qui unus erat ex ipsis:</span> <span class="verse"><a name="51">51</a>" Numquid lex nostra iudicat hominem, nisi audierit ab ipso prius et cognoverit quid faciat? ".</span> <span class="verse"><a name="52">52</a>Responderunt et dixerunt ei: " Numquid et tu ex Galilaea es? Scrutare et vide quia propheta a Galilaea non surgit! ".</span> <span class="verse"><a name="53">53</a>Et reversi sunt unusquisque in domum suam.</span> </p></div</div></div></body></html>