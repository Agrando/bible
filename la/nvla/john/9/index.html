<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 9</strong></div><p><span class="verse"><a name="1">1</a>Et praeteriens vidit hominem caecum a nativitate.</span> <span class="verse"><a name="2">2</a>Et interro gaverunt eum discipuli sui dicentes: " Rabbi, quis peccavit, hic aut parentes eius, ut caecus nasceretur? ".</span> <span class="verse"><a name="3">3</a>Respondit Iesus: " Neque hic peccavit neque parentes eius, sed ut manifestentur opera Dei in illo.</span> <span class="verse"><a name="4">4</a>Nos oportet operari opera eius, qui misit me, donec dies est; venit nox, quando nemo potest operari.</span> <span class="verse"><a name="5">5</a>Quamdiu in mundo sum, lux sum mundi ".</span> <span class="verse"><a name="6">6</a>Haec cum dixisset, exspuit in terram et fecit lutum ex sputo et linivit lutum super oculos eius</span> <span class="verse"><a name="7">7</a>et dixit ei: " Vade, lava in natatoria Siloae! " - quod interpretatur Missus C. Abiit ergo et lavit et venit videns.</span> <span class="verse"><a name="8">8</a>Itaque vicini et, qui videbant eum prius quia mendicus erat, dicebant: " Nonne hic est, qui sedebat et mendicabat? ";</span> <span class="verse"><a name="9">9</a>alii dicebant: " Hic est! "; alii dicebant: " Nequaquam, sed similis est eius! ". Ille dicebat: " Ego sum! ".</span> <span class="verse"><a name="10">10</a>Dicebant ergo ei: " Quomodo igitur aperti sunt oculi tibi? ".</span> <span class="verse"><a name="11">11</a>Respondit ille: " Homo, qui dicitur Iesus, lutum fecit et unxit oculos meos et dixit mihi: "Vade ad Siloam et lava! ". Abii ergo et lavi et vidi .</span> <span class="verse"><a name="12">12</a>Et dixerunt ei: " Ubi est ille? ". Ait: " Nescio ".</span> <span class="verse"><a name="13">13</a>Adducunt eum ad pharisaeos, qui caecus fuerat.</span> <span class="verse"><a name="14">14</a>Erat autem sabbatum, in qua die lutum fecit Iesus et aperuit oculos eius.</span> <span class="verse"><a name="15">15</a>Iterum ergo interrogabant et eum pharisaei quomodo vidisset. Ille autem dixit eis: " Lutum posuit super oculos meos, et lavi et video ".</span> <span class="verse"><a name="16">16</a>Dicebant ergo ex pharisaeis quidam: " Non est hic homo a Deo, quia sabbatum non custodit! "; alii autem dicebant: " Quomodo potest homo peccator haec signa facere? ". Et schisma erat in eis.</span> <span class="verse"><a name="17">17</a>Dicunt ergo caeco iterum: " Tu quid dicis de eo quia aperuit oculos tuos? ". Ille autem dixit: " Propheta est! ".</span> <span class="verse"><a name="18">18</a>Non crediderunt ergo Iudaei de illo quia caecus fuisset et vidisset, donec vocaverunt parentes eius, qui viderat.</span> <span class="verse"><a name="19">19</a>Et interrogaverunt eos dicentes: " Hic est filius vester, quem vos dicitis quia caecus natus est? Quomodo ergo nunc videt? ".</span> <span class="verse"><a name="20">20</a>Responderunt ergo parentes eius et dixerunt: " Scimus quia hic est filius noster et quia caecus natus est.</span> <span class="verse"><a name="21">21</a>Quomodo autem nunc videat nescimus, aut quis eius aperuit oculos nos nescimus; ipsum interrogate. Aetatem habet; ipse de se loquetur! ".</span> <span class="verse"><a name="22">22</a>Haec dixerunt parentes eius, quia timebant Iudaeos; iam enim conspiraverant Iudaei, ut, si quis eum confiteretur Christum, extra synagogam fieret.</span> <span class="verse"><a name="23">23</a>Propterea parentes eius dixerunt: " Aetatem habet; ipsum interrogate! .</span> <span class="verse"><a name="24">24</a>Vocaverunt ergo rursum hominem, qui fuerat caecus, et dixerunt ei: " Da gloriam Deo! Nos scimus quia hic homo peccator est ".</span> <span class="verse"><a name="25">25</a>Respondit ergo ille: " Si peccator est nescio; unum scio quia, caecus cum essem, modo video ".</span> <span class="verse"><a name="26">26</a>Dixerunt ergo illi: " Quid fecit tibi? Quomodo aperuit oculos tuos? ".</span> <span class="verse"><a name="27">27</a>Respondit eis: " Dixi vobis iam, et non audistis; quid iterum vultis audire? Numquid et vos vultis discipuli eius fieri? ".</span> <span class="verse"><a name="28">28</a>Et maledixerunt ei et dixerunt: " Tu discipulus illius es, nos autem Moysis discipuli sumus.</span> <span class="verse"><a name="29">29</a>Nos scimus quia Moysi locutus est Deus; hunc autem nescimus unde sit ".</span> <span class="verse"><a name="30">30</a>Respondit homo et dixit eis: " In hoc enim mirabile est, quia vos nescitis unde sit, et aperuit meos oculos!</span> <span class="verse"><a name="31">31</a>Scimus quia peccatores Deus non audit; sed, si quis Dei cultor est et voluntatem eius facit, hunc exaudit.</span> <span class="verse"><a name="32">32</a>A saeculo non est auditum quia aperuit quis oculos caeci nati;</span> <span class="verse"><a name="33">33</a>nisi esset hic a Deo, non poterat facere quidquam ".</span> <span class="verse"><a name="34">34</a>Responderunt et dixerunt ei: " In peccatis tu natus es totus et tu doces nos? ". Et eiecerunt eum foras.</span> <span class="verse"><a name="35">35</a>Audivit Iesus quia eiecerunt eum foras et, cum invenisset eum, dixit ei: " Tu credis in Filium hominis? ".</span> <span class="verse"><a name="36">36</a>Respondit ille et dixit: " Et quis est, Domine, ut credam in eum? ".</span> <span class="verse"><a name="37">37</a>Dixit ei Iesus: " Et vidisti eum; et, qui loquitur tecum, ipse est ".</span> <span class="verse"><a name="38">38</a>At ille ait: " Credo, Domine! "; et adoravit eum.</span> <span class="verse"><a name="39">39</a>Et dixit Iesus: " In iudicium ego in hunc mundum veni, ut, qui non vident, videant, et, qui vident, caeci fiant ".</span> <span class="verse"><a name="40">40</a>Audierunt haec ex pharisaeis, qui cum ipso erant, et dixerunt ei: " Numquid et nos caeci sumus? ".</span> <span class="verse"><a name="41">41</a>Dixit eis Iesus: " Si caeci essetis, non haberetis peccatum. Nunc vero dicitis: "Videmus!"; peccatum vestrum manet ".</span> </p></div</div></div></body></html>