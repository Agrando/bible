<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 14</strong></div><p><span class="verse"><a name="1">1</a>Non turbetur cor vestrum. Creditis in Deum et in me credite.</span> <span class="verse"><a name="2">2</a>In domo Patris mei mansiones multae sunt; si quo minus, dixissem vobis, quia vado parare vobis locum?</span> <span class="verse"><a name="3">3</a>Et si abiero et praeparavero vobis locum, iterum venio et accipiam vos ad meipsum, ut, ubi sum ego, et vos sitis.</span> <span class="verse"><a name="4">4</a>Et quo ego vado, scitis viam ".</span> <span class="verse"><a name="5">5</a>Dicit ei Thomas: " Domine, nescimus quo vadis; quomodo possumus viam scire? ".</span> <span class="verse"><a name="6">6</a>Dicit ei Iesus: " Ego sum via et veritas et vita; nemo venit ad Patrem nisi per me.</span> <span class="verse"><a name="7">7</a>Si cognovistis me, et Patrem meum utique cognoscetis; et amodo cognoscitis eum et vidistis eum ".</span> <span class="verse"><a name="8">8</a>Dicit ei Philippus: " Domine, ostende nobis Patrem, et sufficit nobis ".</span> <span class="verse"><a name="9">9</a>Dicit ei Iesus: " Tanto tempore vobiscum sum, et non cognovisti me, Philippe? Qui vidit me, vidit Patrem. Quomodo tu dicis: "Ostende nobis Patrem"?</span> <span class="verse"><a name="10">10</a>Non credis quia ego in Patre, et Pater in me est? Verba, quae ego loquor vobis, a meipso non loquor; Pater autem in me manens facit opera sua.</span> <span class="verse"><a name="11">11</a>Credite mihi quia ego in Patre, et Pater in me est; alioquin propter opera ipsa credite.</span> <span class="verse"><a name="12">12</a>Amen, amen dico vobis: Qui credit in me, opera, quae ego facio, et ipse faciet et maiora horum faciet, quia ego ad Patrem vado.</span> <span class="verse"><a name="13">13</a>Et quodcumque petieritis in nomine meo, hoc faciam, ut glorificetur Pater in Filio;</span> <span class="verse"><a name="14">14</a>si quid petieritis me in nomine meo, ego faciam.</span> <span class="verse"><a name="15">15</a>Si diligitis me, mandata mea servabitis;</span> <span class="verse"><a name="16">16</a>et ego rogabo Patrem, et alium Paraclitum dabit vobis, ut maneat vobiscum in aeternum,</span> <span class="verse"><a name="17">17</a>Spiritum veritatis, quem mundus non potest accipere, quia non videt eum nec cognoscit. Vos cognoscitis eum, quia apud vos manet; et in vobis erit.</span> <span class="verse"><a name="18">18</a>Non relinquam vos orphanos; venio ad vos.</span> <span class="verse"><a name="19">19</a>Adhuc modicum, et mundus me iam non videt; vos autem videtis me, quia ego vivo et vos vivetis.</span> <span class="verse"><a name="20">20</a>In illo die vos cognoscetis quia ego sum in Patre meo, et vos in me, et ego in vobis.</span> <span class="verse"><a name="21">21</a>Qui habet mandata mea et servat ea, ille est, qui diligit me; qui autem diligit me, diligetur a Patre meo, et ego diligam eum et manifestabo ei meipsum ".</span> <span class="verse"><a name="22">22</a>Dicit ei Iudas, non ille Iscariotes: " Domine, et quid factum est, quia nobis manifestaturus es teipsum et non mundo? ".</span> <span class="verse"><a name="23">23</a>Respondit Iesus et dixit ei: " Si quis diligit me, sermonem meum servabit, et Pater meus diliget eum, et ad eum veniemus et mansionem apud eum faciemus;</span> <span class="verse"><a name="24">24</a>qui non diligit me, sermones meos non servat. Et sermo, quem auditis, non est meus, sed eius qui misit me, Patris.</span> <span class="verse"><a name="25">25</a>Haec locutus sum vobis apud vos manens.</span> <span class="verse"><a name="26">26</a>Paraclitus autem, Spiritus Sanctus, quem mittet Pater in nomine meo, ille vos docebit omnia et suggeret vobis omnia, quae dixi vobis.</span> <span class="verse"><a name="27">27</a>Pacem relinquo vobis, pacem meam do vobis; non quomodo mundus dat, ego do vobis. Non turbetur cor vestrum neque formidet.</span> <span class="verse"><a name="28">28</a>Audistis quia ego dixi vobis: Vado et venio ad vos. Si diligeretis me, gauderetis quia vado ad Patrem, quia Pater maior me est.</span> <span class="verse"><a name="29">29</a>Et nunc dixi vobis, priusquam fiat, ut, cum factum fuerit, credatis.</span> <span class="verse"><a name="30">30</a>Iam non multa loquar vobiscum, venit enim princeps mundi et in me non habet quidquam;</span> <span class="verse"><a name="31">31</a>sed, ut cognoscat mundus quia diligo Patrem, et sicut mandatum dedit mihi Pater, sic facio. Surgite, eamus hinc.</span> </p></div</div></div></body></html>