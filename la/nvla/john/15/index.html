<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 15</strong></div><p><span class="verse"><a name="1">1</a>Ego sum vitis vera, et Pater meus agricola est.</span> <span class="verse"><a name="2">2</a>Omnem palmitem in me non ferentem fructum tollit eum; et omnem, qui fert fructum, purgat eum, ut fructum plus afferat.</span> <span class="verse"><a name="3">3</a>Iam vos mundi estis propter sermonem, quem locutus sum vobis.</span> <span class="verse"><a name="4">4</a>Manete in me, et ego in vobis. Sicut palmes non potest ferre fructum a semetipso, nisi manserit in vite, sic nec vos, nisi in me manseritis.</span> <span class="verse"><a name="5">5</a>Ego sum vitis, vos palmites. Qui manet in me, et ego in eo, hic fert fructum multum, quia sine me nihil potestis facere.</span> <span class="verse"><a name="6">6</a>Si quis in me non manserit, missus est foras sicut palmes et aruit; et colligunt eos et in ignem mittunt, et ardent.</span> <span class="verse"><a name="7">7</a>Si manseritis in me, et verba mea in vobis manserint, quodcumque volueritis, petite, et fiet vobis.</span> <span class="verse"><a name="8">8</a>In hoc clarificatus est Pater meus, ut fructum multum afferatis et efficiamini mei discipuli.</span> <span class="verse"><a name="9">9</a>Sicut dilexit me Pater, et ego dilexi vos; manete in dilectione mea.</span> <span class="verse"><a name="10">10</a>Si praecepta mea servaveritis, manebitis in dilectione mea, sicut ego Patris mei praecepta servavi et maneo in eius dilectione.</span> <span class="verse"><a name="11">11</a>Haec locutus sum vobis, ut gaudium meum in vobis sit, et gaudium vestrum impleatur.</span> <span class="verse"><a name="12">12</a>Hoc est praeceptum meum, ut diligatis invicem, sicut dilexi vos;</span> <span class="verse"><a name="13">13</a>maiorem hac dilectionem nemo habet, ut animam suam quis ponat pro amicis suis.</span> <span class="verse"><a name="14">14</a>Vos amici mei estis, si feceritis, quae ego praecipio vobis.</span> <span class="verse"><a name="15">15</a>Iam non dico vos servos, quia servus nescit quid facit dominus eius; vos autem dixi amicos, quia omnia, quae audivi a Patre meo, nota feci vobis.</span> <span class="verse"><a name="16">16</a>Non vos me elegistis, sed ego elegi vos et posui vos, ut vos eatis et fructum afferatis, et fructus vester maneat, ut quodcumque petieritis Patrem in nomine meo, det vobis.</span> <span class="verse"><a name="17">17</a>Haec mando vobis, ut diligatis invicem.</span> <span class="verse"><a name="18">18</a>Si mundus vos odit, scitote quia me priorem vobis odio habuit.</span> <span class="verse"><a name="19">19</a>Si de mundo essetis, mundus, quod suum est, diligeret; quia vero de mundo non estis, sed ego elegi vos de mundo, propterea odit vos mundus.</span> <span class="verse"><a name="20">20</a>Mementote sermonis, quem ego dixi vobis: Non est servus maior domino suo. Si me persecuti sunt, et vos persequentur; si sermonem meum servaverunt, et vestrum servabunt.</span> <span class="verse"><a name="21">21</a>Sed haec omnia facient vobis propter nomen meum, quia nesciunt eum, qui misit me.</span> <span class="verse"><a name="22">22</a>Si non venissem et locutus fuissem eis, peccatum non haberent; nunc autem excusationem non habent de peccato suo.</span> <span class="verse"><a name="23">23</a>Qui me odit et Patrem meum odit.</span> <span class="verse"><a name="24">24</a>Si opera non fecissem in eis, quae nemo alius fecit, peccatum non haberent; nunc autem et viderunt et oderunt et me et Patrem meum.</span> <span class="verse"><a name="25">25</a>Sed ut impleatur sermo, qui in lege eorum scriptus est: "Odio me habuerunt gratis".</span> <span class="verse"><a name="26">26</a>Cum autem venerit Paraclitus, quem ego mittam vobis a Patre, Spiritum veritatis, qui a Patre procedit, ille testimonium perhibebit de me;</span> <span class="verse"><a name="27">27</a>sed et vos testimonium perhibetis, quia ab initio mecum estis.</span> </p></div</div></div></body></html>