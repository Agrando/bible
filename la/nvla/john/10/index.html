<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 10</strong></div><p><span class="verse"><a name="1">1</a>" Amen, amen dico vobis: Qui non intrat per ostium in ovile ovium, sed ascendit aliunde, ille fur est et latro;</span> <span class="verse"><a name="2">2</a>qui autem intrat per ostium, pastor est ovium.</span> <span class="verse"><a name="3">3</a>Huic ostiarius aperit, et oves vocem eius audiunt, et proprias oves vocat nominatim et educit eas.</span> <span class="verse"><a name="4">4</a>Cum proprias omnes emiserit, ante eas vadit, et oves illum sequuntur, quia sciunt vocem eius;</span> <span class="verse"><a name="5">5</a>alienum autem non sequentur, sed fugient ab eo, quia non noverunt vocem alienorum ".</span> <span class="verse"><a name="6">6</a>Hoc proverbium dixit eis Iesus; illi autem non cognoverunt quid esset, quod loquebatur eis.</span> <span class="verse"><a name="7">7</a>Dixit ergo iterum Iesus: " Amen, amen dico vobis: Ego sum ostium ovium.</span> <span class="verse"><a name="8">8</a>Omnes, quotquot venerunt ante me, fures sunt et latrones, sed non audierunt eos oves.</span> <span class="verse"><a name="9">9</a>Ego sum ostium; per me, si quis introierit, salvabitur et ingredietur et egredietur et pascua inveniet.</span> <span class="verse"><a name="10">10</a>Fur non venit, nisi ut furetur et mactet et perdat; ego veni, ut vitam habeant et abundantius habeant.</span> <span class="verse"><a name="11">11</a>Ego sum pastor bonus; bonus pastor animam suam ponit pro ovibus;</span> <span class="verse"><a name="12">12</a>mercennarius et, qui non est pastor, cuius non sunt oves propriae, videt lupum venientem et dimittit oves et fugit - et lupus rapit eas et dispergit -</span> <span class="verse"><a name="13">13</a>quia mercennarius est et non pertinet ad eum de ovibus.</span> <span class="verse"><a name="14">14</a>Ego sum pastor bonus et cognosco meas, et cognoscunt me meae,</span> <span class="verse"><a name="15">15</a>sicut cognoscit me Pater, et ego cognosco Patrem; et animam meam pono pro ovibus.</span> <span class="verse"><a name="16">16</a>Et alias oves habeo, quae non sunt ex hoc ovili, et illas oportet me adducere, et vocem meam audient et fient unus grex, unus pastor.</span> <span class="verse"><a name="17">17</a>Propterea me Pater diligit, quia ego pono animam meam, ut iterum sumam eam.</span> <span class="verse"><a name="18">18</a>Nemo tollit eam a me, sed ego pono eam a meipso. Potestatem habeo ponendi eam et potestatem habeo iterum sumendi eam. Hoc mandatum accepi a Patre meo ".</span> <span class="verse"><a name="19">19</a>Dissensio iterum facta est inter Iudaeos propter sermones hos.</span> <span class="verse"><a name="20">20</a>Dicebant autem multi ex ipsis: " Daemonium habet et insanit! Quid eum auditis? ".</span> <span class="verse"><a name="21">21</a>Alii dicebant: " Haec verba non sunt daemonium habentis! Numquid daemonium potest caecorum oculos aperire? ".</span> <span class="verse"><a name="22">22</a>Facta sunt tunc Encaenia in Hierosolymis. Hiems erat;</span> <span class="verse"><a name="23">23</a>et ambulabat Iesus in templo in porticu Salomonis.</span> <span class="verse"><a name="24">24</a>Circumdederunt ergo eum Iudaei et dicebant ei: " Quousque animam nostram tollis? Si tu es Christus, dic nobis palam! ".</span> <span class="verse"><a name="25">25</a>Respondit eis Iesus: " Dixi vobis, et non creditis; opera, quae ego facio in nomine Patris mei, haec testimonium perhibent de me.</span> <span class="verse"><a name="26">26</a>Sed vos non creditis, quia non estis ex ovibus meis.</span> <span class="verse"><a name="27">27</a>Oves meae vocem meam audiunt, et ego cognosco eas, et sequuntur me;</span> <span class="verse"><a name="28">28</a>et ego vitam aeternam do eis, et non peribunt in aeternum, et non rapiet eas quisquam de manu mea.</span> <span class="verse"><a name="29">29</a>Pater meus quod dedit mihi, maius omnibus est, et nemo potest rapere de manu Patris.</span> <span class="verse"><a name="30">30</a>Ego et Pater unum sumus ".</span> <span class="verse"><a name="31">31</a>Sustulerunt iterum lapides Iudaei, ut lapidarent eum.</span> <span class="verse"><a name="32">32</a>Respondit eis Iesus: " Multa opera bona ostendi vobis ex Patre; propter quod eorum opus me lapidatis? ".</span> <span class="verse"><a name="33">33</a>Responderunt ei Iudaei: " De bono opere non lapidamus te sed de blasphemia, et quia tu, homo cum sis, facis teipsum Deum ".</span> <span class="verse"><a name="34">34</a>Respondit eis Iesus: " Nonne scriptum est in lege vestra: "Ego dixi: Dii estis?".</span> <span class="verse"><a name="35">35</a>Si illos dixit deos, ad quos sermo Dei factus est, et non potest solvi Scriptura,</span> <span class="verse"><a name="36">36</a>quem Pater sanctificavit et misit in mundum, vos dicitis: Blasphemas!", quia dixi: Filius Dei sum?</span> <span class="verse"><a name="37">37</a>Si non facio opera Patris mei, nolite credere mihi;</span> <span class="verse"><a name="38">38</a>si autem facio, et si mihi non vultis credere, operibus credite, ut cognoscatis et sciatis quia in me est Pater, et ego in Patre ".</span> <span class="verse"><a name="39">39</a>Quaerebant ergo iterum eum prehendere; et exivit de manibus eorum.</span> <span class="verse"><a name="40">40</a>Et abiit iterum trans Iordanem in eum locum, ubi erat Ioannes baptizans primum, et mansit illic.</span> <span class="verse"><a name="41">41</a>Et multi venerunt ad eum et dicebant: " Ioannes quidem signum fecit nullum; omnia autem, quaecumque dixit Ioannes de hoc, vera erant ".</span> <span class="verse"><a name="42">42</a>Et multi crediderunt in eum illic.</span> </p></div</div></div></body></html>