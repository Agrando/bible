<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 17</strong></div><p><span class="verse"><a name="1">1</a>Haec locutus est Iesus; et, sublevatis oculis suis in cae lum, dixit: " Pater, venit hora: clarifica Filium tuum, ut Filius clarificet te,</span> <span class="verse"><a name="2">2</a>sicut dedisti ei potestatem omnis carnis, ut omne, quod dedisti ei, det eis vitam aeternam.</span> <span class="verse"><a name="3">3</a>Haec est autem vita aeterna, ut cognoscant te solum verum Deum et, quem misisti, Iesum Christum.</span> <span class="verse"><a name="4">4</a>Ego te clarificavi super terram; opus consummavi, quod dedisti mihi, ut faciam;</span> <span class="verse"><a name="5">5</a>et nunc clarifica me tu, Pater, apud temetipsum claritate, quam habebam, priusquam mundus esset, apud te.</span> <span class="verse"><a name="6">6</a>Manifestavi nomen tuum hominibus, quos dedisti mihi de mundo. Tui erant, et mihi eos dedisti, et sermonem tuum servaverunt.</span> <span class="verse"><a name="7">7</a>Nunc cognoverunt quia omnia, quae dedisti mihi, abs te sunt,</span> <span class="verse"><a name="8">8</a>quia verba, quae dedisti mihi, dedi eis; et ipsi acceperunt et cognoverunt vere quia a te exivi et crediderunt quia tu me misisti.</span> <span class="verse"><a name="9">9</a>Ego pro eis rogo; non pro mundo rogo, sed pro his, quos dedisti mihi, quia tui sunt;</span> <span class="verse"><a name="10">10</a>et mea omnia tua sunt, et tua mea; et clarificatus sum in eis.</span> <span class="verse"><a name="11">11</a>Et iam non sum in mundo, et hi in mundo sunt, et ego ad te venio.Pater sancte, serva eos in nomine tuo, quod dedisti mihi, ut sint unum sicut nos.</span> <span class="verse"><a name="12">12</a>Cum essem cum eis, ego servabam eos in nomine tuo, quod dedisti mihi, et custodivi, et nemo ex his periit, nisi filius perditionis, ut Scriptura impleatur.</span> <span class="verse"><a name="13">13</a>Nunc autem ad te venio et haec loquor in mundo, ut habeant gaudium meum impletum in semetipsis.</span> <span class="verse"><a name="14">14</a>Ego dedi eis sermonem tuum, et mundus odio eos habuit, quia non sunt de mundo, sicut ego non sum de mundo.</span> <span class="verse"><a name="15">15</a>Non rogo, ut tollas eos de mundo, sed ut serves eos ex Malo.</span> <span class="verse"><a name="16">16</a>De mundo non sunt, sicut ego non sum de mundo.</span> <span class="verse"><a name="17">17</a>Sanctifica eos in veritate; sermo tuus veritas est.</span> <span class="verse"><a name="18">18</a>Sicut me misisti in mundum, et ego misi eos in mundum;</span> <span class="verse"><a name="19">19</a>et pro eis ego sanctifico meipsum, ut sint et ipsi sanctificati in veritate.</span> <span class="verse"><a name="20">20</a>Non pro his autem rogo tantum, sed et pro eis, qui credituri sunt per verbum eorum in me,</span> <span class="verse"><a name="21">21</a>ut omnes unum sint, sicut tu, Pater, in me et ego in te, ut et ipsi in nobis unum sint; ut mundus credat quia tu me misisti.</span> <span class="verse"><a name="22">22</a>Et ego claritatem, quam dedisti mihi, dedi illis, ut sint unum, sicut nos unum sumus;</span> <span class="verse"><a name="23">23</a>ego in eis, et tu in me, ut sint consummati in unum; ut cognoscat mundus, quia tu me misisti et dilexisti eos, sicut me dilexisti.</span> <span class="verse"><a name="24">24</a>Pater, quod dedisti mihi, volo, ut ubi ego sum, et illi sint mecum, ut videant claritatem meam, quam dedisti mihi, quia dilexisti me ante constitutionem mundi.</span> <span class="verse"><a name="25">25</a>Pater iuste, et mundus te non cognovit; ego autem te cognovi, et hi cognoverunt quia tu me misisti;</span> <span class="verse"><a name="26">26</a>et notum feci eis nomen tuum et notum faciam, ut dilectio, qua dilexisti me, in ipsis sit, et ego in ipsis ".</span> </p></div</div></div></body></html>