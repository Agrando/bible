<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/john/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/john">John</a> &gt <strong>Chapter 1</strong></div><p><span class="verse"><a name="1">1</a>In principio erat Verbum, et Verbum erat apud Deum, et Deus erat Verbum.</span> <span class="verse"><a name="2">2</a>Hoc erat in principio apud Deum.</span> <span class="verse"><a name="3">3</a>Omnia per ipsum facta sunt, et sine ipso factum est nihil, quod factum est;</span> <span class="verse"><a name="4">4</a>in ipso vita erat, et vita erat lux hominum,</span> <span class="verse"><a name="5">5</a>et lux in tenebris lucet, et tenebrae eam non comprehenderunt.</span> <span class="verse"><a name="6">6</a>Fuit homo missus a Deo, cui nomen erat Ioannes;</span> <span class="verse"><a name="7">7</a>hic venit in testimonium, ut testimonium perhiberet de lumine, ut omnes crederent per illum.</span> <span class="verse"><a name="8">8</a>Non erat ille lux, sed ut testimonium perhiberet de lumine.</span> <span class="verse"><a name="9">9</a>Erat lux vera, quae illuminat omnem hominem, veniens in mundum.</span> <span class="verse"><a name="10">10</a>In mundo erat, et mundus per ipsum factus est, et mundus eum non cognovit.</span> <span class="verse"><a name="11">11</a>In propria venit, et sui eum non receperunt.</span> <span class="verse"><a name="12">12</a>Quotquot autem acceperunt eum, dedit eis potestatem filios Dei fieri, his, qui credunt in nomine eius,</span> <span class="verse"><a name="13">13</a>qui non ex sanguinibus neque ex voluntate carnis neque ex voluntate viri, sed ex Deo nati sunt.</span> <span class="verse"><a name="14">14</a>Et Verbum caro factum est et habitavit in nobis; et vidimus gloriam eius, gloriam quasi Unigeniti a Patre, plenum gratiae et veritatis.</span> <span class="verse"><a name="15">15</a>Ioannes testimonium perhibet de ipso et clamat dicens: " Hic erat, quem dixi: Qui post me venturus est, ante me factus est, quia prior me erat ".</span> <span class="verse"><a name="16">16</a>Et de plenitudine eius nos omnes accepimus, et gratiam pro gratia;</span> <span class="verse"><a name="17">17</a>quia lex per Moysen data est, gratia et veritas per Iesum Christum facta est.</span> <span class="verse"><a name="18">18</a>Deum nemo vidit umquam; unigenitus Deus, qui est in sinum Patris, ipse enarravit.</span> <span class="verse"><a name="19">19</a>Et hoc est testimonium Ioannis, quando miserunt ad eum Iudaei ab Hierosolymis sacerdotes et Levitas, ut interrogarent eum: " Tu quis es? ".</span> <span class="verse"><a name="20">20</a>Et confessus est et non negavit; et confessus est: " Non sum ego Christus ".</span> <span class="verse"><a name="21">21</a>Et interrogaverunt eum: " Quid ergo? Elias es tu? ". Et dicit: " Non sum ". " Propheta es tu? ". Et respondit: " Non ".</span> <span class="verse"><a name="22">22</a>Dixerunt ergo ei: " Quis es? Ut responsum demus his, qui miserunt nos. Quid dicis de teipso? ".</span> <span class="verse"><a name="23">23</a>Ait: Ego vox clamantis in deserto:Dirigite viam Domini",sicut dixit Isaias propheta ".</span> <span class="verse"><a name="24">24</a>Et qui missi fuerant, erant ex pharisaeis;</span> <span class="verse"><a name="25">25</a>et interrogaverunt eum et dixerunt ei: " Quid ergo baptizas, si tu non es Christus neque Elias neque propheta? ".</span> <span class="verse"><a name="26">26</a>Respondit eis Ioannes dicens: " Ego baptizo in aqua; medius vestrum stat, quem vos non scitis,</span> <span class="verse"><a name="27">27</a>qui post me venturus est, cuius ego non sum dignus, ut solvam eius corrigiam calceamenti ".</span> <span class="verse"><a name="28">28</a>Haec in Bethania facta sunt trans Iordanem, ubi erat Ioannes baptizans.</span> <span class="verse"><a name="29">29</a>Altera die videt Iesum venientem ad se et ait: " Ecce agnus Dei, qui tollit peccatum mundi.</span> <span class="verse"><a name="30">30</a>Hic est, de quo dixi: Post me venit vir, qui ante me factus est, quia prior me erat.</span> <span class="verse"><a name="31">31</a>Et ego nesciebam eum, sed ut manifestetur Israel, propterea veni ego in aqua baptizans ".</span> <span class="verse"><a name="32">32</a>Et testimonium perhibuit Ioannes dicens: " Vidi Spiritum descendentem quasi columbam de caelo, et mansit super eum;</span> <span class="verse"><a name="33">33</a>et ego nesciebam eum, sed, qui misit me baptizare in aqua, ille mihi dixit: "Super quem videris Spiritum descendentem et manentem super eum, hic est qui baptizat in Spiritu Sancto".</span> <span class="verse"><a name="34">34</a>Et ego vidi et testimonium perhibui quia hic est Filius Dei ".</span> <span class="verse"><a name="35">35</a>Altera die iterum stabat Ioannes et ex discipulis eius duo,</span> <span class="verse"><a name="36">36</a>et respiciens Iesum ambulantem dicit: " Ecce agnus Dei ".</span> <span class="verse"><a name="37">37</a>Et audierunt eum duo discipuli loquentem et secuti sunt Iesum.</span> <span class="verse"><a name="38">38</a>Conversus autem Iesus et videns eos sequentes se dicit eis: " Quid quaeritis? ". Qui dixerunt ei: " Rabbi - quod dicitur interpretatum Magister - ubi manes? ".</span> <span class="verse"><a name="39">39</a>Dicit eis: " Venite et videbitis ". Venerunt ergo et viderunt, ubi maneret, et apud eum manserunt die illo; hora erat quasi decima.</span> <span class="verse"><a name="40">40</a>Erat Andreas, frater Simonis Petri, unus ex duobus, qui audierant ab Ioanne et secuti fuerant eum.</span> <span class="verse"><a name="41">41</a>Invenit hic primum fratrem suum Simonem et dicit ei: " Invenimus Messiam " - quod est interpretatum Christus C;</span> <span class="verse"><a name="42">42</a>adduxit eum ad Iesum. Intuitus eum Iesus dixit: " Tu es Simon filius Ioannis; tu vocaberis Cephas " - quod interpretatur Petrus C.</span> <span class="verse"><a name="43">43</a>In crastinum voluit exire in Galilaeam et invenit Philippum. Et dicit ei Iesus: " Sequere me ".</span> <span class="verse"><a name="44">44</a>Erat autem Philippus a Bethsaida, civitate Andreae et Petri.</span> <span class="verse"><a name="45">45</a>Invenit Philippus Nathanael et dicit ei: " Quem scripsit Moyses in Lege et Prophetae invenimus, Iesum filium Ioseph a Nazareth ".</span> <span class="verse"><a name="46">46</a>Et dixit ei Nathanael: " A Nazareth potest aliquid boni esse? ". Dicit ei Philippus: " Veni et vide ".</span> <span class="verse"><a name="47">47</a>Vidit Iesus Nathanael venientem ad se et dicit de eo: " Ecce vere Israelita, in quo dolus non est ".</span> <span class="verse"><a name="48">48</a>Dicit ei Nathanael: " Unde me nosti? ". Respondit Iesus et dixit ei: " Priusquam te Philippus vocaret, cum esses sub ficu, vidi te ".</span> <span class="verse"><a name="49">49</a>Respondit ei Nathanael: " Rabbi, tu es Filius Dei, tu rex es Israel! ".</span> <span class="verse"><a name="50">50</a>Respondit Iesus et dixit ei: " Quia dixi tibi: Vidi te sub ficu, credis? Maiora his videbis ".</span> <span class="verse"><a name="51">51</a>Et dicit ei: " Amen, amen dico vobis: Videbitis caelum apertum et angelos Dei ascendentes et descendentes supra Filium hominis ".</span> </p></div</div></div></body></html>