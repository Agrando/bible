<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1pet/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1pet">1 Peter</a> &gt <strong>Chapter 3</strong></div><p><span class="verse"><a name="1">1</a>Similiter mulieres subditae sint suis viris, ut et si qui non cre dunt verbo, per mulierum conversationem sine verbo lucrifiant,</span> <span class="verse"><a name="2">2</a>considerantes castam in timore conversationem vestram;</span> <span class="verse"><a name="3">3</a>quarum sit non extrinsecus capillaturae aut circumdationis auri aut indumenti vestimentorum cultus,</span> <span class="verse"><a name="4">4</a>sed qui absconditus cordis est homo, in incorruptibilitate mitis et quieti spiritus, qui est in conspectu Dei locuples.</span> <span class="verse"><a name="5">5</a>Sic enim aliquando et sanctae mulieres sperantes in Deo ornabant se subiectae propriis viris,</span> <span class="verse"><a name="6">6</a>sicut Sara oboediebat Abrahae dominum eum vocans: cuius estis filiae benefacientes et non timentes ullam perturbationem.</span> <span class="verse"><a name="7">7</a>Viri similiter cohabitantes secundum scientiam quasi infirmiori vaso muliebri impertientes honorem, tamquam et coheredibus gratiae vitae, uti ne impediantur orationes vestrae.</span> <span class="verse"><a name="8">8</a>In fine autem omnes unanimes, compatientes, fraternitatis amatores, misericordes, humiles,</span> <span class="verse"><a name="9">9</a>non reddentes malum pro malo vel maledictum pro maledicto, sed e contrario benedicentes, quia in hoc vocati estis, ut benedictionem hereditate accipiatis.</span> <span class="verse"><a name="10">10</a>" Qui enim vult vitam diligereet videre dies bonos,coerceat linguam suam a malo,</span> <span class="verse"><a name="11">11</a>et labia eius ne loquantur dolum;declinet autem a malo et faciat bonum,inquirat pacem et persequatur eam.</span> <span class="verse"><a name="12">12</a>Quia oculi Domini super iustos,et aures eius in preces eorum;vultus autem Domini super facientes mala ".</span> <span class="verse"><a name="13">13</a>Et quis est qui vobis noceat, si boni aemulatores fueritis?</span> <span class="verse"><a name="14">14</a>Sed et si patimini propter iustitiam, beati! Timorem autem eorum ne timueritis et non conturbemini,</span> <span class="verse"><a name="15">15</a>Dominum autem Christum sanctificate in cordibus vestris, parati semper ad defensionem omni poscenti vos rationem de ea, quae in vobis est spe;</span> <span class="verse"><a name="16">16</a>sed cum mansuetudine et timore, conscientiam habentes bonam, ut in quo de vobis detrectatur, confundantur, qui calumniantur vestram bonam in Christo conversationem.</span> <span class="verse"><a name="17">17</a>Melius est enim benefacientes, si velit voluntas Dei, pati quam malefacientes.</span> <span class="verse"><a name="18">18</a>Quia et Christus semel pro peccatis passus est, iustus pro iniustis, ut vos adduceret ad Deum, mortificatus quidem carne, vivificatus autem Spiritu:</span> <span class="verse"><a name="19">19</a>in quo et his, qui in carcere erant, spiritibus adveniens praedicavit,</span> <span class="verse"><a name="20">20</a>qui increduli fuerant aliquando, quando exspectabat Dei patientia in diebus Noe, cum fabricaretur arca, in qua pauci, id est octo animae, salvae factae sunt per aquam.</span> <span class="verse"><a name="21">21</a>Cuius antitypum, baptisma, et vos nunc salvos facit, non carnis depositio sordium sed conscientiae bonae rogatio in Deum, per resurrectionem Iesu Christi,</span> <span class="verse"><a name="22">22</a>qui est in dextera Dei, profectus in caelum, subiectis sibi angelis et potestatibus et virtutibus.</span> </p></div</div></div></body></html>