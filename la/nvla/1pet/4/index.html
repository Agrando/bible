<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1pet/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1pet">1 Peter</a> &gt <strong>Chapter 4</strong></div><p><span class="verse"><a name="1">1</a>Christo igitur passo in carne, et vos eadem cogitatione armami ni, quia, qui passus est carne, desiit a peccato;</span> <span class="verse"><a name="2">2</a>ut iam non hominum concupiscentiis sed voluntate Dei, quod reliquum est in carne vivat temporis.</span> <span class="verse"><a name="3">3</a>Sufficit enim praeteritum tempus ad voluntatem gentium consummandam, vobis, qui ambulastis in luxuriis, concupiscentiis, vinolentiis, comissationibus, potationibus et illicitis idolorum cultibus.</span> <span class="verse"><a name="4">4</a>In quo mirantur non concurrentibus vobis in eandem luxuriae effusionem, blasphemantes;</span> <span class="verse"><a name="5">5</a>qui reddent rationem ei, qui paratus est iudicare vivos et mortuos.</span> <span class="verse"><a name="6">6</a>Propter hoc enim et mortuis evangelizatum est, ut iudicentur quidem secundum homines carne, vivant autem secundum Deum Spiritu.</span> <span class="verse"><a name="7">7</a>Omnium autem finis appropinquavit. Estote itaque prudentes et vigilate in orationibus.</span> <span class="verse"><a name="8">8</a>Ante omnia mutuam in vosmetipsos caritatem continuam habentes, quia caritas operit multitudinem peccatorum;</span> <span class="verse"><a name="9">9</a>hospitales invicem sine murmuratione;</span> <span class="verse"><a name="10">10</a>unusquisque, sicut accepit donationem, in alterutrum illam administrantes, sicut boni dispensatores multiformis gratiae Dei.</span> <span class="verse"><a name="11">11</a>Si quis loquitur, quasi sermones Dei; si quis ministrat, tamquam ex virtute, quam largitur Deus, ut in omnibus glorificetur Deus per Iesum Christum: cui est gloria et imperium in saecula saeculorum. Amen.</span> <span class="verse"><a name="12">12</a>Carissimi, nolite mirari in fervore, qui ad tentationem vobis fit, quasi novi aliquid vobis contingat,</span> <span class="verse"><a name="13">13</a>sed, quemadmodum communicatis Christi passionibus, gaudete, ut et in revelatione gloriae eius gaudeatis exsultantes.</span> <span class="verse"><a name="14">14</a>Si exprobramini in nomine Christi, beati, quoniam Spiritus gloriae et Dei super vos requiescit.</span> <span class="verse"><a name="15">15</a>Nemo enim vestrum patiatur quasi homicida aut fur aut maleficus aut alienorum speculator;</span> <span class="verse"><a name="16">16</a>si autem ut christianus, non erubescat, glorificet autem Deum in isto nomine.</span> <span class="verse"><a name="17">17</a>Quoniam tempus est, ut incipiat iudicium a domo Dei; si autem primum a nobis, qui finis eorum, qui non credunt Dei evangelio?</span> <span class="verse"><a name="18">18</a>" Et si iustus vix salvatur,impius et peccator ubi parebit? ".</span> <span class="verse"><a name="19">19</a>Itaque et hi, qui patiuntur secundum voluntatem Dei, fideli Creatori commendent animas suas in benefacto.</span> </p></div</div></div></body></html>