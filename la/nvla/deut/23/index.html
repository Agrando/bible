<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 23</strong></div><p><span class="verse"><a name="1">1</a>Non accipiet homo uxorem patris sui nec revelabit operi mentum eius.</span> <span class="verse"><a name="2">2</a>Non intrabit eunuchus, attritis vel amputatis testiculis et absciso veretro, ecclesiam Domini.</span> <span class="verse"><a name="3">3</a>Non ingredietur mamzer in ecclesiam Domini neque decima generatione.</span> <span class="verse"><a name="4">4</a>Ammonites et Moabites etiam in decima generatione non intrabunt ecclesiam Domini in aeternum,</span> <span class="verse"><a name="5">5</a>quia noluerunt vobis occurrere cum pane et aqua in via, quando egressi estis de Aegypto, et quia conduxerunt contra te Balaam filium Beor de Phethor in Aramnaharaim, ut malediceret tibi;</span> <span class="verse"><a name="6">6</a>et noluit Dominus Deus tuus audire Balaam vertitque tibi maledictionem eius in benedictionem, eo quod diligeret te.</span> <span class="verse"><a name="7">7</a>Non facies cum eis pacem nec quaeres eis bona cunctis diebus vitae tuae in sempiternum.</span> <span class="verse"><a name="8">8</a>Non abominaberis Idumaeum, quia frater tuus est, nec Aegyptium, quia advena fuisti in terra eius:</span> <span class="verse"><a name="9">9</a>qui nati fuerint ex eis tertia generatione, intrabunt ecclesiam Domini.</span> <span class="verse"><a name="10">10</a>Quando egressus fueris adversus hostes tuos in pugnam, custodies te ab omni re mala.</span> <span class="verse"><a name="11">11</a>Si fuerit apud te homo, qui nocturno pollutus sit somnio, egredietur extra castra et non revertetur,</span> <span class="verse"><a name="12">12</a>priusquam ad vesperam lavetur aqua; et ad solis occasum regredietur in castra.</span> <span class="verse"><a name="13">13</a>Habebis locum extra castra, ad quem egrediaris ad requisita naturae</span> <span class="verse"><a name="14">14</a>gerens paxillum in balteo; cumque sederis foris, fodies foveam et egesta humo operies.</span> <span class="verse"><a name="15">15</a>Dominus enim Deus tuus ambulat in medio castrorum tuorum, ut eruat te et tradat tibi inimicos tuos; sint castra tua sancta, et nihil in eis videat foeditatis nec derelinquat te.</span> <span class="verse"><a name="16">16</a>Non trades servum domino suo, qui ad te confugerit:</span> <span class="verse"><a name="17">17</a>habitabit tecum in medio tui in loco, quem elegerit in una urbium tuarum, quae placuerit ei, nec contristes eum.</span> <span class="verse"><a name="18">18</a>Non erit prostibulum sacrum de filiabus Israel, nec scortator sacer de filiis Israel.</span> <span class="verse"><a name="19">19</a>Non offeres mercedem prostibuli nec pretium canis in domo Domini Dei tui, quidquid illud est, quod voveris, quia abominatio est utrumque apud Dominum Deum tuum.</span> <span class="verse"><a name="20">20</a>Non fenerabis fratri tuo ad usuram pecuniam nec alimenta nec quamlibet aliam rem,</span> <span class="verse"><a name="21">21</a>sed alieno fenerabis. Fratri autem tuo absque usura id, quo indiget, commodabis, ut benedicat tibi Dominus Deus tuus in omni opere tuo in terra, ad quam ingredieris possidendam.</span> <span class="verse"><a name="22">22</a>Cum voveris votum Domino Deo tuo, non tardabis reddere; quia requiret illud Dominus Deus tuus a te, et reputabitur tibi in peccatum.</span> <span class="verse"><a name="23">23</a>Si nolueris polliceri, absque peccato eris;</span> <span class="verse"><a name="24">24</a>quod autem egressum est de labiis tuis, observabis et facies, sicut promisisti Domino Deo tuo: propria voluntate et ore tuo locutus es.</span> <span class="verse"><a name="25">25</a>Ingressus vineam proximi tui comede uvas, quantum tibi placuerit; in sporta autem ne efferas tecum.</span> <span class="verse"><a name="26">26</a>Si intraveris in segetem amici tui, franges spicas manu; falce autem non metes.</span> </p></div</div></div></body></html>