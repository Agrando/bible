<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 10</strong></div><p><span class="verse"><a name="1">1</a>In tempore illo dixit Dominus ad me: "Dola tibi duas tabulas lapideas, sicut priores fuerunt, et ascende ad me in montem faciesque tibi arcam ligneam.</span> <span class="verse"><a name="2">2</a>Et scribam in tabulis verba, quae fuerunt in his, quas ante confregisti, ponesque eas in arca".</span> <span class="verse"><a name="3">3</a>Feci igitur arcam de lignis acaciae; cumque dolassem duas tabulas lapideas instar priorum, ascendi in montem habens eas in manibus.</span> <span class="verse"><a name="4">4</a>Scripsitque in tabulis iuxta id quod prius scripserat, verba decem, quae locutus est Dominus ad vos in monte de medio ignis, quando populus congregatus est, et dedit eas mihi.</span> <span class="verse"><a name="5">5</a>Reversusque de monte descendi et posui tabulas in arcam, quam feceram; quae hucusque ibi sunt, sicut mihi praecepit Dominus.</span> <span class="verse"><a name="6">6</a>Filii autem Israel castra moverunt ex Berothbeneiacan in Mosera, ubi Aaron mortuus ac sepultus est; pro quo sacerdotio functus est Eleazar filius eius.</span> <span class="verse"><a name="7">7</a>Inde venerunt in Gadgad; de quo loco profecti castrametati sunt in Ietebatha, in terra torrentium aquarum.</span> <span class="verse"><a name="8">8</a>Eo tempore separavit Dominus tribum Levi, ut portaret arcam foederis Domini et staret coram eo in ministerio ac benediceret in nomine illius usque in praesentem diem.</span> <span class="verse"><a name="9">9</a>Quam ob rem non habuit Levi partem neque hereditatem cum fratribus suis, quia ipse Dominus hereditas eius est, sicut promisit ei Dominus Deus tuus.</span> <span class="verse"><a name="10">10</a>Ego autem steti in monte sicut prius quadraginta diebus ac noctibus, exaudivitque me Dominus etiam hac vice et te perdere noluit.</span> <span class="verse"><a name="11">11</a>Dixitque mihi: "Surge, vade et praecede populum, ut ingrediatur et possideat terram, quam iuravi patribus eorum, ut traderem eis".</span> <span class="verse"><a name="12">12</a>Et nunc, Israel, quid Dominus Deus tuus petit a te, nisi ut timeas Dominum Deum tuum et ambules in viis eius et diligas eum ac servias Domino Deo tuo in toto corde tuo et in tota anima tua</span> <span class="verse"><a name="13">13</a>custodiasque mandata Domini et praecepta eius, quae ego hodie praecipio, ut bene sit tibi?</span> <span class="verse"><a name="14">14</a>En Domini Dei tui caelum est et caelum caeli, terra et omnia, quae in ea sunt;</span> <span class="verse"><a name="15">15</a>et tamen patribus tuis conglutinatus est Dominus et amavit eos elegitque semen eorum post eos, id est vos, de cunctis gentibus, sicut hodie comprobatur.</span> <span class="verse"><a name="16">16</a>Circumcidite igitur praeputium cordis vestri et cervicem vestram, ne induretis amplius,</span> <span class="verse"><a name="17">17</a>quia Dominus Deus vester ipse est Deus deorum et Dominus dominantium, Deus magnus, potens et terribilis, qui personam non accipit nec munera,</span> <span class="verse"><a name="18">18</a>facit iudicium pupillo et viduae, amat peregrinum et dat ei victum atque vestitum.</span> <span class="verse"><a name="19">19</a>Et vos ergo, amate peregrinos, quia et ipsi fuistis advenae in terra Aegypti.</span> <span class="verse"><a name="20">20</a>Dominum Deum tuum timebis et ei servies, ipsi adhaerebis iurabisque in nomine illius.</span> <span class="verse"><a name="21">21</a>Ipse est laus tua et Deus tuus, qui fecit tibi haec magnalia et terribilia, quae viderunt oculi tui.</span> <span class="verse"><a name="22">22</a>In septuaginta animabus descenderunt patres tui in Aegyptum; et ecce nunc multiplicavit te Dominus Deus tuus sicut astra caeli.</span> </p></div</div></div></body></html>