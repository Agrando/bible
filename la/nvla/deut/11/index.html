<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 11</strong></div><p><span class="verse"><a name="1">1</a>Ama itaque Dominum Deum tuum et custodi obser vationem eius et praecepta, iudicia atque mandata omni tempore.</span> <span class="verse"><a name="2">2</a>Cognoscite hodie, quae ignorant filii vestri, qui non viderunt disciplinam Domini Dei vestri, magnalia eius et robustam manum extentumque brachium,</span> <span class="verse"><a name="3">3</a>signa et opera, quae fecit in medio Aegypti pharaoni regi et universae terrae eius</span> <span class="verse"><a name="4">4</a>omnique exercitui Aegyptiorum et equis ac curribus; quomodo operuerint eos aquae maris Rubri, cum vos persequerentur, et deleverit eos Dominus usque in praesentem diem;</span> <span class="verse"><a name="5">5</a>vobisque, quae fecerit in solitudine, donec veniretis ad hunc locum;</span> <span class="verse"><a name="6">6</a>et Dathan atque Abiram filiis Eliab, qui fuit filius Ruben, quos aperto ore suo terra absorbuit cum domibus et tabernaculis et universa substantia eorum, quam habebant in medio Israel.</span> <span class="verse"><a name="7">7</a>Oculi vestri viderunt omnia opera Domini magna, quae fecit,</span> <span class="verse"><a name="8">8</a>ut custodiatis universa mandata, quae ego hodie praecipio vobis, ut roboremini et possitis introire et possidere terram, ad quam ingredimini,</span> <span class="verse"><a name="9">9</a>multoque in ea vivatis tempore, quam sub iuramento pollicitus est Dominus patribus vestris et semini eorum, lacte et melle manantem.</span> <span class="verse"><a name="10">10</a>Terra enim, ad quam ingredieris possidendam, non est sicut terra Aegypti, de qua existis, ubi, iacto semine, in hortorum morem aquae pede ducuntur irriguae;</span> <span class="verse"><a name="11">11</a>sed montuosa est et campestris, de caelo exspectans pluvias,</span> <span class="verse"><a name="12">12</a>quam Dominus Deus tuus semper invisit, et oculi illius in ea sunt a principio anni usque ad finem eius.</span> <span class="verse"><a name="13">13</a>Si ergo oboedieritis mandatis meis, quae hodie praecipio vobis, ut diligatis Dominum Deum vestrum et serviatis ei in toto corde vestro et in tota anima vestra,</span> <span class="verse"><a name="14">14</a>dabo pluviam terrae vestrae temporaneam et serotinam in tempore suo, ut colligas frumentum et vinum et oleum,</span> <span class="verse"><a name="15">15</a>et dabit fenum ex agris ad pascenda iumenta, et ut ipse comedas ac satureris.</span> <span class="verse"><a name="16">16</a>Cavete, ne decipiatur cor vestrum, et recedatis a Domino serviatisque diis alienis et adoretis eos,</span> <span class="verse"><a name="17">17</a>iratusque Dominus contra vos claudat caelum, et pluviae non descendant, nec terra det fructum suum, pereatisque velociter de terra optima, quam Dominus daturus est vobis.</span> <span class="verse"><a name="18">18</a>Ponite haec verba mea in cordibus et in animis vestris et ligate ea pro signo in manibus et inter oculos vestros collocate quasi appensum quid.</span> <span class="verse"><a name="19">19</a>Docete ea filios vestros, de illis loquendo, quando sederis in domo tua et ambulaveris in via et accubueris atque surrexeris.</span> <span class="verse"><a name="20">20</a>Scribes ea super postes domus tuae et portas tuas,</span> <span class="verse"><a name="21">21</a>ut multiplicentur dies tui et filiorum tuorum in terra, quam iuravit Dominus patribus tuis, ut daret eis, quamdiu caelum imminet terrae.</span> <span class="verse"><a name="22">22</a>Si enim custodieritis omnia mandata haec, quae ego praecipio vobis, et feceritis ea, ut diligatis Dominum Deum vestrum et ambuletis in omnibus viis eius adhaerentes ei,</span> <span class="verse"><a name="23">23</a>disperdet Dominus omnes gentes istas ante faciem vestram, et possidebitis eas, quae maiores et fortiores vobis sunt;</span> <span class="verse"><a name="24">24</a>omnis locus, quem calcaverit pes vester, vester erit. A deserto et a Libano, a flumine magno Euphrate usque ad mare occidentale erunt termini vestri.</span> <span class="verse"><a name="25">25</a>Nullus stabit contra vos; terrorem vestrum et formidinem dabit Dominus Deus vester super omnem terram, quam calcaturi estis, sicut locutus est vobis.</span> <span class="verse"><a name="26">26</a>En propono in conspectu vestro hodie benedictionem et maledictionem:</span> <span class="verse"><a name="27">27</a>benedictionem, si oboedieritis mandatis Domini Dei vestri, quae ego hodie praecipio vobis;</span> <span class="verse"><a name="28">28</a>maledictionem, si non oboedieritis mandatis Domini Dei vestri, sed recesseritis de via, quam ego nunc ostendo vobis, et ambulaveritis post deos alienos, quos ignoratis.</span> <span class="verse"><a name="29">29</a>Cum introduxerit te Dominus Deus tuus in terram, ad quam pergis habitandam, pones benedictionem super montem Garizim, maledictionem super montem Hebal,</span> <span class="verse"><a name="30">30</a>qui sunt trans Iordanem, post viam quae vergit ad solis occubitum in terra Chananaei, qui habitat in Araba contra Galgalam, quae est iuxta Quercus Moreh.</span> <span class="verse"><a name="31">31</a>Vos enim transibitis Iordanem, ut possideatis terram, quam Dominus Deus vester daturus est vobis, et habitetis in illa.</span> <span class="verse"><a name="32">32</a>Videte ergo ut impleatis omnia praecepta atque iudicia, quae ego hodie ponam in conspectu vestro.</span> </p></div</div></div></body></html>