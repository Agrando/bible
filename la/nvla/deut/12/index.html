<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 12</strong></div><p><span class="verse"><a name="1">1</a>Haec sunt praecepta atque iudicia, quae facere debetis in terra, quam Dominus, Deus patrum tuorum, daturus est tibi, ut possideas eam cunctis diebus, quibus super humum gradieris.</span> <span class="verse"><a name="2">2</a>Subvertite omnia loca, in quibus coluerunt gentes, quas possessuri estis, deos suos super montes excelsos et colles et subter omne lignum frondosum.</span> <span class="verse"><a name="3">3</a>Dissipate aras eorum et confringite lapides, palos igne comburite et idola comminuite, disperdite nomina eorum de locis illis.</span> <span class="verse"><a name="4">4</a>Non facietis ita Domino Deo vestro.</span> <span class="verse"><a name="5">5</a>Sed ad locum, quem elegerit Dominus Deus vester de cunctis tribubus vestris, ut ponat nomen suum ibi et habitet in eo, venietis</span> <span class="verse"><a name="6">6</a>et offeretis in illo loco holocausta et victimas vestras, decimas et donaria manuum vestrarum et vota atque dona, primogenita boum et ovium.</span> <span class="verse"><a name="7">7</a>Et comedetis ibi in conspectu Domini Dei vestri ac laetabimini in cunctis, ad quae miseritis manum vos et domus vestrae, in quibus benedixerit vobis Dominus Deus vester.</span> <span class="verse"><a name="8">8</a>Non facietis secundum omnia, quae nos hic facimus hodie, singuli, quod sibi rectum videtur;</span> <span class="verse"><a name="9">9</a>neque enim usque in praesens tempus venistis ad requiem et possessionem, quam Dominus Deus vester daturus est vobis.</span> <span class="verse"><a name="10">10</a>Transibitis Iordanem et habitabitis in terra, quam Dominus Deus vester daturus est vobis, ut requiescatis a cunctis hostibus per circuitum et absque ullo timore habitetis</span> <span class="verse"><a name="11">11</a>in loco, quem elegerit Dominus Deus vester, ut habitet nomen eius in eo. Illuc omnia, quae praecipio, conferetis: holocausta et hostias ac decimas et donaria manuum vestrarum et, quidquid praecipuum est in muneribus, quae vovebitis Domino.</span> <span class="verse"><a name="12">12</a>Ibi laetabimini coram Domino Deo vestro vos, filii ac filiae vestrae, famuli et famulae atque Levites, qui in urbibus vestris commoratur; neque enim habet partem et possessionem inter vos.</span> <span class="verse"><a name="13">13</a>Cave, ne offeras holocausta tua in omni loco, quem videris,</span> <span class="verse"><a name="14">14</a>sed in eo, quem elegerit Dominus in una tribuum tuarum, offeres holocausta et ibi facies quaecumque praecipio tibi.</span> <span class="verse"><a name="15">15</a>Sin autem comedere volueris, et te esus carnium delectaverit, occide et comede carnem iuxta benedictionem Domini Dei tui, quam dedit tibi in omnibus urbibus tuis; sive immundus sive mundus comedet illam, sicut capream et cervum,</span> <span class="verse"><a name="16">16</a>absque esu dumtaxat sanguinis, quem super terram quasi aquam effundes.</span> <span class="verse"><a name="17">17</a>Non poteris comedere in oppidis tuis decimam frumenti et vini et olei tui, primogenita armentorum et pecorum et omnia, quae voveris et sponte offerre volueris, et primitiva manuum tuarum.</span> <span class="verse"><a name="18">18</a>Sed coram Domino Deo tuo comedes ea in loco, quem elegerit Dominus Deus tuus, tu et filius tuus ac filia tua, servus et famula atque Levites, qui manet in urbibus tuis; et laetaberis coram Domino Deo tuo in cunctis, ad quae extenderis manum tuam.</span> <span class="verse"><a name="19">19</a>Cave, ne derelinquas Levitem omni tempore, quo versaris in terra tua.</span> <span class="verse"><a name="20">20</a>Quando dilataverit Dominus Deus tuus terminos tuos, sicut locutus est tibi, et volueris vesci carnibus, quas desiderat anima tua, comedes carnem secundum omne desiderium animae tuae;</span> <span class="verse"><a name="21">21</a>locus autem, quem elegerit Dominus Deus tuus, ut sit nomen eius ibi, si procul fuerit, occides de armentis et pecoribus, quae dederit tibi Dominus, sicut praecepi tibi, et comedes in oppidis tuis, ut tibi placet.</span> <span class="verse"><a name="22">22</a>Sicut comeditur caprea et cervus, ita vesceris eis; et mundus et immundus in commune vescentur.</span> <span class="verse"><a name="23">23</a>Hoc solum cave, ne sanguinem comedas; sanguis enim eorum anima est, et idcirco non debes animam comedere cum carnibus.</span> <span class="verse"><a name="24">24</a>Non comedes eum, sed super terram fundes quasi aquam;</span> <span class="verse"><a name="25">25</a>non comedes eum, ut bene sit tibi et filiis tuis post te, cum feceris, quod placet in conspectu Domini.</span> <span class="verse"><a name="26">26</a>Quae autem sanctificaveris et voveris Domino, tolles et venies ad locum, quem elegerit Dominus,</span> <span class="verse"><a name="27">27</a>et offeres holocausta tua, carnem et sanguinem super altare Domini Dei tui; sanguis hostiarum tuarum fundetur in altari, carnibus autem ipse vesceris.</span> <span class="verse"><a name="28">28</a>Observa et audi omnia, quae ego praecipio tibi, ut bene sit tibi et filiis tuis post te in sempiternum, cum feceris, quod bonum est et placitum in conspectu Domini Dei tui.</span> <span class="verse"><a name="29">29</a>Quando disperdiderit Dominus Deus tuus ante faciem tuam gentes, ad quas ingredieris possidendas, et possederis eas atque habitaveris in terra earum,</span> <span class="verse"><a name="30">30</a>cave, ne irretiaris per eas, postquam te fuerint introeunte subversae, et requiras caeremonias earum dicens: "Sicut coluerunt gentes istae deos suos, ita et ego colam".</span> <span class="verse"><a name="31">31</a>Non facies similiter Domino Deo tuo; omnes enim abominationes, quas aversatur Dominus, fecerunt diis suis offerentes etiam filios et filias et comburentes igne.</span> </p></div</div></div></body></html>