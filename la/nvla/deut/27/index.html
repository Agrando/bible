<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 27</strong></div><p><span class="verse"><a name="1">1</a>Praecepit autem Moyses et seniores Israel populo dicen tes: " Custodite omne mandatum, quod praecipio vobis hodie.</span> <span class="verse"><a name="2">2</a>Cumque transieritis Iordanem in terram, quam Dominus Deus tuus dabit tibi, eriges ingentes lapides et calce obduces eos,</span> <span class="verse"><a name="3">3</a>ut possis in eis scribere omnia verba legis huius, Iordane transmisso, ut introeas terram, quam Dominus Deus tuus dabit tibi, terram lacte et melle manantem, sicut locutus est Dominus, Deus patrum tuorum, tibi.</span> <span class="verse"><a name="4">4</a>Quando ergo transieritis Iordanem, erigite istos lapides, sicut ego hodie praecipio vobis, in monte Hebal, et obduces eos calce;</span> <span class="verse"><a name="5">5</a>et aedificabis ibi altare Domino Deo tuo de lapidibus, quos ferrum non tetigit,</span> <span class="verse"><a name="6">6</a>de saxis impolitis, et offeres super eo holocausta Domino Deo tuo.</span> <span class="verse"><a name="7">7</a>Et immolabis hostias pacificas comedesque ibi et epulaberis coram Domino Deo tuo;</span> <span class="verse"><a name="8">8</a>et scribes super lapides omnia verba legis huius plane et lucide ".</span> <span class="verse"><a name="9">9</a>Dixeruntque Moyses et sacerdotes levitici generis ad omnem Israelem: " Attende et audi, Israel: hodie factus es populus Domino Deo tuo;</span> <span class="verse"><a name="10">10</a>audies vocem eius et facies mandata atque praecepta, quae ego praecipio tibi ".</span> <span class="verse"><a name="11">11</a>Praecepitque Moyses populo in die illo dicens:</span> <span class="verse"><a name="12">12</a>" Hi stabunt ad benedicendum populo super montem Garizim, Iordane transmisso: Simeon, Levi, Iudas, Issachar, Ioseph et Beniamin.</span> <span class="verse"><a name="13">13</a>Et e regione isti stabunt ad maledicendum in monte Hebal: Ruben, Gad et Aser et Zabulon, Dan et Nephthali.</span> <span class="verse"><a name="14">14</a>Et pronunciabunt Levitae dicentque ad omnes viros Israel excelsa voce:</span> <span class="verse"><a name="15">15</a>"Maledictus homo, qui facit sculptile et conflatile, abominationem Domini, opus manuum artificum, ponetque illud in abscondito". Et respondebit omnis populus et dicet: "Amen".</span> <span class="verse"><a name="16">16</a>"Maledictus, qui contemnit patrem suum et matrem". Et dicet omnis populus: "Amen".</span> <span class="verse"><a name="17">17</a>"Maledictus, qui transfert terminos proximi sui". Et dicet omnis populus: "Amen".</span> <span class="verse"><a name="18">18</a>"Maledictus, qui errare facit caecum in itinere". Et dicet omnis populus: "Amen".</span> <span class="verse"><a name="19">19</a>"Maledictus, qui pervertit iudicium advenae, pupilli et viduae". Et dicet omnis populus: "Amen".</span> <span class="verse"><a name="20">20</a>"Maledictus, qui dormit cum uxore patris sui, quia revelat operimentum lectuli eius". Et dicet omnis populus: "Amen".</span> <span class="verse"><a name="21">21</a>"Maledictus, qui dormit cum omni iumento". Et dicet omnis populus: Amen".</span> <span class="verse"><a name="22">22</a>"Maledictus, qui dormit cum sorore sua, filia patris sui sive matris suae". Et dicet omnis populus: "Amen".</span> <span class="verse"><a name="23">23</a>"Maledictus, qui dormit cum socru sua". Et dicet omnis populus: "Amen".</span> <span class="verse"><a name="24">24</a>"Maledictus, qui clam percusserit proximum suum". Et dicet omnis populus: "Amen".</span> <span class="verse"><a name="25">25</a>"Maledictus, qui accipit munera, ut percutiat sanguinem innocentem". Et dicet omnis populus: "Amen".</span> <span class="verse"><a name="26">26</a>"Maledictus, qui non permanet in sermonibus legis huius nec eos opere perficit". Et dicet omnis populus: "Amen".</span> </p></div</div></div></body></html>