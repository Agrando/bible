<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 13</strong></div><p><span class="verse"><a name="1">1</a>Quod praecipio vobis, hoc custodite et facite, nec addas quidquam nec minuas.</span> <span class="verse"><a name="2">2</a>Si surrexerit in medio tui prophetes aut, qui somnium vidisse se dicat, et dederit tibi signum vel portentum,</span> <span class="verse"><a name="3">3</a>et evenerit, quod locutus est, et dixerit tibi: "Eamus et sequamur deos alienos, quos ignoras, et serviamus eis",</span> <span class="verse"><a name="4">4</a>non audies verba prophetae illius aut somniatoris, quia tentat vos Dominus Deus vester, ut sciat utrum diligatis eum an non in toto corde et in tota anima vestra.</span> <span class="verse"><a name="5">5</a>Dominum Deum vestrum sequimini et ipsum timete et mandata illius custodite et audite vocem eius; ipsi servietis et ipsi adhaerebitis.</span> <span class="verse"><a name="6">6</a>Propheta autem ille aut fictor somniorum interficietur, quia locutus est, ut vos averteret a Domino Deo vestro, qui eduxit vos de terra Aegypti et redemit te de domo servitutis; ut errare te faceret de via, quam tibi praecepit Dominus Deus tuus; et auferes malum de medio tui.</span> <span class="verse"><a name="7">7</a>Si tibi voluerit persuadere frater tuus filius matris tuae aut filius tuus vel filia sive uxor, quae est in sinu tuo, aut amicus, quem diligis ut animam tuam, clam dicens: "Eamus et serviamus diis alienis", quos ignorasti tu et patres tui,</span> <span class="verse"><a name="8">8</a>de diis cunctarum in circuitu gentium, quae iuxta vel procul sunt ab initio usque ad finem terrae,</span> <span class="verse"><a name="9">9</a>non acquiescas ei nec audias, neque parcat ei oculus tuus, ut miserearis et occultes eum,</span> <span class="verse"><a name="10">10</a>sed interficies. Sit primum manus tua super eum, et postea omnis populus mittat manum:</span> <span class="verse"><a name="11">11</a>lapidibus obrutus necabitur, quia voluit te abstrahere a Domino Deo tuo, qui eduxit te de terra Aegypti, de domo servitutis,</span> <span class="verse"><a name="12">12</a>ut omnis Israel audiens timeat, et nequaquam ultra faciat quippiam huius rei simile in medio tui.</span> <span class="verse"><a name="13">13</a>Si audieris in una urbium tuarum, quas Dominus Deus tuus dabit tibi ad habitandum, dicentes aliquos:</span> <span class="verse"><a name="14">14</a>"Egressi sunt filii Belial de medio tui et averterunt habitatores urbis suae atque dixerunt: Eamus et serviamus diis alienis", quos ignorastis,</span> <span class="verse"><a name="15">15</a>quaere sollicite et, diligenter rei veritate perspecta, si inveneris certum esse, quod dicitur, et abominationem hanc opere perpetratam in medio tui,</span> <span class="verse"><a name="16">16</a>percuties habitatores urbis illius in ore gladii et delebis eam ac omnia, quae in illa sunt.</span> <span class="verse"><a name="17">17</a>Quidquid etiam supellectilis fuerit, congregabis in medio platearum eius et cum ipsa civitate succendes, ita ut universa consumas Domino Deo tuo, et sit tumulus sempiternus: non aedificabitur amplius.</span> <span class="verse"><a name="18">18</a>Et non adhaerebit de illo anathemate quidquam in manu tua, ut avertatur Dominus ab ira furoris sui et misereatur tui multiplicetque te, sicut iuravit patribus tuis,</span> <span class="verse"><a name="19">19</a>quando audieris vocem Domini Dei tui custodiens omnia mandata eius, quae ego praecipio tibi hodie, ut facias quod placitum est in conspectu Domini Dei tui.</span> </p></div</div></div></body></html>