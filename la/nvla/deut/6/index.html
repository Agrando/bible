<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 6</strong></div><p><span class="verse"><a name="1">1</a>Haec sunt mandata et praecep ta atque iudicia, quae mandavit Dominus Deus vester, ut docerem vos, et faciatis ea in terra, ad quam transgredimini possidendam;</span> <span class="verse"><a name="2">2</a>ut timeas Dominum Deum tuum et custodias omnia praecepta et mandata eius, quae ego praecipio tibi et filiis ac nepotibus tuis, cunctis diebus vitae tuae, ut prolongentur dies tui.</span> <span class="verse"><a name="3">3</a>Audi, Israel, et observa, ut facias, et bene sit tibi, et multipliceris amplius, sicut pollicitus est Dominus, Deus patrum tuorum, tibi terram lacte et melle manantem.</span> <span class="verse"><a name="4">4</a>Audi, Israel: Dominus Deus noster Dominus unus est.</span> <span class="verse"><a name="5">5</a>Diliges Dominum Deum tuum ex toto corde tuo et ex tota anima tua et ex tota fortitudine tua.</span> <span class="verse"><a name="6">6</a>Eruntque verba haec, quae ego praecipio tibi hodie, in corde tuo,</span> <span class="verse"><a name="7">7</a>et inculcabis ea filiis tuis et loqueris ea sedens in domo tua et ambulans in itinere, decumbens atque consurgens;</span> <span class="verse"><a name="8">8</a>et ligabis ea quasi signum in manu tua, eruntque quasi appensum quid inter oculos tuos,</span> <span class="verse"><a name="9">9</a>scribesque ea in postibus domus tuae et in portis tuis.</span> <span class="verse"><a name="10">10</a>Cumque introduxerit te Dominus Deus tuus in terram, pro qua iuravit patribus tuis Abraham, Isaac et Iacob, ut daret tibi, civitates magnas et optimas, quas non aedificasti,</span> <span class="verse"><a name="11">11</a>domos plenas cunctarum opum, quas non implevisti, cisternas, quas non fodisti, vineta et oliveta, quae non plantasti, et comederis et saturatus fueris,</span> <span class="verse"><a name="12">12</a>cave diligenter, ne obliviscaris Domini, qui eduxit te de terra Aegypti, de domo servitutis:</span> <span class="verse"><a name="13">13</a>Dominum Deum tuum timebis et ipsi servies ac per nomen illius iurabis.</span> <span class="verse"><a name="14">14</a>Non ibitis post deos alienos, de diis gentium, quae in circuitu vestro sunt,</span> <span class="verse"><a name="15">15</a>quoniam Deus aemulator Dominus Deus tuus in medio tui; ne quando irascatur furor Domini Dei tui contra te et auferat te de superficie terrae.</span> <span class="verse"><a name="16">16</a>Non tentabitis Dominum Deum vestrum, sicut tentastis in Massa.</span> <span class="verse"><a name="17">17</a>Custodite mandata Domini Dei vestri ac testimonia et praecepta, quae praecepit tibi;</span> <span class="verse"><a name="18">18</a>et fac, quod rectum est et bonum in conspectu Domini, ut bene sit tibi, et ingressus possideas terram optimam, de qua iuravit Dominus patribus tuis,</span> <span class="verse"><a name="19">19</a>ut deleret omnes inimicos tuos coram te, sicut locutus est Dominus.</span> <span class="verse"><a name="20">20</a>Cumque interrogaverit te filius tuus cras dicens: "Quid sibi volunt testimonia haec et praecepta atque iudicia, quae praecepit Dominus Deus noster vobis?",</span> <span class="verse"><a name="21">21</a>dices ei: "Servi eramus pharaonis in Aegypto, et eduxit nos Dominus de Aegypto in manu forti</span> <span class="verse"><a name="22">22</a>fecitque signa atque prodigia magna et pessima in Aegypto contra pharaonem et omnem domum illius in conspectu nostro;</span> <span class="verse"><a name="23">23</a>et eduxit nos inde, ut introductis daret terram, super qua iuravit patribus nostris.</span> <span class="verse"><a name="24">24</a>Praecepitque nobis Dominus, ut faciamus omnia praecepta haec et timeamus Dominum Deum nostrum, et bene sit nobis cunctis diebus vitae nostrae, sicut est hodie.</span> <span class="verse"><a name="25">25</a>Eritque iustitia nobis, si custodierimus et fecerimus omnia mandata haec coram Domino Deo nostro, sicut mandavit nobis".</span> </p></div</div></div></body></html>