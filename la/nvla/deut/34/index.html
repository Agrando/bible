<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 34</strong></div><p><span class="verse"><a name="1">1</a>Ascendit ergo Moyses de campestribus Moab super montem Nabo in verticem Phasga contra Iericho; ostenditque ei Dominus omnem terram Galaad usque Dan</span> <span class="verse"><a name="2">2</a>et universum Nephthali terramque Ephraim et Manasse et omnem terram Iudae usque ad mare occidentale</span> <span class="verse"><a name="3">3</a>et Nageb et latitudinem campi Iericho civitatis palmarum usque Segor.</span> <span class="verse"><a name="4">4</a>Dixitque Dominus ad eum: " Haec est terra, pro qua iuravi Abraham, Isaac et Iacob, dicens: Semini tuo dabo eam. Vidisti eam oculis tuis et non transibis ad illam ".</span> <span class="verse"><a name="5">5</a>Mortuusque est ibi Moyses servus Domini in terra Moab, iubente Domino.</span> <span class="verse"><a name="6">6</a>Et sepelivit eum in valle in terra Moab contra Bethphegor; et non cognovit homo sepulcrum eius usque in praesentem diem.</span> <span class="verse"><a name="7">7</a>Moyses centum et viginti annorum erat, quando mortuus est; non caligavit oculus eius, nec robur illius defecit.</span> <span class="verse"><a name="8">8</a>Fleveruntque eum filii Israel in campestribus Moab triginta diebus; et completi sunt dies planctus lugentium Moysen.</span> <span class="verse"><a name="9">9</a>Iosue vero filius Nun repletus est spiritu sapientiae, quia Moyses posuit super eum manus suas; et oboedierunt ei filii Israel feceruntque, sicut praecepit Dominus Moysi.</span> <span class="verse"><a name="10">10</a>Et non surrexit ultra propheta in Israel sicut Moyses, quem nosset Dominus facie ad faciem,</span> <span class="verse"><a name="11">11</a>in omnibus signis atque portentis, quae misit per eum, ut faceret in terra Aegypti pharaoni et omnibus servis eius universaeque terrae illius,</span> <span class="verse"><a name="12">12</a>et in cuncta manu robusta magnisque mirabilibus, quae fecit Moyses coram universo Israel.</span> </p></div</div></div></body></html>