<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 28</strong></div><p><span class="verse"><a name="1">1</a>Sin audieris vocem Domini Dei tui, ut facias atque custo dias omnia mandata eius, quae ego praecipio tibi hodie, faciet te Dominus Deus tuus excelsiorem cunctis gentibus, quae versantur in terra,</span> <span class="verse"><a name="2">2</a>venientque super te universae benedictiones istae et apprehendent te, si tamen vocem Domini Dei tui audieris.</span> <span class="verse"><a name="3">3</a>Benedictus tu in civitate et benedictus in agro.</span> <span class="verse"><a name="4">4</a>Benedictus fructus ventris tui et fructus terrae tuae fructusque iumentorum tuorum, partus armentorum tuorum et incrementum ovium tuarum.</span> <span class="verse"><a name="5">5</a>Benedictum canistrum et pistrinum tuum.</span> <span class="verse"><a name="6">6</a>Benedictus eris et ingrediens et egrediens.</span> <span class="verse"><a name="7">7</a>Dabit Dominus inimicos tuos, qui consurgunt adversum te, corruentes in conspectu tuo; per unam viam venient contra te et per septem fugient a facie tua.</span> <span class="verse"><a name="8">8</a>Emittet Dominus benedictionem super cellaria tua et super omnia opera manuum tuarum; benedicetque tibi in terra, quam Dominus Deus tuus dabit tibi.</span> <span class="verse"><a name="9">9</a>Suscitabit te Dominus sibi in populum sanctum, sicut iuravit tibi, si custodieris mandata Domini Dei tui et ambulaveris in viis eius.</span> <span class="verse"><a name="10">10</a>Videbuntque omnes terrarum populi quod nomen Domini invocatum sit super te, et timebunt te.</span> <span class="verse"><a name="11">11</a>Abundare te faciet Dominus omnibus bonis, fructu uteri tui et fructu iumentorum tuorum, fructu terrae tuae, quam iuravit Dominus patribus tuis, ut daret tibi.</span> <span class="verse"><a name="12">12</a>Aperiet Dominus tibi thesaurum suum optimum, caelum, ut tribuat pluviam terrae tuae in tempore suo; benedicatque cunctis operibus manuum tuarum; et fenerabis gentibus multis et ipse a nullo fenus accipies.</span> <span class="verse"><a name="13">13</a>Constituet te Dominus in caput et non in caudam, et eris semper supra et non subter, si audieris mandata Domini Dei tui, quae ego praecipio tibi hodie, et custodieris et feceris</span> <span class="verse"><a name="14">14</a>ac non declinaveris a verbis, quae ego praecipio vobis hodie, nec ad dexteram nec ad sinistram, nec secutus fueris deos alienos neque colueris eos.</span> <span class="verse"><a name="15">15</a>Quod si audire nolueris vocem Domini Dei tui, ut custodias et facias omnia mandata eius et praecepta, quae ego praecipio tibi hodie, venient super te omnes maledictiones istae et apprehendent te:</span> <span class="verse"><a name="16">16</a>Maledictus eris in civitate, maledictus in agro.</span> <span class="verse"><a name="17">17</a>Maledictum canistrum et pistrinum tuum.</span> <span class="verse"><a name="18">18</a>Maledictus fructus ventris tui et fructus terrae tuae, partus armentorum tuorum et incrementum ovium tuarum.</span> <span class="verse"><a name="19">19</a>Maledictus eris ingrediens et maledictus egrediens.</span> <span class="verse"><a name="20">20</a>Mittet Dominus super te maledictionem et conturbationem et increpationem in omnia opera tua, quae facies, donec conterat te et perdat velociter propter adinventiones tuas pessimas, in quibus reliquisti me.</span> <span class="verse"><a name="21">21</a>Adiunget Dominus tibi pestilentiam, donec consumat te de terra, ad quam ingredieris possidendam.</span> <span class="verse"><a name="22">22</a>Percutiet te Dominus consumptione, febri et inflammatione, ardore et aestu, uredine ac aurugine, et persequentur te, donec pereas.</span> <span class="verse"><a name="23">23</a>Et erit caelum, quod est supra caput tuum, aeneum, et terra, quam calcas, ferrea.</span> <span class="verse"><a name="24">24</a>Convertet Dominus imbrem terrae tuae in pulverem, et de caelo descendet super te cinis, donec conteraris.</span> <span class="verse"><a name="25">25</a>Tradet te Dominus corruentem ante hostes tuos: per unam viam egredieris contra eos et per septem fugies et eris in terrorem omnibus regnis terrae.</span> <span class="verse"><a name="26">26</a>Eritque cadaver tuum in escam cunctis volatilibus caeli et bestiis terrae, et non erit qui abigat.</span> <span class="verse"><a name="27">27</a>Percutiet te Dominus ulcere Aegypti et tumore, scabie quoque et prurigine, ita ut curari nequeas.</span> <span class="verse"><a name="28">28</a>Percutiet te Dominus amentia et caecitate ac stupore mentis;</span> <span class="verse"><a name="29">29</a>et palpabis in meridie, sicut palpare solet caecus in tenebris, et non diriges vias tuas. Omnique tempore eris oppressus et exspoliatus nec habebis, qui liberet te.</span> <span class="verse"><a name="30">30</a>Uxorem accipies, et alius dormiet cum ea. Domum aedificabis et non habitabis in ea. Plantabis vineam et non vindemiabis eam.</span> <span class="verse"><a name="31">31</a>Bos tuus mactabitur coram te, et non comedes ex eo. Asinus tuus rapietur in conspectu tuo et non reddetur tibi. Oves tuae dabuntur inimicis tuis, et non erit qui te adiuvet.</span> <span class="verse"><a name="32">32</a>Filii tui et filiae tuae tradentur alteri populo, videntibus oculis tuis et deficientibus ad conspectum eorum tota die, et non erit fortitudo in manu tua.</span> <span class="verse"><a name="33">33</a>Fructus terrae tuae et omnes labores tuos comedet populus, quem ignoras, et eris semper oppressus et confractus cunctis diebus</span> <span class="verse"><a name="34">34</a>et insanies in aspectu eorum, quae videbunt oculi tui.</span> <span class="verse"><a name="35">35</a>Percutiet te Dominus ulcere pessimo in genibus et in suris, sanarique non poteris a planta pedis usque ad verticem tuum.</span> <span class="verse"><a name="36">36</a>Ducet te Dominus et regem tuum, quem constitueris super te, in gentem, quam ignorasti tu et patres tui, et servies ibi diis alienis, ligno et lapidi;</span> <span class="verse"><a name="37">37</a>et eris in stuporem et in proverbium ac fabulam omnibus populis, ad quos te introduxerit Dominus.</span> <span class="verse"><a name="38">38</a>Sementem multam iacies in terram et modicum congregabis, quia locustae devorabunt omnia.</span> <span class="verse"><a name="39">39</a>Vineas plantabis et coles et vinum non bibes nec colliges ex ea quippiam, quoniam vastabitur vermibus.</span> <span class="verse"><a name="40">40</a>Olivas habebis in omnibus terminis tuis et non ungeris oleo, quia defluent et peribunt.</span> <span class="verse"><a name="41">41</a>Filios generabis et filias et non frueris eis, quoniam ducentur in captivitatem.</span> <span class="verse"><a name="42">42</a>Omnes arbores tuas et fruges terrae tuae locusta consumet.</span> <span class="verse"><a name="43">43</a>Advena, qui tecum versatur in terra, ascendet super te eritque sublimior; tu autem descendes et eris inferior.</span> <span class="verse"><a name="44">44</a>Ipse fenerabit tibi, et tu non fenerabis ei; ipse erit in caput, et tu eris in caudam.</span> <span class="verse"><a name="45">45</a>Et venient super te omnes maledictiones istae et persequentes apprehendent te, donec intereas, quia non audisti vocem Domini Dei tui nec servasti mandata eius et praecepta, quae praecepit tibi.</span> <span class="verse"><a name="46">46</a>Et erunt in te signa atque prodigia et in semine tuo usque in sempiternum.</span> <span class="verse"><a name="47">47</a>Eo quod non servieris Domino Deo tuo in gaudio cordisque laetitia propter rerum omnium abundantiam,</span> <span class="verse"><a name="48">48</a>servies inimico tuo, quem immittet Dominus tibi, in fame et siti et nuditate et omnium penuria, et ponet iugum ferreum super cervicem tuam, donec te conterat.</span> <span class="verse"><a name="49">49</a>Adducet Dominus super te gentem de longinquo et de extremis finibus terrae in similitudinem aquilae volantis cum impetu, cuius linguam intellegere non possis:</span> <span class="verse"><a name="50">50</a>gentem procacissimam, quae non deferat seni nec misereatur parvulo;</span> <span class="verse"><a name="51">51</a>et devoret fructum iumentorum tuorum ac fruges terrae tuae, donec intereas, et non relinquat tibi triticum, vinum et oleum, partum armentorum et incrementum ovium, donec te disperdat</span> <span class="verse"><a name="52">52</a>et obsideat te in cunctis urbibus tuis, donec destruantur muri tui firmi atque sublimes, in quibus habebas fiduciam in omni terra tua. Obsideberis intra portas tuas in omni terra tua, quam dabit tibi Dominus Deus tuus,</span> <span class="verse"><a name="53">53</a>et comedes fructum uteri tui, carnes filiorum tuorum et filiarum tuarum, quas dederit tibi Dominus Deus tuus, in obsidione et angustia, qua opprimet te hostis tuus.</span> <span class="verse"><a name="54">54</a>Homo tener in te et delicatus valde invidebit fratri suo et uxori, quae cubat in sinu suo, et residuis filiis suis, quos reservaverit,</span> <span class="verse"><a name="55">55</a>ne det uni ex eis de carnibus filiorum suorum, quas comedet, eo quod nihil aliud habeat in obsidione et angustia, qua oppresserit te inimicus tuus intra omnes portas tuas.</span> <span class="verse"><a name="56">56</a>Tenera mulier in te et delicata, quae non tentabat pedis vestigium figere in terram propter mollitiem et teneritudinem nimiam, invidebit viro suo, qui cubat in sinu eius, filio et filiae</span> <span class="verse"><a name="57">57</a>et illuviei secundarum, quae egrediuntur de medio feminum eius, et liberis, qui eadem hora nati sunt; comedet enim eos clam propter rerum omnium penuriam in obsidione et angustia, qua opprimet te inimicus tuus intra portas tuas.</span> <span class="verse"><a name="58">58</a>Nisi custodieris et feceris omnia verba legis huius, quae scripta sunt in hoc volumine, et timueris nomen gloriosum et terribile hoc, Dominum Deum tuum,</span> <span class="verse"><a name="59">59</a>augebit ultra modum Dominus plagas tuas et plagas seminis tui, plagas magnas et perseverantes, infirmitates pessimas et perpetuas,</span> <span class="verse"><a name="60">60</a>et convertet in te omnes afflictiones Aegypti, quas timuisti, et adhaerebunt tibi.</span> <span class="verse"><a name="61">61</a>Insuper universos languores et plagas, quae non sunt scriptae in volumine legis huius, inducet Dominus super te, donec te conterat;</span> <span class="verse"><a name="62">62</a>et remanebitis pauci numero, qui prius eratis sicut astra caeli prae multitudine, quoniam non audisti vocem Domini Dei tui.</span> <span class="verse"><a name="63">63</a>Et sicut ante laetatus est Dominus super vos bene vobis faciens vosque multiplicans, sic laetabitur super vos disperdens vos atque subvertens, ut auferamini de terra, ad quam ingredieris possidendam.</span> <span class="verse"><a name="64">64</a>Disperget te Dominus in omnes populos a summitate terrae usque ad terminos eius, et servies ibi diis alienis, quos et tu ignorasti et patres tui, lignis et lapidibus.</span> <span class="verse"><a name="65">65</a>In gentibus quoque illis non quiesces, neque erit requies vestigio pedis tui; dabit enim tibi Dominus ibi cor pavidum et deficientes oculos et animam consumptam maerore.</span> <span class="verse"><a name="66">66</a>Et erit vita tua quasi pendens ante te; timebis nocte et die et non credes vitae tuae.</span> <span class="verse"><a name="67">67</a>Mane dices: "Quis mihi det vesperum?"; et vespere: "Quis mihi det mane?", propter cordis tui formidinem, qua terreberis, et propter ea, quae tuis videbis oculis.</span> <span class="verse"><a name="68">68</a>Reducet te Dominus classibus in Aegyptum per viam, de qua dixi tibi, ut eam amplius non videres; ibi vendetis vos inimicis vestris in servos et ancillas, et non erit qui emat ".</span> <span class="verse"><a name="69">69</a>Haec sunt verba foederis, quod praecepit Dominus Moysi, ut feriret cum filiis Israel in terra Moab, praeter illud foedus, quod cum eis pepigit in Horeb.</span> </p></div</div></div></body></html>