<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 25</strong></div><p><span class="verse"><a name="1">1</a>Si fuerit causa inter aliquos, et interpellaverint iudices, quem iustum esse perspexerint, illi iustitiae palmam dabunt; quem impium, condemnabunt impietatis.</span> <span class="verse"><a name="2">2</a>Sin autem iudex eum, qui peccavit, dignum viderit plagis, prosternet et coram se faciet verberari; pro mensura peccati erit et plagarum modus,</span> <span class="verse"><a name="3">3</a>ita dumtaxat, ut quadragenarium numerum non excedant, ne ultra percussus plagis multis et foede laceratus ante oculos tuos abeat frater tuus.</span> <span class="verse"><a name="4">4</a>Non ligabis os bovis terentis in area fruges tuas.</span> <span class="verse"><a name="5">5</a>Quando habitaverint fratres simul, et unus ex eis absque filio mortuus fuerit, uxor defuncti non nubet foras alteri, sed accipiet eam frater eius uxorem et suscitabit semen fratris sui;</span> <span class="verse"><a name="6">6</a>et primogenitum ex ea filium nomine illius appellabit, ut non deleatur nomen eius ex Israel.</span> <span class="verse"><a name="7">7</a>Sin autem noluerit accipere uxorem fratris sui, quae ei lege debetur, perget mulier ad portam civitatis et interpellabit maiores natu dicetque: Non vult frater viri mei suscitare nomen fratris sui in Israel nec me in coniugium sumere";</span> <span class="verse"><a name="8">8</a>statimque accersiri eum facient et interrogabunt. Si responderit: "Nolo eam uxorem accipere",</span> <span class="verse"><a name="9">9</a>accedet mulier ad eum coram senioribus et tollet calceamentum de pede eius spuetque in faciem illius et dicet: "Sic fit homini, qui non aedificat domum fratris sui".</span> <span class="verse"><a name="10">10</a>Et vocabitur nomen illius in Israel: "Domus discalceati".</span> <span class="verse"><a name="11">11</a>Si habuerint inter se iurgium viri, et unus contra alterum rixari coeperit, volensque uxor alterius eruere virum suum de manu fortioris, miserit manum et apprehenderit verenda eius,</span> <span class="verse"><a name="12">12</a>abscides manum illius nec flecteris super eam ulla misericordia.</span> <span class="verse"><a name="13">13</a>Non habebis in sacculo tuo diversa pondera maius et minus;</span> <span class="verse"><a name="14">14</a>nec erit in domo tua ephi maius et minus.</span> <span class="verse"><a name="15">15</a>Pondus habebis iustum et verum, et ephi iustum et verum erit tibi, ut multo vivas tempore super terram, quam Dominus Deus tuus dederit tibi.</span> <span class="verse"><a name="16">16</a>Abominatur enim Dominus tuus eum, qui facit haec, et aversatur omnem iniustitiam.</span> <span class="verse"><a name="17">17</a>Memento quae fecerit tibi Amalec in via, quando egrediebaris ex Aegypto;</span> <span class="verse"><a name="18">18</a>quomodo occurrerit tibi et omnes extremos agminis tui, qui lassi residebant, ceciderit, quando tu eras fame et labore confectus, et non timuerit Deum.</span> <span class="verse"><a name="19">19</a>Cum ergo Dominus Deus tuus dederit tibi requiem a cunctis per circuitum inimicis tuis in terra, quam tibi daturus est, delebis nomen Amalec sub caelo: cave, ne obliviscaris!</span> </p></div</div></div></body></html>