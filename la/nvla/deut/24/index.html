<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 24</strong></div><p><span class="verse"><a name="1">1</a>Si acceperit homo uxorem et habuerit eam, et non invene rit gratiam ante oculos eius propter aliquam foeditatem, et scripserit libellum repudii dederitque in manu illius et dimiserit eam de domo sua,</span> <span class="verse"><a name="2">2</a>cumque egressa alterius uxor facta fuerit,</span> <span class="verse"><a name="3">3</a>et ille quoque oderit eam dederitque ei libellum repudii et dimiserit de domo sua, vel mortuus fuerit,</span> <span class="verse"><a name="4">4</a>non poterit prior maritus recipere eam in uxorem, quia polluta est; hoc esset abominatio coram Domino. Ne peccare facias terram tuam, quam Dominus Deus tuus tradiderit tibi possidendam.</span> <span class="verse"><a name="5">5</a>Cum acceperit homo nuper uxorem, non procedet ad bellum, nec ei quippiam necessitatis iniungetur publicae, sed vacabit liber domui suae, ut uno anno laetetur cum uxore sua.</span> <span class="verse"><a name="6">6</a>Non accipies loco pignoris molam vel superiorem lapidem molarem, quia animam suam apposuit tibi.</span> <span class="verse"><a name="7">7</a>Si deprehensus fuerit homo rapiens unum de fratribus suis de filiis Israel et, vendito eo, accipiens pretium, interficietur; et auferes malum de medio tui.</span> <span class="verse"><a name="8">8</a>Observa diligenter, si incurras plagam leprae, quaecumque docuerint vos sacerdotes levitici generis; quod praecepi eis, implete sollicite.</span> <span class="verse"><a name="9">9</a>Memento, quae fecerit Dominus Deus tuus Mariae in via, cum egrederemini de Aegypto.</span> <span class="verse"><a name="10">10</a>Cum mutuam dabis proximo tuo rem aliquam, non ingredieris domum eius, ut pignus auferas,</span> <span class="verse"><a name="11">11</a>sed stabis foris, et ille tibi pignus proferet, quod habuerit.</span> <span class="verse"><a name="12">12</a>Sin autem pauper est, non pernoctabit apud te pignus,</span> <span class="verse"><a name="13">13</a>sed statim reddes ei ad solis occasum, ut dormiens in vestimento suo benedicat tibi, et habeas iustitiam coram Domino Deo tuo.</span> <span class="verse"><a name="14">14</a>Non negabis mercedem indigentis et pauperis ex fratribus tuis sive advenis, qui tecum morantur in terra intra portas tuas,</span> <span class="verse"><a name="15">15</a>sed eadem die reddes ei pretium laboris sui ante solis occasum, quia pauper est, et illud desiderat anima sua; ne clamet contra te ad Dominum, et reputetur tibi in peccatum.</span> <span class="verse"><a name="16">16</a>Non occidentur patres pro filiis, nec filii pro patribus, sed unusquisque pro peccato suo morietur.</span> <span class="verse"><a name="17">17</a>Non pervertes iudicium advenae et pupilli nec auferes pignoris loco viduae vestimentum.</span> <span class="verse"><a name="18">18</a>Memento quod servieris in Aegypto, et eruerit te Dominus Deus tuus inde; idcirco praecipio tibi, ut facias hanc rem.</span> <span class="verse"><a name="19">19</a>Quando messueris segetem in agro tuo et oblitus manipulum reliqueris, non reverteris, ut tollas eum, sed advenam et pupillum et viduam auferre patieris, ut benedicat tibi Dominus Deus tuus in omni opere manuum tuarum.</span> <span class="verse"><a name="20">20</a>Si fruges collegeris olivarum, quidquid remanserit in arboribus, non reverteris, ut colligas, sed relinques advenae, pupillo ac viduae.</span> <span class="verse"><a name="21">21</a>Si vindemiaveris vineam tuam, non colliges remanentes racemos, sed cedent in usus advenae, pupilli ac viduae.</span> <span class="verse"><a name="22">22</a>Memento quod et tu servieris in Aegypto; et idcirco praecipio tibi, ut facias hanc rem.</span> </p></div</div></div></body></html>