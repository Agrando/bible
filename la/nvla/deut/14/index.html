<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 14</strong></div><p><span class="verse"><a name="1">1</a>Filii estote Domini Dei ve stri; non vos incidetis nec fa cietis calvitium inter oculos vestros super mortuo,</span> <span class="verse"><a name="2">2</a>quoniam populus sanctus es Domino Deo tuo, et te elegit, ut sis ei in populum peculiarem de cunctis gentibus, quae sunt super terram.</span> <span class="verse"><a name="3">3</a>Ne comedatis quidquid abominabile est.</span> <span class="verse"><a name="4">4</a>Hoc est animal, quod comedere potestis: bovem et ovem et capram,</span> <span class="verse"><a name="5">5</a>cervum et capream, bubalum, tragelaphum, pygargum, orygem, rupicapram.</span> <span class="verse"><a name="6">6</a>Omne animal inter pecora, quod findit ungulam plene in duas partes et ruminat, comedetis;</span> <span class="verse"><a name="7">7</a>de his autem, quae ruminant et ungulam non findunt, haec comedere non debetis: camelum, leporem, hyracem, quia ruminant et non dividunt ungulam, immunda erunt vobis.</span> <span class="verse"><a name="8">8</a>Sus quoque, quoniam dividit ungulam et non ruminat, immunda erit vobis: carnibus eorum non vescemini et cadavera non tangetis.</span> <span class="verse"><a name="9">9</a>Haec comedetis ex omnibus, quae morantur in aquis: quae habent pinnulas et squamas comedite;</span> <span class="verse"><a name="10">10</a>quae absque pinnulis et squamis sunt, ne comedatis, quia immunda sunt vobis.</span> <span class="verse"><a name="11">11</a>Omnes aves mundas comedite;</span> <span class="verse"><a name="12">12</a>has autem ne comedatis: aquilam scilicet et grypem et alietum,</span> <span class="verse"><a name="13">13</a>ixon et vulturem ac milvum iuxta genus suum</span> <span class="verse"><a name="14">14</a>et omne corvini generis,</span> <span class="verse"><a name="15">15</a>struthionem ac noctuam et larum atque accipitrem iuxta genus suum,</span> <span class="verse"><a name="16">16</a>bubonem ac cycnum et ibin</span> <span class="verse"><a name="17">17</a>ac mergulum, porphyrionem et nycticoracem,</span> <span class="verse"><a name="18">18</a>erodium et charadrium, singula in genere suo, upupam quoque et vespertilionem.</span> <span class="verse"><a name="19">19</a>Et omne, quod reptat et pinnulas habet, immundum erit vobis, nec comedetur.</span> <span class="verse"><a name="20">20</a>Omne volatile, quod mundum est, comedite.</span> <span class="verse"><a name="21">21</a>Quidquid morticinum est, ne vescamini ex eo; advenae, qui intra portas tuas est, da, ut comedat, aut vende peregrino: quia tu populus sanctus es Domino Deo tuo.Non coques haedum in lacte matris suae.</span> <span class="verse"><a name="22">22</a>Decimam partem separabis de cunctis frugibus seminis tui, quae nascuntur in terra per annos singulos;</span> <span class="verse"><a name="23">23</a>et comedes in conspectu Domini Dei tui in loco, quem elegerit, ut in eo nomen illius habitet, decimam frumenti tui et vini et olei et primogenita de armentis et ovibus tuis, ut discas timere Dominum Deum tuum omni tempore.</span> <span class="verse"><a name="24">24</a>Cum autem longior fuerit tibi via et locus, quem elegerit Dominus Deus tuus, ut ponat nomen suum ibi tibique benedixerit, nec potueris ad eum haec cuncta portare,</span> <span class="verse"><a name="25">25</a>vendes omnia et in pretium rediges; portabisque manu tua et proficisceris ad locum, quem elegerit Dominus Deus tuus,</span> <span class="verse"><a name="26">26</a>et emes ex eadem pecunia, quidquid tibi placuerit, sive ex armentis sive ex ovibus, vinum quoque et siceram et omne, quod desiderat anima tua; et comedes ibi coram Domino Deo tuo et epulaberis tu et domus tua</span> <span class="verse"><a name="27">27</a>et Levites, qui intra portas tuas est: cave, ne derelinquas eum, quia non habet partem nec possessionem tecum.</span> <span class="verse"><a name="28">28</a>Anno tertio separabis aliam decimam ex omnibus, quae nascuntur tibi eo tempore, et repones intra portas tuas;</span> <span class="verse"><a name="29">29</a>venietque Levites, qui non habet partem nec possessionem tecum, et peregrinus ac pupillus ac vidua, qui intra portas tuas sunt, et comedent et saturabuntur, ut benedicat tibi Dominus Deus tuus in cunctis operibus manuum tuarum, quae feceris.</span> </p></div</div></div></body></html>