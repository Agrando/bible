<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 2</strong></div><p><span class="verse"><a name="1">1</a>Profectique inde venimus in solitudinem per viam maris Ru bri, sicut mihi dixerat Dominus; et circuivimus montem Seir longo tempore.</span> <span class="verse"><a name="2">2</a>Dixitque Dominus ad me:</span> <span class="verse"><a name="3">3</a>"Sufficit vobis circuire montem istum; ite contra aquilonem.</span> <span class="verse"><a name="4">4</a>Et populo praecipe dicens: Transibitis per terminos fratrum vestrorum filiorum Esau, qui habitant in Seir, et timebunt vos.</span> <span class="verse"><a name="5">5</a>Cavete ergo diligenter, ne moveamini contra eos; neque enim dabo vobis de terra eorum, quantum potest unius pedis calcare vestigium, quia in possessionem Esau dedi montem Seir.</span> <span class="verse"><a name="6">6</a>Cibos emetis ab eis pecunia et comedetis; etiam aquam emptam haurietis et bibetis.</span> <span class="verse"><a name="7">7</a>Dominus Deus tuus benedixit tibi in omni opere manuum tuarum; novit iter tuum, quomodo transieris solitudinem hanc magnam per quadraginta annos habitans tecum Dominus Deus tuus, et nihil tibi defuit".</span> <span class="verse"><a name="8">8</a>Cumque transissemus fratres nostros filios Esau, qui habitabant in Seir, per viam Arabae de Ailath et de Asiongaber, vertimus nos et venimus per iter, quod ducit in desertum Moab.</span> <span class="verse"><a name="9">9</a>Dixitque Dominus ad me: "Non pugnes contra Moabitas nec ineas adversus eos proelium; non enim dabo tibi quidquam de terra eorum, quia filiis Lot tradidi Ar in possessionem.</span> <span class="verse"><a name="10">10</a>- Emim primi fuerunt habitatores eius, populus magnus et multus et tam excelsus ut Enacim;</span> <span class="verse"><a name="11">11</a>ipsi quoque Raphaim reputabantur sicut Enacim; denique Moabitae appellant eos Emim.</span> <span class="verse"><a name="12">12</a>In Seir autem prius habitaverunt Horim; quibus expulsis atque deletis, habitaverunt filii Esau pro eis, sicut fecit Israel in terra possessionis suae, quam dedit eis Dominus C.</span> <span class="verse"><a name="13">13</a>Surgite ergo et transite torrentem Zared". Et transivimus torrentem Zared.</span> <span class="verse"><a name="14">14</a>Tempus autem, quo ambulavimus de Cadesbarne usque ad transitum torrentis Zared, triginta octo annorum fuit, donec consumeretur omnis generatio hominum bellatorum de castris, sicut iuraverat eis Dominus,</span> <span class="verse"><a name="15">15</a>cuius manus fuit adversum eos, ut interirent de castrorum medio.</span> <span class="verse"><a name="16">16</a>Postquam autem universi ceciderunt pugnatores de medio populi,</span> <span class="verse"><a name="17">17</a>locutus est Dominus ad me dicens:</span> <span class="verse"><a name="18">18</a>"Tu transibis hodie terminos Moab, urbem nomine Ar;</span> <span class="verse"><a name="19">19</a>et accedens in vicina filiorum Ammon, cave, ne pugnes contra eos nec movearis ad proelium; non enim dabo tibi de terra filiorum Ammon, quia filiis Lot dedi eam in possessionem.</span> <span class="verse"><a name="20">20</a>- Terra Raphaim reputata est et ipsa olim habitaverunt Raphaim in ea, quos Ammonitae vocant Zomzommim,</span> <span class="verse"><a name="21">21</a>populus magnus et multus et procerae longitudinis sicut Enacim, quos delevit Dominus a facie eorum et fecit illos habitare pro eis,</span> <span class="verse"><a name="22">22</a>sicut fecerat filiis Esau, qui habitant in Seir, delens Horim et terram eorum illis tradens, quam possident usque in praesens.</span> <span class="verse"><a name="23">23</a>Hevaeos quoque, qui habitabant in villis usque Gazam, Caphtorim, qui egressi de Caphtor deleverunt eos et habitaverunt pro illis C.</span> <span class="verse"><a name="24">24</a>Surgite! Proficiscimini et transite torrentem Arnon: ecce tradidi in manu tua Sehon regem Hesebon Amorraeum; et terram eius incipe possidere et committe adversus eum proelium.</span> <span class="verse"><a name="25">25</a>Hodie incipiam mittere terrorem atque formidinem tuam in populos, qui habitant sub omni caelo, ut, audito nomine tuo, paveant et contremiscant coram te".</span> <span class="verse"><a name="26">26</a>Misi ergo nuntios de solitudine Cademoth ad Sehon regem Hesebon verbis pacificis dicens:</span> <span class="verse"><a name="27">27</a>Transibo per terram tuam, publica gradiar via, non declinabo neque ad dexteram neque ad sinistram;</span> <span class="verse"><a name="28">28</a>alimenta pretio vende mihi, ut vescar, aquam pecunia tribue mihi, et sic bibam; tantum est ut mihi concedas transitum,</span> <span class="verse"><a name="29">29</a>sicut fecerunt mihi filii Esau, qui habitant in Seir, et Moabitae, qui morantur in Ar, donec veniam ad Iordanem et transeam in terram, quam Dominus Deus noster daturus est nobis.</span> <span class="verse"><a name="30">30</a>Noluitque Sehon rex Hesebon dare nobis transitum, quia induraverat Dominus Deus tuus spiritum eius et obfirmaverat cor illius, ut traderetur in manus tuas, sicut est in praesenti die.</span> <span class="verse"><a name="31">31</a>Dixitque Dominus ad me: "Ecce coepi tradere tibi Sehon et terram eius. Incipe possidere eam!".</span> <span class="verse"><a name="32">32</a>Egressusque est Sehon obviam nobis cum omni populo suo ad proelium in Iasa,</span> <span class="verse"><a name="33">33</a>et tradidit eum Dominus Deus noster nobis; percussimusque eum cum filiis suis et omni populo suo.</span> <span class="verse"><a name="34">34</a>Cunctasque urbes eius in tempore illo cepimus et percussimus anathemate singulas civitates cum viris ac mulieribus et parvulis; neminem reliquimus in eis superstitem,</span> <span class="verse"><a name="35">35</a>absque iumentis, quae in partem venere praedantium, et spoliis urbium, quas cepimus.</span> <span class="verse"><a name="36">36</a>Ab Aroer, quae est super ripam torrentis Arnon, et oppido, quod in valle situm est, usque Galaad non fuit civitas, quae nostras effugeret manus: omnia tradidit Dominus Deus noster nobis,</span> <span class="verse"><a name="37">37</a>absque terra filiorum Ammon, ad quam non accessisti, cunctis, quae adiacent torrenti Iaboc, et urbibus montanis universisque locis, a quibus nos prohibuit Dominus Deus noster.</span> </p></div</div></div></body></html>