<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 22</strong></div><p><span class="verse"><a name="1">1</a>Non videbis bovem fratris tui aut ovem errantem et praeteribis, sed reduces fratri tuo;</span> <span class="verse"><a name="2">2</a>si autem non est prope frater tuus nec nosti eum, duces in domum tuam, et erunt apud te quamdiu quaerat ea frater tuus et recipiat.</span> <span class="verse"><a name="3">3</a>Similiter facies de asino et de vestimento et de omni re fratris tui, quae perierit: si inveneris eam, ne subtrahas te.</span> <span class="verse"><a name="4">4</a>Si videris asinum fratris tui aut bovem cecidisse in via, non subtrahes te, sed sublevabis cum eo.</span> <span class="verse"><a name="5">5</a>Non induetur mulier veste virili, nec vir utetur veste feminea: abominabilis enim apud Dominum Deum tuum est omnis, qui facit haec.</span> <span class="verse"><a name="6">6</a>Si ambulans per viam, in arbore vel in terra nidum avis inveneris et matrem pullis vel ovis desuper incubantem, non sumes eam de filiis,</span> <span class="verse"><a name="7">7</a>sed abire patieris matrem tenens filios, ut bene sit tibi, et longo vivas tempore.</span> <span class="verse"><a name="8">8</a>Cum aedificaveris domum novam, facies murum tecto tuo per circuitum, ne adducas sanguinem super domum tuam et sis reus, labente aliquo in praeceps ruente.</span> <span class="verse"><a name="9">9</a>Non seres vineam tuam altero semine, ne et sementis, quam sevisti, et quae nascuntur ex vinea, pariter sanctificentur.</span> <span class="verse"><a name="10">10</a>Non arabis in bove simul et asino.</span> <span class="verse"><a name="11">11</a>Non indueris vestimento, quod ex lana linoque contextum est.</span> <span class="verse"><a name="12">12</a>Funiculos facies per quattuor angulos pallii tui, quo operieris.</span> <span class="verse"><a name="13">13</a>Si duxerit vir uxorem et intraverit ad eam et postea odio habuerit eam</span> <span class="verse"><a name="14">14</a>imputaveritque ei obiciens ei nomen pessimum et dixerit: "Uxorem hanc accepi et ingressus ad eam non inveni virginem",</span> <span class="verse"><a name="15">15</a>tollent pater et mater eius et ferent secum signa virginitatis eius ad seniores urbis, qui in porta sunt,</span> <span class="verse"><a name="16">16</a>et dicet pater: "Filiam meam dedi huic uxorem, quam, quia odit,</span> <span class="verse"><a name="17">17</a>imponit ei nomen pessimum, ut dicat: Non inveni filiam tuam virginem; et ecce haec sunt signa virginitatis filiae meae". Expandent vestimentum coram se nioribus civitatis.</span> <span class="verse"><a name="18">18</a>Apprehendentque senes urbis illius virum et verberabunt illum</span> <span class="verse"><a name="19">19</a>condemnantes insuper centum siclis argenti, quos dabunt patri puellae, quoniam diffamavit nomen pessimum super virginem Israel; habebitque eam uxorem et non poterit dimittere eam omnibus diebus vitae suae.</span> <span class="verse"><a name="20">20</a>Quod si verum est, quod obicit, et non est in puella inventa virginitas,</span> <span class="verse"><a name="21">21</a>educent eam ad fores domus patris sui, et lapidibus obruent viri civitatis eius, et morietur, quoniam fecit nefas in Israel, ut fornicaretur in domo patris sui; et auferes malum de medio tui.</span> <span class="verse"><a name="22">22</a>Si inventus fuerit vir dormiens cum uxore alterius, uterque morietur, id est adulter et adultera; et auferes malum de Israel.</span> <span class="verse"><a name="23">23</a>Si puellam virginem desponsatam viro invenerit aliquis in civitate et concubuerit cum illa,</span> <span class="verse"><a name="24">24</a>educetis utrumque ad portam civitatis illius et lapidibus obruetis, et morientur: puella quia non clamavit, cum esset in civitate, vir quia humiliavit uxorem proximi sui; et auferes malum de medio tui.</span> <span class="verse"><a name="25">25</a>Sin autem in agro reppererit vir puellam, quae desponsata est, et apprehendens concubuerit cum illa, ipse morietur solus;</span> <span class="verse"><a name="26">26</a>puella nihil patietur nec est rea mortis, quoniam sicut vir consurgit contra fratrem suum et occidit eum, ita et puella perpessa est:</span> <span class="verse"><a name="27">27</a>sola erat in agro, clamavit puella desponsata, et nullus affuit, qui liberaret eam.</span> <span class="verse"><a name="28">28</a>Si invenerit vir puellam virginem, quae non habet sponsum, et apprehendens concubuerit cum ea, et res ad iudicium venerit,</span> <span class="verse"><a name="29">29</a>dabit, qui dormivit cum ea, patri puellae quinquaginta siclos argenti et habebit eam uxorem, quia humiliavit illam: non poterit dimittere eam cunctis diebus vitae suae.</span> </p></div</div></div></body></html>