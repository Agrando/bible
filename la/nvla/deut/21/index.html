<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 21</strong></div><p><span class="verse"><a name="1">1</a>Quando inventum fuerit in terra, quam Dominus Deus tuus daturus est tibi, hominis cadaver occisi, et ignoratur caedis reus,</span> <span class="verse"><a name="2">2</a>egredientur maiores natu et iudices tui et metientur a loco cadaveris singularum per circuitum spatia civitatum</span> <span class="verse"><a name="3">3</a>et, quam viciniorem ceteris esse perspexerint, seniores civitatis illius tollent vitulam de armento, quae non traxit iugum nec terram scidit vomere,</span> <span class="verse"><a name="4">4</a>et ducent eam ad torrentem perennem, ubi numquam aratum est nec seminatum, et caedent apud eum cervices vitulae;</span> <span class="verse"><a name="5">5</a>accedentque sacerdotes filii Levi, quos elegerit Dominus Deus tuus, ut ministrent ei et benedicant in nomine eius, et ad verbum eorum omnis causa et omnis percussio iudicetur.</span> <span class="verse"><a name="6">6</a>Et omnes maiores natu civitatis illius, qui prope interfectum sunt, lavabunt manus suas super vitulam, quae apud torrentem percussa est,</span> <span class="verse"><a name="7">7</a>et dicent: "Manus nostrae non effuderunt hunc sanguinem, nec oculi nostri viderunt;</span> <span class="verse"><a name="8">8</a>propitius esto populo tuo Israel, quem redemisti, Domine, et non reputes sanguinem innocentem in medio populi tui Israel". Et auferetur ab eis reatus sanguinis.</span> <span class="verse"><a name="9">9</a>Tu autem removebis innocentem cruorem, cum feceris, quod rectum est in oculis Domini.</span> <span class="verse"><a name="10">10</a>Si egressus fueris ad pugnam contra inimicos tuos, et tradiderit eos Dominus Deus tuus in manu tua, captivosque duxeris</span> <span class="verse"><a name="11">11</a>et videris in numero captivorum mulierem pulchram et adamaveris eam voluerisque habere uxorem,</span> <span class="verse"><a name="12">12</a>introduces eam in domum tuam. Quae radet caesariem et circumcidet ungues</span> <span class="verse"><a name="13">13</a>et deponet vestem captivitatis sedensque in domo tua flebit patrem et matrem suam uno mense; et postea intrabis ad eam sociaberisque illi, et erit uxor tua.</span> <span class="verse"><a name="14">14</a>Sin autem postea non sederit animo tuo, dimittes eam liberam; nec vendere poteris pecunia nec opprimere per potentiam, quia humiliasti eam.</span> <span class="verse"><a name="15">15</a>Si habuerit homo uxores duas, unam dilectam et alteram odiosam, genuerintque ei liberos, et fuerit filius odiosae primogenitus,</span> <span class="verse"><a name="16">16</a>volueritque substantiam inter filios suos dividere, non poterit filium dilectae facere primogenitum et praeferre filio odiosae,</span> <span class="verse"><a name="17">17</a>sed filium odiosae agnoscet primogenitum dabitque ei de cunctis, quae habuerit, duplicia; iste est enim principium roboris eius, et huic debentur primogenita.</span> <span class="verse"><a name="18">18</a>Si genuerit homo filium contumacem et protervum, qui non audiat patris aut matris imperium et coercitus oboedire contempserit,</span> <span class="verse"><a name="19">19</a>apprehendent eum et ducent ad seniores civitatis suae et ad portam iudicii</span> <span class="verse"><a name="20">20</a>dicentque ad eos: "Filius noster iste protervus et contumax est: monita nostra audire contemnit, comissationibus vacat et luxuriae atque conviviis potatorum".</span> <span class="verse"><a name="21">21</a>Lapidibus eum obruent viri civitatis, et morietur, ut auferatis malum de medio vestri, et universus Israel audiens pertimescat.</span> <span class="verse"><a name="22">22</a>Quando peccaverit homo, quod morte plectendum est, et occisum appenderis in patibulo,</span> <span class="verse"><a name="23">23</a>non permanebit cadaver eius in ligno; sed in eadem die sepelietur, quia maledictus a Deo est, qui pendet in ligno; et nequaquam contaminabis terram tuam, quam Dominus Deus tuus dederit tibi in possessionem.</span> </p></div</div></div></body></html>