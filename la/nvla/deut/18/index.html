<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 18</strong></div><p><span class="verse"><a name="1">1</a>Non habebunt sacerdotes le vitae, omnis tribus Levi, par tem et hereditatem cum reliquo Israel; de sacrificiis Domini et hereditate eius comedent</span> <span class="verse"><a name="2">2</a>et nihil accipient de possessione fratrum suorum: Dominus enim ipse est hereditas eorum, sicut locutus est illis.</span> <span class="verse"><a name="3">3</a>Hoc erit ius sacerdotum a populo, ab his qui offerunt victimas: sive bovem sive ovem immolaverint, dabunt sacerdoti armum et duas maxillas ac ventriculum,</span> <span class="verse"><a name="4">4</a>primitias frumenti, vini et olei et lanarum ex ovium tonsione.</span> <span class="verse"><a name="5">5</a>Ipsum enim elegit Dominus Deus tuus de cunctis tribubus tuis, ut stet et ministret in nomine Domini ipse et filii eius in sempiternum.</span> <span class="verse"><a name="6">6</a>Si exierit Levites de una urbium tuarum ex omni Israel, in qua ut advena habitat, et voluerit venire desiderans locum, quem elegerit Dominus,</span> <span class="verse"><a name="7">7</a>ministrabit in nomine Domini Dei sui, sicut omnes fratres eius levitae, qui stabunt ibi coram Domino.</span> <span class="verse"><a name="8">8</a>Partem ciborum eandem accipiet quam et ceteri, excepto eo, quod ex paterna ei successione debetur.</span> <span class="verse"><a name="9">9</a>Quando ingressus fueris terram, quam Dominus Deus tuus dabit tibi, cave, ne imitari velis abominationes illarum gentium.</span> <span class="verse"><a name="10">10</a>Nec inveniatur in te, qui filium suum aut filiam traducat per ignem, aut qui sortes sciscitetur et observet nubes atque auguria, nec sit maleficus</span> <span class="verse"><a name="11">11</a>nec incantator, nec qui pythones consulat nec divinos, aut quaerat a mortuis veritatem;</span> <span class="verse"><a name="12">12</a>omnia enim haec abominatur Dominus et propter istiusmodi scelera expellet eos in introitu tuo.</span> <span class="verse"><a name="13">13</a>Perfectus eris et absque macula cum Domino Deo tuo.</span> <span class="verse"><a name="14">14</a>Gentes istae, quarum possidebis terram, augures et divinos audiunt; tu autem a Domino Deo tuo aliter institutus es.</span> <span class="verse"><a name="15">15</a>Prophetam de gente tua et de fratribus tuis sicut me suscitabit tibi Dominus Deus tuus; ipsum audietis,</span> <span class="verse"><a name="16">16</a>ut petiisti a Domino Deo tuo in Horeb, quando contio congregata est, atque dixisti: "Ultra non audiam vocem Domini Dei mei et ignem hunc maximum amplius non videbo, ne moriar".</span> <span class="verse"><a name="17">17</a>Et ait Dominus mihi: "Bene omnia sunt locuti;</span> <span class="verse"><a name="18">18</a>prophetam suscitabo eis de medio fratrum suorum similem tui et ponam verba mea in ore eius, loqueturque ad eos omnia, quae praecepero illi.</span> <span class="verse"><a name="19">19</a>Qui autem verba mea, quae loquetur in nomine meo, audire noluerit, ego ultor exsistam.</span> <span class="verse"><a name="20">20</a>Propheta autem qui, arrogantia depravatus, voluerit loqui in nomine meo, quae ego non praecepi illi ut diceret, aut ex nomine alienorum deorum, interficietur".</span> <span class="verse"><a name="21">21</a>Quod si tacita cogitatione responderis: "Quomodo possum intellegere verbum, quod Dominus non est locutus?",</span> <span class="verse"><a name="22">22</a>hoc habebis signum: quod in nomine Domini propheta ille praedixerit, et non evenerit, hoc Dominus non est locutus, sed per tumorem animi sui propheta confinxit; et idcirco non timebis eum.</span> </p></div</div></div></body></html>