<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/deut/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/deut">Deuteronomy</a> &gt <strong>Chapter 1</strong></div><p><span class="verse"><a name="1">1</a>Haec sunt verba, quae locutus est Moyses ad omnem Israel trans Iordanem in solitudine, in Araba contra Suph, inter Pharan et Thophel et Laban et Aseroth et Dizahab.</span> <span class="verse"><a name="2">2</a>Undecim dies de Horeb per viam montis Seir usque Cadesbarne.</span> <span class="verse"><a name="3">3</a>Quadragesimo anno, undecimo mense, prima die mensis locutus est Moyses ad filios Israel omnia, quae praeceperat illi Dominus ut diceret eis.</span> <span class="verse"><a name="4">4</a>Postquam percussit Sehon regem Amorraeorum, qui habitavit in Hesebon, et Og regem Basan, qui mansit in Astharoth et in Edrai,</span> <span class="verse"><a name="5">5</a>trans Iordanem in terra Moab coepitque Moyses explanare legem hanc et dicere:</span> <span class="verse"><a name="6">6</a>" Dominus Deus noster locutus est ad nos in Horeb dicens: "Sufficit vobis quod in hoc monte mansistis;</span> <span class="verse"><a name="7">7</a>convertimini et proficiscimini et venite ad montem Amorraeorum et ad omnes vicinos eius: in Araba atque montanis et in Sephela et in Nageb et iuxta litus maris, in terram Chananaeorum et in Libanum usque ad flumen magnum Euphraten.</span> <span class="verse"><a name="8">8</a>En, inquit, tradidi vobis terram: ingredimini et possidete eam, super qua iuravit Dominus patribus vestris, Abraham, Isaac et Iacob, ut daret illam eis et semini eorum post eos".</span> <span class="verse"><a name="9">9</a>Dixique vobis illo in tempore: Non possum solus sustinere vos;</span> <span class="verse"><a name="10">10</a>Dominus Deus vester multiplicavit vos, et estis hodie sicut stellae caeli plurimi.</span> <span class="verse"><a name="11">11</a>Dominus, Deus patrum vestrorum, addat ad hunc numerum multa milia et benedicat vobis, sicut locutus est vobis.</span> <span class="verse"><a name="12">12</a>Non valeo solus vestra negotia sustinere et pondus ac iurgia;</span> <span class="verse"><a name="13">13</a>date vobis viros sapientes et gnaros, et quorum conversatio sit probata in tribubus vestris, ut ponam eos vobis principes.</span> <span class="verse"><a name="14">14</a>Tunc respondistis mihi: "Bona res est, quam vis facere".</span> <span class="verse"><a name="15">15</a>Tulique principes de tribubus vestris viros sapientes et probatos et constitui eos principes super vos: tribunos et centuriones et quinquagenarios ac decanos et praefectos operum pro tribubus vestris.</span> <span class="verse"><a name="16">16</a>Praecepique iudicibus vestris in tempore illo: Audite causam fratrum vestrorum et, quod iustum est, iudicate, sive civis sit ille sive peregrinus.</span> <span class="verse"><a name="17">17</a>Non accipietis personam in iudicio; ita parvum audietis ut magnum nec timebitis cuiusquam personam, quia Dei iudicium est. Quod si difficile vobis aliquid visum fuerit, referte ad me, et ego audiam.</span> <span class="verse"><a name="18">18</a>Praecepique vobis in tempore illo omnia, quae facere deberetis.</span> <span class="verse"><a name="19">19</a>Profecti autem de Horeb transivimus per totam illam eremum maximam et terribilem, quam vidistis, per viam montis Amorraei, sicut praeceperat Dominus Deus noster nobis. Cumque venissemus in Cadesbarne,</span> <span class="verse"><a name="20">20</a>dixi vobis: Venistis ad montem Amorraei, quem Dominus Deus noster daturus est nobis.</span> <span class="verse"><a name="21">21</a>Vide terram, quam Dominus Deus tuus dat tibi: ascende et posside eam, sicut locutus est tibi Dominus, Deus patrum tuorum; noli metuere nec quidquam paveas.</span> <span class="verse"><a name="22">22</a>Et accessistis ad me vos omnes atque dixistis: "Mittamus viros ante nos, qui considerent terram et renuntient de itinere, per quod debeamus ascendere, et de civitatibus, ad quas pergere".</span> <span class="verse"><a name="23">23</a>Cumque mihi sermo placuisset, misi ex vobis duodecim viros singulos de tribubus suis.</span> <span class="verse"><a name="24">24</a>Qui cum perrexissent et ascendissent in montana, venerunt usque ad Nehelescol et, considerata terra,</span> <span class="verse"><a name="25">25</a>sumentes de fructibus eius attulerunt ad nos atque dixerunt: "Bona est terra, quam Dominus Deus noster daturus est nobis".</span> <span class="verse"><a name="26">26</a>Et noluistis ascendere, sed increduli ad sermonem Domini Dei vestri</span> <span class="verse"><a name="27">27</a>murmurastis in tabernaculis vestris atque dixistis: "Odit nos Dominus et idcirco eduxit nos de terra Aegypti, ut traderet nos in manu Amorraei atque deleret.</span> <span class="verse"><a name="28">28</a>Quo ascendemus? Fratres nostri terruerunt cor nostrum dicentes: Maxima multitudo est et nobis in statura procerior; urbes magnae et ad caelum usque munitae; etiam filios Enacim vidimus ibi".</span> <span class="verse"><a name="29">29</a>Et dixi vobis: Nolite metuere nec timeatis eos.</span> <span class="verse"><a name="30">30</a>Dominus Deus, qui ductor est vester, ipse pro vobis pugnabit, sicut fecit in Aegypto, vobis videntibus.</span> <span class="verse"><a name="31">31</a>Et in solitudine - ipse vidisti - portavit te Dominus Deus tuus, ut solet homo gestare parvulum filium suum, in omni via, per quam ambulastis, donec veniretis ad locum istum.</span> <span class="verse"><a name="32">32</a>Et nec sic quidem credidistis Domino Deo vestro,</span> <span class="verse"><a name="33">33</a>qui praecessit vos in via, et metatus est locum, in quo tentoria figere deberetis, nocte ostendens vobis iter per ignem et die per columnam nubis.</span> <span class="verse"><a name="34">34</a>Cumque audisset Dominus vocem sermonum vestrorum, iratus iuravit et ait:</span> <span class="verse"><a name="35">35</a>"Non videbit quispiam de viris generationis huius pessimae terram bonam, quam sub iuramento pollicitus sum patribus vestris,</span> <span class="verse"><a name="36">36</a>praeter Chaleb filium Iephonne: ipse enim videbit eam, et ipsi dabo terram, quam calcavit, et filiis eius, quia adimplevit ut sequeretur Dominum".</span> <span class="verse"><a name="37">37</a>Mihi quoque iratus Dominus propter vos dixit: "Nec tu ingredieris illuc;</span> <span class="verse"><a name="38">38</a>sed Iosue filius Nun minister tuus ipse intrabit illuc. Hunc robora, et ipse terram sorte dividat Israeli.</span> <span class="verse"><a name="39">39</a>Parvuli vestri, de quibus dixistis quod captivi ducerentur, et filii, qui hodie boni ac mali ignorant distantiam, ipsi ingredientur; et ipsis dabo terram, et possidebunt eam.</span> <span class="verse"><a name="40">40</a>Vos autem revertimini et abite in solitudinem per viam maris Rubri".</span> <span class="verse"><a name="41">41</a>Et respondistis mihi: "Peccavimus Domino; nos ascendemus atque pugnabimus, sicut praecepit nobis Dominus Deus noster". Cumque instructi armis pergeretis in montem,</span> <span class="verse"><a name="42">42</a>ait mihi Dominus: "Dic ad eos: Nolite ascendere neque pugnetis, non enim sum vobiscum, ne cadatis coram inimicis vestris".</span> <span class="verse"><a name="43">43</a>Locutus sum, et non audistis, sed adversantes imperio Domini et tumentes superbia ascendistis in montem.</span> <span class="verse"><a name="44">44</a>Itaque egressus Amorraeus, qui habitat in monte illo, obviam vobis, persecutus est vos, sicut solent apes persequi, et cecidit vos de Seir usque Horma.</span> <span class="verse"><a name="45">45</a>Cumque reversi ploraretis coram Domino, non audivit vos nec voci vestrae voluit acquiescere.</span> <span class="verse"><a name="46">46</a>Sedistis ergo in Cades multo illo tempore, dum ibi mansistis.</span> </p></div</div></div></body></html>