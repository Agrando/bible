<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1tim/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1tim">1 Timothy</a> &gt <strong>Chapter 5</strong></div><p><span class="verse"><a name="1">1</a>Seniorem ne increpaveris, sed obsecra ut patrem, iuvenes ut fratres,</span> <span class="verse"><a name="2">2</a>anus ut matres, iuvenculas ut sorores in omni castitate.</span> <span class="verse"><a name="3">3</a>Viduas honora, quae vere viduae sunt.</span> <span class="verse"><a name="4">4</a>Si qua autem vidua filios aut nepotes habet, discant primum domum suam pie regere et mutuam vicem reddere parentibus; hoc enim acceptum est coram Deo.</span> <span class="verse"><a name="5">5</a>Quae autem vere vidua est et desolata, sperat in Deum et instat obsecrationibus et orationibus nocte ac die;</span> <span class="verse"><a name="6">6</a>nam quae in deliciis est vivens, mortua est.</span> <span class="verse"><a name="7">7</a>Et haec praecipe, ut irreprehensibiles sint.</span> <span class="verse"><a name="8">8</a>Si quis autem suorum et maxime domesticorum curam non habet, fidem negavit et est infideli deterior.</span> <span class="verse"><a name="9">9</a>Vidua adscribatur non minus sexaginta annorum, quae fuerit unius viri uxor,</span> <span class="verse"><a name="10">10</a>in operibus bonis testimonium habens: si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est.</span> <span class="verse"><a name="11">11</a>Adulescentiores autem viduas devita; cum enim luxuriatae fuerint adversus Christum, nubere volunt,</span> <span class="verse"><a name="12">12</a>habentes damnationem, quia primam fidem irritam fecerunt;</span> <span class="verse"><a name="13">13</a>simul autem et otiosae discunt circumire domos, non solum otiosae sed et verbosae et curiosae, loquentes quae non oportet.</span> <span class="verse"><a name="14">14</a>Volo ergo iuniores nubere, filios procreare, dominas domus esse, nullam occasionem dare adversario maledicti gratia;</span> <span class="verse"><a name="15">15</a>iam enim quaedam conversae sunt retro Satanam.</span> <span class="verse"><a name="16">16</a>Si qua fidelis habet viduas, subministret illis, et non gravetur ecclesia, ut his, quae vere viduae sunt, sufficiat.</span> <span class="verse"><a name="17">17</a>Qui bene praesunt presbyteri, duplici honore digni habeantur, maxime qui laborant in verbo et doctrina;</span> <span class="verse"><a name="18">18</a>dicit enim Scriptura: " Non infrenabis os bovi trituranti " et: " Dignus operarius mercede sua ".</span> <span class="verse"><a name="19">19</a>Adversus presbyterum accusationem noli recipere, nisi sub duobus vel tribus testibus.</span> <span class="verse"><a name="20">20</a>Peccantes coram omnibus argue, ut et ceteri timorem habeant.</span> <span class="verse"><a name="21">21</a>Testificor coram Deo et Christo Iesu et electis angelis, ut haec custodias sine praeiudicio nihil faciens in aliquam partem declinando.</span> <span class="verse"><a name="22">22</a>Manus cito nemini imposueris neque communicaveris peccatis alienis; teipsum castum custodi.</span> <span class="verse"><a name="23">23</a>Noli adhuc aquam bibere, sed vino modico utere propter stomachum et frequentes tuas infirmitates.</span> <span class="verse"><a name="24">24</a>Quorundam hominum peccata manifesta sunt praecedentia ad iudicium, quosdam autem et subsequuntur;</span> <span class="verse"><a name="25">25</a>similiter et facta bona manifesta sunt, et, quae aliter se habent, abscondi non possunt.</span> </p></div</div></div></body></html>