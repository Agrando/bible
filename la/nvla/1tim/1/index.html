<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1tim/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1tim">1 Timothy</a> &gt <strong>Chapter 1</strong></div><p><span class="verse"><a name="1">1</a>Paulus, apostolus Christi Iesu secundum praeceptum Dei sal vatoris nostri et Christi Iesu spei nostrae,</span> <span class="verse"><a name="2">2</a>Timotheo germano filio in fide: gratia, misericordia, pax a Deo Patre et Christo Iesu Domino nostro.</span> <span class="verse"><a name="3">3</a>Sicut rogavi te, ut remaneres Ephesi, cum irem in Macedoniam, ut praeciperes quibusdam, ne aliter docerent</span> <span class="verse"><a name="4">4</a>neque intenderent fabulis et genealogiis interminatis, quae quaestiones praestant magis quam dispensationem Dei, quae est in fide;</span> <span class="verse"><a name="5">5</a>finis autem praecepti est caritas de corde puro et conscientia bona et fide non ficta,</span> <span class="verse"><a name="6">6</a>a quibus quidam aberrantes conversi sunt in vaniloquium,</span> <span class="verse"><a name="7">7</a>volentes esse legis doctores, non intellegentes neque quae loquuntur neque de quibus affirmant.</span> <span class="verse"><a name="8">8</a>Scimus autem quia bona est lex, si quis ea legitime utatur,</span> <span class="verse"><a name="9">9</a>sciens hoc quia iusto lex non est posita sed iniustis et non subiectis, impiis et peccatoribus, sceleratis et contaminatis, patricidis et matricidis, homicidis,</span> <span class="verse"><a name="10">10</a>fornicariis, masculorum concubitoribus, plagiariis, mendacibus, periuris et si quid aliud sanae doctrinae adversatur,</span> <span class="verse"><a name="11">11</a>secundum evangelium gloriae beati Dei, quod creditum est mihi.</span> <span class="verse"><a name="12">12</a>Gratiam habeo ei, qui me confortavit, Christo Iesu Domino nostro, quia fidelem me existimavit ponens in ministerio,</span> <span class="verse"><a name="13">13</a>qui prius fui blasphemus et persecutor et contumeliosus; sed misericordiam consecutus sum, quia ignorans feci in incredulitate;</span> <span class="verse"><a name="14">14</a>superabundavit autem gratia Domini nostri cum fide et dilectione, quae sunt in Christo Iesu.</span> <span class="verse"><a name="15">15</a>Fidelis sermo et omni acceptione dignus: Christus Iesus venit in mundum peccatores salvos facere; quorum primus ego sum,</span> <span class="verse"><a name="16">16</a>sed ideo misericordiam consecutus sum, ut in me primo ostenderet Christus Iesus omnem longanimitatem, ad informationem eorum, qui credituri sunt illi in vitam aeternam.</span> <span class="verse"><a name="17">17</a>Regi autem saeculorum, incorruptibili, invisibili, soli Deo honor et gloria in saecula saeculorum. Amen.</span> <span class="verse"><a name="18">18</a>Hoc praeceptum commendo tibi, fili Timothee, secundum praecedentes super te prophetias, ut milites in illis bonam militiam</span> <span class="verse"><a name="19">19</a>habens fidem et bonam conscientiam, quam quidam repellentes circa fidem naufragaverunt;</span> <span class="verse"><a name="20">20</a>ex quibus est Hymenaeus et Alexander, quos tradidi Satanae, ut discant non blasphemare.</span> </p></div</div></div></body></html>