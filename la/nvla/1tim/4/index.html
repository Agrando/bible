<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1tim/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1tim">1 Timothy</a> &gt <strong>Chapter 4</strong></div><p><span class="verse"><a name="1">1</a>Spiritus autem manifeste dicit, quia in novissimis temporibus discedent quidam a fide, attendentes spiritibus seductoribus et doctrinis daemoniorum,</span> <span class="verse"><a name="2">2</a>in hypocrisi loquentium mendacium et cauteriatam habentium suam conscientiam,</span> <span class="verse"><a name="3">3</a>prohibentium nubere, abstinere a cibis, quos Deus creavit ad percipiendum cum gratiarum actione fidelibus et his, qui cognoverunt veritatem.</span> <span class="verse"><a name="4">4</a>Quia omnis creatura Dei bona, et nihil reiciendum, quod cum gratiarum actione percipitur;</span> <span class="verse"><a name="5">5</a>sanctificatur enim per verbum Dei et orationem.</span> <span class="verse"><a name="6">6</a>Haec proponens fratribus bonus eris minister Christi Iesu, enutritus verbis fidei et bonae doctrinae, quam assecutus es;</span> <span class="verse"><a name="7">7</a>profanas autem et aniles fabulas devita.Exerce teipsum ad pietatem;</span> <span class="verse"><a name="8">8</a>nam corporalis exercitatio ad modicum utilis est, pietas autem ad omnia utilis est promissionem habens vitae, quae nunc est, et futurae.</span> <span class="verse"><a name="9">9</a>Fidelis sermo et omni acceptione dignus:</span> <span class="verse"><a name="10">10</a>in hoc enim laboramus et certamus, quia sperantes sumus in Deum vivum, qui est salvator omnium hominum, maxime fidelium.</span> <span class="verse"><a name="11">11</a>Praecipe haec et doce.</span> <span class="verse"><a name="12">12</a>Nemo adulescentiam tuam contemnat; sed exemplum esto fidelium in verbo, in conversatione, in caritate, in fide, in castitate.</span> <span class="verse"><a name="13">13</a>Dum venio, attende lectioni, exhortationi, doctrinae.</span> <span class="verse"><a name="14">14</a>Noli neglegere donationem, quae in te est, quae data est tibi per prophetiam cum impositione manuum presbyterii.</span> <span class="verse"><a name="15">15</a>Haec meditare, in his esto, ut profectus tuus manifestus sit omnibus.</span> <span class="verse"><a name="16">16</a>Attende tibi et doctrinae; insta in illis; hoc enim faciens et teipsum salvum facies et eos, qui te audiunt.</span> </p></div</div></div></body></html>