<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/2thess/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/2thess">2 Thessalonians</a> &gt <strong>Chapter 2</strong></div><p><span class="verse"><a name="1">1</a>Rogamus autem vos, fratres, circa adventum Domini nostri Iesu Christi et nostram congregationem in ipsum,</span> <span class="verse"><a name="2">2</a>ut non cito moveamini a sensu neque terreamini, neque per spiritum neque per verbum neque per epistulam tamquam per nos, quasi instet dies Domini.</span> <span class="verse"><a name="3">3</a>Ne quis vos seducat ullo modo; quoniam, nisi venerit discessio primum, et revelatus fuerit homo iniquitatis, filius perditionis,</span> <span class="verse"><a name="4">4</a>qui adversatur et extollitur supra omne, quod dicitur Deus aut quod colitur, ita ut in templo Dei sedeat, ostendens se quia sit Deus.</span> <span class="verse"><a name="5">5</a>Non retinetis quod, cum adhuc essem apud vos, haec dicebam vobis?</span> <span class="verse"><a name="6">6</a>Et nunc quid detineat scitis, ut ipse reveletur in suo tempore.</span> <span class="verse"><a name="7">7</a>Nam mysterium iam operatur iniquitatis; tantum qui tenet nunc, donec de medio fiat.</span> <span class="verse"><a name="8">8</a>Et tunc revelabitur ille iniquus, quem Dominus Iesus interficiet spiritu oris sui et destruet illustratione adventus sui,</span> <span class="verse"><a name="9">9</a>eum, cuius est adventus secundum operationem Satanae in omni virtute et signis et prodigiis mendacibus</span> <span class="verse"><a name="10">10</a>et in omni seductione iniquitatis his, qui pereunt, eo quod caritatem veritatis non receperunt, ut salvi fierent.</span> <span class="verse"><a name="11">11</a>Et ideo mittit illis Deus operationem erroris, ut credant mendacio,</span> <span class="verse"><a name="12">12</a>ut iudicentur omnes, qui non crediderunt veritati, sed consenserunt iniquitati.</span> <span class="verse"><a name="13">13</a>Nos autem debemus gratias agere Deo semper pro vobis, fratres, dilecti a Domino, quod elegerit vos Deus primitias in salutem, in sanctificatione Spiritus et fide veritatis;</span> <span class="verse"><a name="14">14</a>ad quod et vocavit vos per evangelium nostrum in acquisitionem gloriae Domini nostri Iesu Christi.</span> <span class="verse"><a name="15">15</a>Itaque, fratres, state et tenete traditiones, quas didicistis sive per sermonem sive per epistulam nostram.</span> <span class="verse"><a name="16">16</a>Ipse autem Dominus noster Iesus Christus et Deus Pater noster, qui dilexit nos et dedit consolationem aeternam et spem bonam in gratia,</span> <span class="verse"><a name="17">17</a>consoletur corda vestra et confirmet in omni opere et sermone bono.</span> </p></div</div></div></body></html>