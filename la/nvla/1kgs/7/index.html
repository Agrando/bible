<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1kgs/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1kgs">1 Kings</a> &gt <strong>Chapter 7</strong></div><p><span class="verse"><a name="1">1</a>Domum autem suam aedificavit Salomon tredecim annis et ad perfectum usque perduxit.</span> <span class="verse"><a name="2">2</a>Aedificavit quoque domum Saltus Libani centum cubitorum longitudinis et quinquaginta cubitorum latitudinis et triginta cubitorum altitudinis super quattuor ordines columnarum cedrinarum, et ligna cedrina super columnas.</span> <span class="verse"><a name="3">3</a>Et erat tectum cedrinum in alto super tabulas quadraginta quinque, quae erant super columnas, quindecim in uno ordine,</span> <span class="verse"><a name="4">4</a>et marginum tres ordines, fenestra iuxta fenestram tribus vicibus.</span> <span class="verse"><a name="5">5</a>Ostia, id est postes, habebant quadruplicem marginem.</span> <span class="verse"><a name="6">6</a>Et porticum columnarum fecit quinquaginta cubitorum longitudinis et triginta cubitorum latitudinis, et alteram porticum in facie maioris porticus et columnas et cancellos ante eas.</span> <span class="verse"><a name="7">7</a>Porticum quoque solii, in qua tribunal erat, fecit et texit lignis cedrinis a pavimento usque ad pavimentum.</span> <span class="verse"><a name="8">8</a>Et domus, in qua habitabat, erat in altero atrio intro a porticu et simili opere. Domum quoque fecit filiae pharaonis, quam uxorem duxerat Salomon, tali opere quali et hanc porticum.</span> <span class="verse"><a name="9">9</a>Omnia lapidibus pretiosis, qui ad normam quandam atque mensuram tam intrinsecus quam extrinsecus serrati erant, a fundamento usque ad summitatem parietum, et extrinsecus usque ad atrium maius.</span> <span class="verse"><a name="10">10</a>Fundamenta autem de lapidibus pretiosis, lapidibus magnis decem sive octo cubitorum.</span> <span class="verse"><a name="11">11</a>Et desuper lapides pretiosi secundum mensuram secti et ligna cedrina.</span> <span class="verse"><a name="12">12</a>Et atrium maius in circuitu habebat tres ordines de lapidibus sectis et unum ordinem de dolata cedro; necnon et atrium domus Domini interius et porticus domus.</span> <span class="verse"><a name="13">13</a>Misit quoque rex Salomon et tulit Hiram de Tyro,</span> <span class="verse"><a name="14">14</a>filium mulieris viduae de tribu Nephthali, patre Tyrio, artificem aerarium et plenum sapientia et intellegentia et doctrina ad faciendum omne opus ex aere. Qui, cum venisset ad regem Salomonem, fecit omne opus eius.</span> <span class="verse"><a name="15">15</a>Et finxit duas columnas aereas, decem et octo cubitorum altitudinis columnam unam, et linea duodecim cubitorum ambiebat columnam, et grossitudo eius quattuor digitorum, et intrinsecus cava erat; sic et columna altera.</span> <span class="verse"><a name="16">16</a>Duo quoque capitella fecit, quae ponerentur super capita columnarum, fusili aere; quinque cubitorum altitudinis capitellum unum et quinque cubitorum altitudinis capitellum alterum,</span> <span class="verse"><a name="17">17</a>et serta quasi in modum texturae, fimbriae in modum catenarum sibi invicem miro opere contextarum in capitellis, quae erant super caput columnarum, septem in capitello uno et septem in capitello altero.</span> <span class="verse"><a name="18">18</a>Et fecit malogranatorum duos ordines per circuitum super sertum unum, ut tegerent capitella, quae erant super summitatem columnarum; eodem modo fecit et capitello secundo.</span> <span class="verse"><a name="19">19</a>Capitella autem, quae erant super capita columnarum, quasi opere lilii fabricata erant in porticu, quattuor cubitorum.</span> <span class="verse"><a name="20">20</a>Et rursum alia capitella in summitate duarum columnarum etiam desuper, iuxta alvum, quae erat super sertum. Malogranatorum autem ducentorum duo ordines erant in circuitu capitelli primi et eodem modo in circuitu capitelli secundi.</span> <span class="verse"><a name="21">21</a>Et statuit duas columnas in porticum templi; cumque statuisset columnam dexteram, vocavit eam nomine Iachin, similiter erexit columnam sinistram et vocavit nomen eius Booz.</span> <span class="verse"><a name="22">22</a>Et super capita columnarum opus in modum lilii posuit; per fectumque est opus columnarum.</span> <span class="verse"><a name="23">23</a>Fecit quoque mare fusile decem cubitorum a labio usque ad labium, rotundum in circuitu, quinque cubitorum altitudo eius; et resticula triginta cubitorum cingebat illud per circuitum.</span> <span class="verse"><a name="24">24</a>Et scalptura colocynthidum subter labium circuibat illud, duo ordines scalpturarum fusilium in una fusione cum mari.</span> <span class="verse"><a name="25">25</a>Et stabat super duodecim boves, e quibus tres respiciebant ad aquilonem et tres ad occidentem et tres ad meridiem et tres ad orientem, et mare super eos desuper erat; quorum posteriora universa intrinsecus latitabant.</span> <span class="verse"><a name="26">26</a>Grossitudo autem luteris habebat mensuram palmi, labiumque eius erat quasi labium calicis et folium repandi lilii; duo milia batos capiebat.</span> <span class="verse"><a name="27">27</a>Et fecit bases decem aereas, quattuor cubitorum longitudinis bases singulas et quattuor cubitorum latitudinis et trium cubitorum altitudinis.</span> <span class="verse"><a name="28">28</a>Hoc autem erat opus basium: limbos habebant, insuper et limbos inter columellas.</span> <span class="verse"><a name="29">29</a>Super limbos inter columellas erant leones et boves et cherubim, et super columellas similiter; supra et infra leones et boves erant coronae, opus malleatum.</span> <span class="verse"><a name="30">30</a>Et quattuor rotae per bases singulas et axes aerei, et quattuor pedes et quasi umeruli subter luterem fusiles, contra singulos coronae.</span> <span class="verse"><a name="31">31</a>Et os eius erat rotundum, opus basis, unius cubiti et dimidii; etiam in ore eius variae caelaturae erant, limbi autem eius erant quadrati, non rotundi.</span> <span class="verse"><a name="32">32</a>Quattuor quoque rotae subter limbis erant, et fulcra rotarum cohaerebant basi; una rota habebat altitudinis cubitum et semis.</span> <span class="verse"><a name="33">33</a>Tales autem rotae erant, quales solent in curru fieri, et fulcra earum et canthi et radii et modioli, omnia fusilia.</span> <span class="verse"><a name="34">34</a>Nam et umeruli illi quattuor per singulos angulos basis unius ex ipsa basi fusiles et coniuncti erant.</span> <span class="verse"><a name="35">35</a>In summitate autem basis erat quaedam rotunditas dimidii cubiti, et in summitate basis fulcra eius et limbi eius ex semetipsa.</span> <span class="verse"><a name="36">36</a>Scalpsit quoque in tabulatis illis, fulcris eius et super limbos eius cherubim et leones et palmas secundum vacuum singulorum, et coronas per circuitum.</span> <span class="verse"><a name="37">37</a>In hunc modum fecit decem bases, fusura una, et mensura scalpturaque consimili.</span> <span class="verse"><a name="38">38</a>Fecit quoque decem luteres aereos; quadraginta batos capiebat luter unus, eratque quattuor cubitorum; singulosque luteres per singulas, id est decem bases posuit.</span> <span class="verse"><a name="39">39</a>Et constituit decem bases, quinque ad dexteram partem templi et quinque ad sinistram; mare autem posuit ad dexteram partem templi contra orientem ad meridiem.</span> <span class="verse"><a name="40">40</a>Fecit quoque Hiram lebetes et vatilla et phialas et perfecit omne opus regi Salomoni in templo Domini;</span> <span class="verse"><a name="41">41</a>columnas duas et globos capitellorum super capita columnarum duos et serta duo, ut operirent duos globos, qui erant super capita columnarum;</span> <span class="verse"><a name="42">42</a>et malogranata quadringenta in duobus sertis, duos versus malogranatorum in sertis singulis, ad operiendos globos capitellorum, qui erant super faciem columnarum;</span> <span class="verse"><a name="43">43</a>et bases decem et luteres decem super bases</span> <span class="verse"><a name="44">44</a>et mare unum et boves duodecim subter mare;</span> <span class="verse"><a name="45">45</a>et lebetes et vatilla et phialas. Omnia vasa, quae fecit Hiram regi Salomoni in domo Domini, de aere polito erant.</span> <span class="verse"><a name="46">46</a>In campestri regione Iordanis fudit ea rex in argillosa terra inter Succoth et Sarthan.</span> <span class="verse"><a name="47">47</a>Et posuit Salomon omnia vasa; propter multitudinem autem nimiam ignorabatur pondus aeris.</span> <span class="verse"><a name="48">48</a>Fecitque Salomon omnia vasa in domo Domini: altare aureum et mensam, super quam ponerentur panes propositionis, auream;</span> <span class="verse"><a name="49">49</a>et candelabra, quinque ad dexteram et quinque ad sinistram contra Dabir, ex auro puro, et florem et lucernas desuper aureas; et forcipes aureos</span> <span class="verse"><a name="50">50</a>et pateras et cultros et phialas et sartagines et turibula de auro purissimo; et cardines ostiorum domus interioris Sancti sanctorum et ostiorum domus templi ex auro.</span> <span class="verse"><a name="51">51</a>Et perfecit omne opus, quod faciebat Salomon in domo Domini, et intulit Salomon, quae sanctificaverat David pater suus, argentum et aurum et vasa, reposuitque in thesauris domus Domini.</span> </p></div</div></div></body></html>