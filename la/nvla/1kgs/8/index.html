<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1kgs/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1kgs">1 Kings</a> &gt <strong>Chapter 8</strong></div><p><span class="verse"><a name="1">1</a>Tunc congregavit Salomon om nes maiores natu Israel - om nes principes tribuum, duces familiarum filiorum Israel ad regem Salomonem - in Ierusalem, ut deferrent arcam foederis Domini de civitate David, id est de Sion.</span> <span class="verse"><a name="2">2</a>Convenitque ad regem Salomonem universus Israel in mense Ethanim in sollemnitate, ipse est mensis septimus.</span> <span class="verse"><a name="3">3</a>Veneruntque cuncti senes Israel, et tulerunt sacerdotes arcam</span> <span class="verse"><a name="4">4</a>et portaverunt arcam Domini et tabernaculum conventus et omnia vasa sanctuarii, quae erant in tabernaculo; et ferebant ea sacerdotes et Levitae.</span> <span class="verse"><a name="5">5</a>Rex autem Salomon et universus coetus Israel, qui convenerat ad eum, cum illo ante arcam immolabant oves et boves absque aestimatione et numero.</span> <span class="verse"><a name="6">6</a>Et intulerunt sacerdotes arcam foederis Domini in locum suum in Dabir templi, in sanctum sanctorum, subter alas cherubim;</span> <span class="verse"><a name="7">7</a>siquidem cherubim expandebant alas super locum arcae et protegebant arcam et vectes eius desuper.</span> <span class="verse"><a name="8">8</a>Cumque eminerent vectes et apparerent summitates eorum foris in sanctuario ante Dabir, non apparebant ultra extrinsecus; qui et fuerunt ibi usque in praesentem diem.</span> <span class="verse"><a name="9">9</a>In arca autem non erat aliud nisi duae tabulae lapideae, quas posuerat in ea Moyses in Horeb, quando pepigit Dominus foedus cum filiis Israel, cum egrederentur de terra Aegypti.</span> <span class="verse"><a name="10">10</a>Factum est autem cum exissent sacerdotes de sanctuario, nebula implevit domum Domini,</span> <span class="verse"><a name="11">11</a>et non poterant sacerdotes stare et ministrare propter nebulam; impleverat enim gloria Domini domum Domini.</span> <span class="verse"><a name="12">12</a>Tunc ait Salomon: Dominus dixit ut habitaret in nebula.</span> <span class="verse"><a name="13">13</a>Aedificans aedificavi domum in habitaculum tuum,firmissimum solium tuum in sempiternum ".</span> <span class="verse"><a name="14">14</a>Convertitque rex faciem suam et benedixit omni ecclesiae Israel; omnis enim ecclesia Israel stabat.</span> <span class="verse"><a name="15">15</a>Et ait: " Benedictus Dominus, Deus Israel, qui locutus est ore suo ad David patrem meum et in manibus suis perfecit dicens:</span> <span class="verse"><a name="16">16</a>"A die qua eduxi populum meum Israel de Aegypto, non elegi civitatem de universis tribubus Israel, ut aedificaretur domus, et esset nomen meum ibi; sed elegi David, ut esset super populum meum Israel".</span> <span class="verse"><a name="17">17</a>Voluitque David pater meus aedificare domum nomini Domini, Dei Israel,</span> <span class="verse"><a name="18">18</a>et ait Dominus ad David patrem meum: "Quod cogitasti in corde tuo aedificare domum nomini meo, bene fecisti hoc ipsum mente tractans;</span> <span class="verse"><a name="19">19</a>verumtamen tu non aedificabis domum sed filius tuus, qui egredietur de lumbis tuis, ipse aedificabit domum nomini meo".</span> <span class="verse"><a name="20">20</a>Confirmavit Dominus sermonem suum, quem locutus est; stetique pro David patre meo et sedi super thronum Israel, sicut locutus est Dominus, et aedificavi domum nomini Domini, Dei Israel.</span> <span class="verse"><a name="21">21</a>Et constitui ibi locum arcae, in qua foedus est Domini, quod percussit cum patribus nostris, quando eduxit eos de terra Aegypti ".</span> <span class="verse"><a name="22">22</a>Stetit autem Salomon ante altare Domini in conspectu omnis ecclesiae Israel et expandit manus suas in caelum</span> <span class="verse"><a name="23">23</a>et ait: " Domine, Deus Israel, non est similis tui Deus in caelo desuper et super terra deorsum, qui custodis pactum et misericordiam servis tuis, qui ambulant coram te in toto corde suo;</span> <span class="verse"><a name="24">24</a>qui custodisti servo tuo David patri meo, quae locutus es ei; ore locutus es et manibus perfecisti, ut et haec dies probat.</span> <span class="verse"><a name="25">25</a>Nunc igitur, Domine, Deus Israel, conserva famulo tuo David patri meo, quae locutus es ei dicens: "Non auferetur de te vir coram me, qui sedeat super thronum Israel, ita tamen, si custodierint filii tui viam suam, ut ambulent coram me, sicut tu ambulasti in conspectu meo".</span> <span class="verse"><a name="26">26</a>Et nunc, Domine, Deus Israel, firmentur verba tua, quae locutus es servo tuo David patri meo.</span> <span class="verse"><a name="27">27</a>Ergone putandum est quod vere Deus habitet super terram? Si enim caelum et caeli caelorum te capere non possunt, quanto magis domus haec, quam aedificavi!</span> <span class="verse"><a name="28">28</a>Sed respice ad orationem servi tui et ad preces eius, Domine Deus meus; audi clamorem et orationem, quam servus tuus orat coram te hodie,</span> <span class="verse"><a name="29">29</a>ut sint oculi tui aperti super domum hanc nocte ac die, super locum, de quo dixisti: "Erit nomen meum ibi", ut exaudias orationem, qua orat te servus tuus in loco isto,</span> <span class="verse"><a name="30">30</a>ut exaudias deprecationem servi tui et populi tui Israel, quodcumque oraverint in loco isto, et exaudies in loco habitaculi tui in caelo et, cum exaudieris, propitius eris.</span> <span class="verse"><a name="31">31</a>Si peccaverit homo in proximum suum et habuerit aliquod iuramentum, quo teneatur astrictus, et venerit propter iuramentum coram altari tuo in domum istam,</span> <span class="verse"><a name="32">32</a>tu exaudies in caelo et facies et iudicabis servos tuos condemnans impium et reddens viam suam super caput eius iustificansque iustum et retribuens ei secundum iustitiam suam.</span> <span class="verse"><a name="33">33</a>Si superatus fuerit populus tuus Israel ab inimicis suis, quia peccaturus est tibi, et agentes paenitentiam et confitentes nomini tuo venerint et oraverint et deprecati te fuerint in domo hac,</span> <span class="verse"><a name="34">34</a>exaudi in caelo et dimitte peccatum populi tui Israel et reduces eos in terram, quam dedisti patribus eorum.</span> <span class="verse"><a name="35">35</a>Si clausum fuerit caelum et non pluerit propter peccata eorum, et oraverint in loco isto confessi nomini tuo et a peccatis suis conversi propter afflictionem suam,</span> <span class="verse"><a name="36">36</a>exaudi eos in caelo et dimitte peccata servorum tuorum et populi tui Israel et ostende eis viam bonam, per quam ambulent, et da pluviam super terram tuam, quam dedisti populo tuo in possessionem.</span> <span class="verse"><a name="37">37</a>Fames si oborta fuerit in terra aut pestilentia aut uredo aut aurugo aut locusta vel bruchus, et afflixerit eum inimicus eius portas obsidens, omnis plaga, universa infirmitas,</span> <span class="verse"><a name="38">38</a>cuncta oratio et deprecatio, quae acciderit omni homini de populo tuo Israel; si quis cognoverit plagam cordis sui et expanderit manus suas in domo hac,</span> <span class="verse"><a name="39">39</a>tu audies in caelo in loco habitationis tuae et repropitiaberis et facies, ut des unicuique secundum omnes vias suas, sicut videris cor eius, quia tu nosti solus cor omnium filiorum hominum,</span> <span class="verse"><a name="40">40</a>ut timeant te cunctis diebus, quibus vivunt super faciem terrae, quam dedisti patribus nostris.</span> <span class="verse"><a name="41">41</a>Insuper et alienigena, qui non est de populo tuo Israel, cum venerit de terra longinqua propter nomen tuum</span> <span class="verse"><a name="42">42</a>- audietur enim nomen tuum magnum et manus tua fortis et brachium tuum extentum ubique - cum venerit ergo et oraverit in hoc loco,</span> <span class="verse"><a name="43">43</a>tu exaudies in caelo in loco habitationis tuae et facies omnia, pro quibus invocaverit te alienigena, ut sciant universi populi terrarum nomen tuum et timeant te, sicut populus tuus Israel, et probent quia nomen tuum invocatum est super domum hanc, quam aedificavi.</span> <span class="verse"><a name="44">44</a>Si egressus fuerit populus tuus ad bellum contra inimicos suos per viam, quocumque miseris eos, et oraverint te contra viam civitatis, quam elegisti, et contra domum, quam aedificavi nomini tuo,</span> <span class="verse"><a name="45">45</a>exaudies in caelo orationes eorum et preces eorum et facies iudicium eorum.</span> <span class="verse"><a name="46">46</a>Quod si peccaverint tibi - non est enim homo qui non peccet - et iratus tradideris eos inimicis suis, et captivi ducti fuerint in terram inimicorum longe vel prope</span> <span class="verse"><a name="47">47</a>et egerint paenitentiam in corde suo in loco captivitatis et conversi deprecati te fuerint in captivitate sua dicentes: "Peccavimus, inique egimus, impie gessimus";</span> <span class="verse"><a name="48">48</a>et reversi fuerint ad te in universo corde suo et tota anima sua in terra inimicorum suorum, ad quam captivi ducti sunt, et oraverint te contra viam terrae suae, quam dedisti patribus eorum, et civitatis, quam elegisti, et templi, quod aedificavi nomini tuo,</span> <span class="verse"><a name="49">49</a>exaudies in caelo in firmamento solii tui orationes eorum et preces eorum et facies iudicium eorum;</span> <span class="verse"><a name="50">50</a>et propitiaberis populo tuo, qui peccavit tibi, et omnibus iniquitatibus eorum, quibus praevaricati sunt in te, et dabis misericordiam coram eis, qui eos captivos habuerint, ut misereantur eis</span> <span class="verse"><a name="51">51</a>- populus enim tuus est et hereditas tua, quos eduxisti de terra Aegypti de medio fornacis ferreae -</span> <span class="verse"><a name="52">52</a>ut sint oculi tui aperti ad deprecationem servi tui et populi tui Israel, et exaudias eos in universis, pro quibus invocaverint te.</span> <span class="verse"><a name="53">53</a>Tu enim separasti eos tibi in hereditatem de universis populis terrae, sicut locutus es per Moysen servum tuum, quando eduxisti patres nostros de Aegypto, Domine Deus ".</span> <span class="verse"><a name="54">54</a>Factum est autem cum complesset Salomon orans Dominum omnem orationem et deprecationem hanc, surrexit de conspectu altaris Domini; utrumque enim genu in terram fixerat et manus expanderat in caelum.</span> <span class="verse"><a name="55">55</a>Stetit ergo et benedixit omni ecclesiae Israel voce magna dicens:</span> <span class="verse"><a name="56">56</a>" Benedictus Dominus, qui dedit requiem populo suo Israel iuxta omnia, quae locutus est; non cecidit ne unus quidem sermo ex omnibus bonis, quae locutus est per Moysen servum suum.</span> <span class="verse"><a name="57">57</a>Sit Dominus Deus noster nobiscum, sicut fuit cum patribus nostris, non derelinquens nos neque proiciens,</span> <span class="verse"><a name="58">58</a>sed inclinet corda nostra ad se, ut ambulemus in universis viis eius et custodiamus mandata eius et decreta et iudicia, quaecumque mandavit patribus nostris.</span> <span class="verse"><a name="59">59</a>Et sint sermones mei isti, quibus deprecatus sum coram Domino, appropinquantes Domino Deo nostro die ac nocte, ut faciat iudicium servo suo et populo suo Israel per singulos dies,</span> <span class="verse"><a name="60">60</a>ut sciant omnes populi terrae quia Dominus ipse est Deus, et non est ultra absque eo.</span> <span class="verse"><a name="61">61</a>Sit quoque cor vestrum perfectum cum Domino Deo nostro, ut ambuletis in decretis eius et custodiatis mandata eius sicut et hodie ".</span> <span class="verse"><a name="62">62</a>Igitur rex et omnis Israel cum eo immolabant victimas coram Domino.</span> <span class="verse"><a name="63">63</a>Mactavitque Salomon hostias pacificas, quas immolavit Domino, boum viginti duo milia et ovium centum viginti milia. Et dedicaverunt templum Domini rex et omnes filii Israel.</span> <span class="verse"><a name="64">64</a>In die illa sanctificavit rex medium atrii, quod erat ante domum Domini; fecit quippe holocaustum ibi et oblationem et adipem pacificorum, quoniam altare aereum, quod erat coram Domino, minus erat et capere non poterat holocaustum et oblationem et adipem pacificorum.</span> <span class="verse"><a name="65">65</a>Fecit ergo Salomon in tempore illo festivitatem celebrem, et omnis Israel cum eo, ecclesia magna ab introitu Emath usque ad rivum Aegypti, coram Domino Deo nostro septem diebus.</span> <span class="verse"><a name="66">66</a>Et in die octava dimisit populos; qui benedicentes regi profecti sunt in tabernacula sua laetantes et alacri corde super omnibus bonis, quae fecerat Dominus David servo suo et Israel populo suo.</span> </p></div</div></div></body></html>