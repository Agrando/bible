<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1kgs/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1kgs">1 Kings</a> &gt <strong>Chapter 5</strong></div><p><span class="verse"><a name="1">1</a>Salomon autem erat in dicione sua habens omnia regna a Flu mine usque ad terram Philisthim et ad terminum Aegypti offerentium sibi munera et servientium ei cunctis diebus vitae eius.</span> <span class="verse"><a name="2">2</a>Erat autem cibus Salomonis per dies singulos triginta chori similae et sexaginta chori farinae,</span> <span class="verse"><a name="3">3</a>decem boves pingues et viginti boves pascuales et centum oves, excepta venatione cervorum, caprearum atque bubalorum et avium altilium.</span> <span class="verse"><a name="4">4</a>Ipse enim obtinebat omnem regionem, quae erat trans Flumen, a Thaphsa usque Gazam, et cunctos reges illarum regionum; et habebat pacem ex omni parte in circuitu.</span> <span class="verse"><a name="5">5</a>Habitabatque Iuda et Israel absque timore ullo, unusquisque sub vite sua et sub ficu sua a Dan usque Bersabee cunctis diebus Salomonis.</span> <span class="verse"><a name="6">6</a>Et habebat Salomon quattuor milia praesepia equorum currulium et duodecim milia equestres.</span> <span class="verse"><a name="7">7</a>Et praebebant supradicti praefecti necessaria mensae regis Salomonis et convivarum eius cum ingenti cura, unusquisque in suo mense.</span> <span class="verse"><a name="8">8</a>Hordeum quoque et paleas equorum et iumentorum deferebant in locum, ubi erat unicuique constitutum.</span> <span class="verse"><a name="9">9</a>Dedit quoque Deus sapientiam Salomoni et prudentiam multam nimis et latitudinem cordis quasi arenam, quae est in litore maris.</span> <span class="verse"><a name="10">10</a>Et praecedebat sapientia Salomonis sapientiam omnium Orientalium et Aegyptiorum;</span> <span class="verse"><a name="11">11</a>et erat sapientior cunctis hominibus, sapientior Ethan Ezrahita et Heman et Chalchol et Darda filiis Mahol et erat nominatus in universis gentibus per circuitum.</span> <span class="verse"><a name="12">12</a>Locutus est quoque Salomon tria milia parabolas, et fuerunt carmina eius quinque et mille.</span> <span class="verse"><a name="13">13</a>Et disputavit super lignis, a cedro, quae est in Libano, usque ad hyssopum, quae egreditur de pariete; et disseruit de iumentis et volucribus et reptilibus et piscibus.</span> <span class="verse"><a name="14">14</a>Et veniebant de cunctis populis ad audiendam sapientiam Salomonis, ab universis regibus terrae, qui audiebant sapientiam eius.</span> <span class="verse"><a name="15">15</a>Misit quoque Hiram rex Tyri servos suos ad Salomonem; audivit enim quod ipsum unxissent regem pro patre eius, quia amicus fuerat Hiram David omni tempore.</span> <span class="verse"><a name="16">16</a>Misit autem et Salomon ad Hiram dicens:</span> <span class="verse"><a name="17">17</a>" Tu scis voluntatem David patris mei et quia non potuerit aedificare domum nomini Domini Dei sui propter bella imminentia per circuitum, donec daret Dominus eos sub vestigio pedum eius.</span> <span class="verse"><a name="18">18</a>Nunc autem requiem dedit Dominus Deus meus mihi per circuitum; non est adversarius neque occursus malus.</span> <span class="verse"><a name="19">19</a>Quam ob rem cogito aedificare templum nomini Domini Dei mei, sicut locutus est Dominus David patri meo dicens: "Filius tuus, quem dabo pro te super solium tuum, ipse aedificabit domum nomini meo".</span> <span class="verse"><a name="20">20</a>Praecipe igitur, ut praecidant mihi cedros de Libano, et servi mei sint cum servis tuis; mercedem autem servorum tuorum dabo tibi quamcumque praeceperis; scis enim quoniam non est in populo meo vir, qui noverit ligna caedere sicut Sidonii ".</span> <span class="verse"><a name="21">21</a>Cum ergo audisset Hiram verba Salomonis, laetatus est valde et ait: " Benedictus Dominus hodie, qui dedit David filium sapientissimum super populum hunc plurimum ".</span> <span class="verse"><a name="22">22</a>Et misit Hiram ad Salomonem dicens: " Audivi, quaecumque mandasti mihi; ego faciam omnem voluntatem tuam in lignis cedrinis et abiegnis.</span> <span class="verse"><a name="23">23</a>Servi mei deponent ea de Libano ad mare, et ego componam ea in ratibus in mari usque ad locum, quem significaveris mihi, et applicabo ea ibi, et tu tolles ea; praebebisque necessaria mihi, ut detur cibus domui meae ".</span> <span class="verse"><a name="24">24</a>Itaque Hiram dabat Salomoni ligna cedrina et ligna abiegna iuxta omnem voluntatem eius.</span> <span class="verse"><a name="25">25</a>Salomon autem praebebat Hiram viginti milia chororum tritici in cibum domui eius et viginti choros purissimi olei; haec tribuebat Salomon Hiram per annos singulos.</span> <span class="verse"><a name="26">26</a>Dedit quoque Dominus sapientiam Salomoni, sicut locutus est ei; et erat pax inter Hiram et Salomonem, et percusserunt foedus ambo.</span> <span class="verse"><a name="27">27</a>Elegitque rex Salomon operas de omni Israel, et erat indictio triginta milia virorum.</span> <span class="verse"><a name="28">28</a>Mittebatque eos in Libanum decem milia per menses singulos vicissim, ita ut duobus mensibus essent in domibus suis; et Adoniram erat super huiuscemodi indictione.</span> <span class="verse"><a name="29">29</a>Fueruntque Salomoni septuaginta milia eorum, qui onera portabant, et octoginta milia latomorum in monte,</span> <span class="verse"><a name="30">30</a>absque praepositis, qui praeerant singulis operibus numero trium milium et trecentorum praecipientium populo, his, qui faciebant opus.</span> <span class="verse"><a name="31">31</a>Praecepitque rex, ut tollerent lapides grandes, lapides pretiosos in fundamentum templi, lapides quadratos;</span> <span class="verse"><a name="32">32</a>dolaverunt ergo caementarii Salomonis, caementarii Hiram et Giblii ligna et lapides et praeparaverunt ad aedificandam domum.</span> </p></div</div></div></body></html>