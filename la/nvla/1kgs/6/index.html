<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1kgs/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1kgs">1 Kings</a> &gt <strong>Chapter 6</strong></div><p><span class="verse"><a name="1">1</a>Factum est igitur quadringente simo et octogesimo anno egres sionis filiorum Israel de terra Aegypti, in anno quarto, mense Ziv - ipse est mensis secundus - regni Salomonis super Israel, aedificare coepit domum Domino.</span> <span class="verse"><a name="2">2</a>Domus autem, quam aedificabat rex Salomon Domino, habebat sexaginta cubitos in longitudine et viginti cubitos in latitudine et triginta cubitos in altitudine.</span> <span class="verse"><a name="3">3</a>Et porticus erat ante templum viginti cubitorum longitudinis iuxta mensuram latitudinis templi et habebat decem cubitos latitudinis ante faciem templi.</span> <span class="verse"><a name="4">4</a>Fecitque in templo fenestras cum marginibus et cancellis.</span> <span class="verse"><a name="5">5</a>Et aedificavit contra parietem templi tabulata per gyrum in parietibus domus per circuitum templi et Dabir et fecit latera in circuitu.</span> <span class="verse"><a name="6">6</a>Tabulatum, quod subter erat, quinque cubitos habebat latitudinis et medium tabulatum sex cubitorum latitudinis et tertium tabulatum septem habens cubitos latitudinis; gradus enim posuit in domo per circuitum forinsecus, ut non ingrederentur trabes in muros templi.</span> <span class="verse"><a name="7">7</a>Domus autem cum aedificaretur, lapidibus dedolatis atque perfectis aedificata est; et malleus et securis et omne ferramentum non sunt audita in domo, cum aedificaretur.</span> <span class="verse"><a name="8">8</a>Ostium lateris inferioris in parte erat domus dextrae, et per cochleam ascendebant in medium latus et a medio in tertium.</span> <span class="verse"><a name="9">9</a>Et aedificavit domum et consummavit eam; texit quoque domum laquearibus cedrinis.</span> <span class="verse"><a name="10">10</a>Aedificavit ergo stratum contra omnem domum quinque cubitis altitudinis et iunxit domui lignis cedrinis.</span> <span class="verse"><a name="11">11</a>Et factus est sermo Domini ad Salomonem dicens:</span> <span class="verse"><a name="12">12</a>" Domus haec, quam aedificas, si ambulaveris in praeceptis meis et iudicia mea feceris et custodieris omnia mandata mea gradiens per ea, firmabo sermonem meum tibi, quem locutus sum ad David patrem tuum;</span> <span class="verse"><a name="13">13</a>et habitabo in medio filiorum Israel et non derelinquam populum meum Israel ".</span> <span class="verse"><a name="14">14</a>Igitur aedificavit Salomon domum et consummavit eam.</span> <span class="verse"><a name="15">15</a>Et aedificavit parietes domus intrinsecus tabulis cedrinis; a pavimento domus usque ad summitatem parietum et usque ad laquearia operuit lignis intrinsecus et texit pavimentum domus tabulis abiegnis.</span> <span class="verse"><a name="16">16</a>Aedificavitque viginti cubitorum a posteriore parte templi tabulis cedrinis a pavimento usque ad superiora; et fecit ei intrinsecus Dabir, id est sancta sanctorum.</span> <span class="verse"><a name="17">17</a>Porro quadraginta cubitorum erat ipsum templum ante illud.</span> <span class="verse"><a name="18">18</a>Et cedrus in domo intrinsecus sculptas habebat colocynthidas et calices apertos florum. Omnia cedrinis tabulis vestiebantur, nec omnino lapis apparere poterat in pariete.</span> <span class="verse"><a name="19">19</a>Dabir autem in medio domus in interiori parte fecerat, ut poneret ibi arcam foederis Domini.</span> <span class="verse"><a name="20">20</a>Habebat viginti cubitos longitudinis et viginti cubitos latitudinis et viginti cubitos altitudinis; et vestivit illud auro purissimo et fecit altare cedrinum ante Dabir.</span> <span class="verse"><a name="21">21</a>Domum quoque operuit Salomon intrinsecus auro purissimo et posuit catenas aureas ante Dabir.</span> <span class="verse"><a name="22">22</a>Nihilque erat in templo, quod non auro tegeretur; sed et totum altare Dabir texit auro.</span> <span class="verse"><a name="23">23</a>Et fecit in Dabir duos cherubim de lignis oleastri decem cubitorum altitudinis.</span> <span class="verse"><a name="24">24</a>Quinque cubitorum ala cherub una et quinque cubitorum ala cherub altera, id est decem cubitos habentes a summitate alae unius usque ad alae alterius summitatem.</span> <span class="verse"><a name="25">25</a>Decem quoque cubitorum erat cherub secundus, mensura par et effigies una erat duobus cherubim;</span> <span class="verse"><a name="26">26</a>altitudinem habebat unus cherub decem cubitorum et similiter cherub secundus.</span> <span class="verse"><a name="27">27</a>Posuitque cherubim in medio templi interioris; extendebant autem alas suas cherubim, et tangebat ala una parietem et ala cherub secundi tangebat parietem alterum; alae autem alterae in media parte templi se invicem contingebant.</span> <span class="verse"><a name="28">28</a>Texit quoque cherubim auro.</span> <span class="verse"><a name="29">29</a>Et omnes parietes templi per circuitum scalpsit variis caelaturis; et fecit in eis cherubim et palmas et calices apertos florum intrinsecus et foras.</span> <span class="verse"><a name="30">30</a>Sed et pavimentum domus texit auro intrinsecus et extrinsecus.</span> <span class="verse"><a name="31">31</a>Et pro ingressu Dabir fecit valvas de lignis oleastri postesque cum marginibus quinque.</span> <span class="verse"><a name="32">32</a>Et in duabus valvis de lignis oleastri scalpsit cherubim et palmas et calices apertos florum et vestivit ea auro operiens tam cherubim quam palmas et cetera auro.</span> <span class="verse"><a name="33">33</a>Fecitque eodem modo pro introitu templi postes cum quattuor marginibus de lignis oleastri</span> <span class="verse"><a name="34">34</a>et duas valvas de lignis abiegnis; et utraque valva duplex erat et versatilis.</span> <span class="verse"><a name="35">35</a>Et scalpsit cherubim et palmas et calices apertos florum operuitque omnia laminis aureis.</span> <span class="verse"><a name="36">36</a>Et aedificavit atrium interius tribus ordinibus lapidum politorum et uno ordine lignorum cedri.</span> <span class="verse"><a name="37">37</a>Anno quarto fundata est domus Domini in mense Ziv;</span> <span class="verse"><a name="38">38</a>et in anno undecimo, mense Bul - ipse est mensis octavus - perfecta est domus in omni opere suo et in universis utensilibus; aedificavitque eam annis septem.</span> </p></div</div></div></body></html>