<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1kgs/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1kgs">1 Kings</a> &gt <strong>Chapter 20</strong></div><p><span class="verse"><a name="1">1</a>Porro Benadad rex Syriae congregavit omnem exerci tum suum et triginta duos reges secum et equos et currus et ascendens pugnabat contra Samariam et obsidebat eam.</span> <span class="verse"><a name="2">2</a>Mittensque nuntios ad Achab regem Israel in civitatem</span> <span class="verse"><a name="3">3</a>ait: " Haec dicit Benadad: Argentum tuum et aurum tuum meum est, et uxores tuae et filii tui optimi mei sunt ".</span> <span class="verse"><a name="4">4</a>Responditque rex Israel: " Iuxta verbum tuum, domine mi rex; tuus sum ego et omnia mea ".</span> <span class="verse"><a name="5">5</a>Revertentesque nuntii dixerunt: " Haec dicit Benadad: Quia misi ad te dicens: "Argentum tuum et aurum tuum et uxores tuas et filios tuos dabis mihi",</span> <span class="verse"><a name="6">6</a>profecto cras hac eadem hora mittam servos meos ad te, et scrutabuntur domum tuam et domum servorum tuorum; et omne, quod oculis tuis pretiosum est, ponent in manibus suis et auferent ".</span> <span class="verse"><a name="7">7</a>Vocavit autem rex Israel omnes seniores terrae et ait: " Animadvertite et videte quoniam insidietur nobis; misit enim ad me pro uxoribus meis et filiis et pro argento et auro, et non abnui ".</span> <span class="verse"><a name="8">8</a>Dixeruntque omnes maiores natu et universus populus ad eum: " Non audias neque acquiescas illi ".</span> <span class="verse"><a name="9">9</a>Respondit itaque nuntiis Benadad: " Dicite domino meo regi: Omnia, propter quae misisti ad me servum tuum initio, faciam; hanc autem rem facere non possum ". Reversique nuntii rettulerunt ei.</span> <span class="verse"><a name="10">10</a>Qui remisit et ait: " Haec faciant mihi dii et haec addant, si suffecerit pulvis Samariae pugillis omnis populi, qui sequitur me ".</span> <span class="verse"><a name="11">11</a>Et respondens rex Israel ait: " Dicite ei: Ne glorietur accinctus aeque ut discinctus ".</span> <span class="verse"><a name="12">12</a>Factum est autem, cum audisset verbum istud, bibebat ipse et reges in umbraculis et ait servis suis: " Circumdate civitatem! ". Et circumdederunt eam.</span> <span class="verse"><a name="13">13</a>Et ecce propheta unus accedens ad Achab regem Israel ait: " Haec dicit Dominus: Certe vidisti omnem multitudinem hanc nimiam. Ecce ego tradam eam in manu tua hodie, ut scias quia ego sum Dominus ".</span> <span class="verse"><a name="14">14</a>Et ait Achab: " Per quem? ". Dixitque ei: " Haec dicit Dominus: Per pedisequos principum provinciarum ". Et ait: " Quis incipiet proeliari? ". Et ille dixit: " Tu ".</span> <span class="verse"><a name="15">15</a>Recensuit ergo pueros principum provinciarum et repperit numerum ducentorum triginta duorum; et post eos recensuit populum, omnes filios Israel, septem milia.</span> <span class="verse"><a name="16">16</a>Et egressi sunt meridie. Benadad autem bibebat temulentus in umbraculis ipse et reges triginta duo cum eo, qui ad auxilium eius venerant.</span> <span class="verse"><a name="17">17</a>Egressi sunt autem pueri principum provinciarum in prima fronte. Misit itaque Benadad, qui nuntiaverunt ei dicentes: " Viri egressi sunt de Samaria ".</span> <span class="verse"><a name="18">18</a>At ille ait: " Sive pro pace veniunt, apprehendite eos vivos; sive ut proelientur, vivos eos capite ".</span> <span class="verse"><a name="19">19</a>Egressi erant ergo ex urbe pueri principum provinciarum, ac reliquus exercitus sequebatur,</span> <span class="verse"><a name="20">20</a>et percussit unusquisque virum, qui contra se venerat; fugeruntque Syri, et persecutus est eos Israel. Fugit quoque Benadad rex Syriae in equo cum equitibus.</span> <span class="verse"><a name="21">21</a>Necnon egressus rex Israel percussit equos et currus et percussit Syriam plaga magna.</span> <span class="verse"><a name="22">22</a>Accedens autem propheta ad regem Israel dixit ei: " Vade et confortare et scito et vide quid facias; vertente enim anno rex Syriae ascendet contra te ".</span> <span class="verse"><a name="23">23</a>Servi vero regis Syriae dixerunt ei: " Deus montium est Deus eorum, ideo superaverunt nos; sed pugnemus contra eos in campestribus et obtinebimus eos.</span> <span class="verse"><a name="24">24</a>Fac ergo hoc: Amove reges singulos a loco suo et pone principes pro eis;</span> <span class="verse"><a name="25">25</a>et instaura numerum militum, qui ceciderunt de tuis, et equos secundum equos pristinos et currus secundum currus, quos ante habuisti, et pugnabimus contra eos in campestribus: et videbis quod obtinebimus eos ". Credidit consilio eorum et fecit ita.</span> <span class="verse"><a name="26">26</a>Igitur vertente anno recensuit Benadad Syros et ascendit in Aphec, ut pugnaret contra Israel.</span> <span class="verse"><a name="27">27</a>Porro filii Israel recensiti sunt et, acceptis cibariis, profecti ex adverso castraque metati sunt contra eos, quasi duo parvi greges caprarum; Syri autem repleverunt terram.</span> <span class="verse"><a name="28">28</a>Et accedens vir Dei dixit ad regem Israel: " Haec dicit Dominus: Quia dixerunt Syri: "Deus montium est Dominus et non est Deus vallium", dabo omnem multitudinem hanc grandem in manu tua, et scietis quia ego Dominus .</span> <span class="verse"><a name="29">29</a>Dirigebant septem diebus ex adverso hi atque illi acies, septima autem die commissum est bellum; percusseruntque filii Israel de Syris centum milia peditum in die una.</span> <span class="verse"><a name="30">30</a>Fugerunt autem, qui remanserant in Aphec, in civitatem, et cecidit murus super viginti septem milia hominum, qui remanserant.Porro Benadad fugiens ingressus est civitatem in cubiculum, quod erat intra cubiculum.</span> <span class="verse"><a name="31">31</a>Dixeruntque ei servi sui: " Ecce audivimus quod reges domus Israel clementes sint; ponamus itaque saccos in lumbis nostris et funiculos in capitibus nostris et egrediamur ad regem Israel; forsitan salvabit animam tuam ".</span> <span class="verse"><a name="32">32</a>Accinxerunt saccis lumbos suos et posuerunt funes in capitibus suis veneruntque ad regem Israel et dixerunt: " Servus tuus Benadad dicit: Vivat, oro te, anima mea" ". Et ille ait: " Si adhuc vivit, frater meus est ".</span> <span class="verse"><a name="33">33</a>Quod acceperunt viri pro omine et festinantes rapuerunt verbum ex ore eius atque dixerunt: " Frater tuus Benadad ". Et dixit eis: " Ite et adducite eum ". Egressus est ergo ad eum Benadad, et levavit eum in currum suum.</span> <span class="verse"><a name="34">34</a>Qui dixit ei: " Civitates, quas tulit pater meus a patre tuo, reddam; et plateas fac tibi in Damasco, sicut fecit pater meus in Samaria ". Achab: " Ego autem, inquit, foederatum te dimittam ". Et pepigit ei foedus et dimisit eum.</span> <span class="verse"><a name="35">35</a>Tunc vir quidam de filiis prophetarum dixit ad socium suum in sermone Domini: " Percute me! ". At ille noluit percutere.</span> <span class="verse"><a name="36">36</a>Cui ait: " Quia noluisti audire vocem Domini, ecce recedes a me, et percutiet te leo ". Cumque paululum recessisset ab eo, invenit eum leo atque percussit.</span> <span class="verse"><a name="37">37</a>Sed et alterum inveniens virum dixit ad eum: " Percute me! ". Qui percussit eum et vulneravit.</span> <span class="verse"><a name="38">38</a>Abiit ergo propheta et occurrit regi in via et mutavit aspectum ponens fasciam super oculos suos.</span> <span class="verse"><a name="39">39</a>Cumque rex transiret, clamavit ad regem et ait: " Servus tuus egressus est ad proeliandum comminus; cumque fugisset vir unus, adduxit eum quidam ad me et ait: "Custodi virum istum! Qui si lapsus fuerit, erit anima tua pro anima eius, aut talentum argenti appendes".</span> <span class="verse"><a name="40">40</a>Dum autem ego turbatus huc illucque me verterem, subito non comparuit . Et ait rex Israel ad eum: " Hoc est iudicium tuum, quod ipse decrevisti .</span> <span class="verse"><a name="41">41</a>At ille statim abstulit fasciam de oculis suis, et cognovit eum rex Israel quod esset de prophetis.</span> <span class="verse"><a name="42">42</a>Qui ait ad eum: " Haec dicit Dominus: Quia dimisisti de manu tua virum, quem morti devoveram, erit anima tua pro anima eius, et populus tuus pro populo eius ".</span> <span class="verse"><a name="43">43</a>Reversus est igitur rex Israel in domum suam tristis et indignans venitque in Samariam.</span> </p></div</div></div></body></html>