<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1kgs/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1kgs">1 Kings</a> &gt <strong>Chapter 17</strong></div><p><span class="verse"><a name="1">1</a>Et dixit Elias Thesbites de Thesbi in Galaad ad Achab: " Vivit Dominus, Deus Israel, in cuius conspectu sto. Non erit annis his ros et pluvia, nisi iuxta oris mei verba! ".</span> <span class="verse"><a name="2">2</a>Et factum est verbum Domini ad eum dicens:</span> <span class="verse"><a name="3">3</a>" Recede hinc et vade contra orientem et abscondere in torrente Charith, qui est contra Iordanem,</span> <span class="verse"><a name="4">4</a>et ibi de torrente bibes; corvisque praecepi, ut pascant te ibi ".</span> <span class="verse"><a name="5">5</a>Abiit ergo et fecit iuxta verbum Domini; cumque abisset, sedit in torrente Charith, qui est contra Iordanem.</span> <span class="verse"><a name="6">6</a>Corvi quoque deferebant ei panem et carnes mane, similiter panem et carnes vesperi; et bibebat de torrente.</span> <span class="verse"><a name="7">7</a>Post dies autem siccatus est torrens; non enim pluerat super terram.</span> <span class="verse"><a name="8">8</a>Factus est igitur sermo Domini ad eum dicens:</span> <span class="verse"><a name="9">9</a>" Surge et vade in Sarepta Sidoniorum et manebis ibi; praecepi enim ibi mulieri viduae, ut pascat te ".</span> <span class="verse"><a name="10">10</a>Surrexit et abiit Sareptam. Cumque venisset ad portam civitatis, apparuit ei mulier vidua colligens ligna; et vocavit eam dixitque: " Da mihi paululum aquae in vase, ut bibam ".</span> <span class="verse"><a name="11">11</a>Cumque illa pergeret, ut afferret, clamavit post tergum eius dicens: " Affer mihi, obsecro, et buccellam panis in manu tua ".</span> <span class="verse"><a name="12">12</a>Quae respondit: " Vivit Dominus Deus tuus, non habeo panem, nisi quantum pugillus capere potest farinae in hydria et paululum olei in lecytho. En colligo duo ligna, ut ingrediar et faciam illud mihi et filio meo, ut comedamus et moriamur ".</span> <span class="verse"><a name="13">13</a>Ad quam Elias ait: " Noli timere, sed vade et fac, sicut dixisti; verumtamen mihi primum fac de ipsa farinula subcinericium panem parvulum et affer ad me; tibi autem et filio tuo facies postea.</span> <span class="verse"><a name="14">14</a>Haec autem dicit Dominus, Deus Israel: "Hydria farinae non deficiet, nec lecythus olei minuetur usque ad diem, in qua daturus est Dominus pluviam super faciem terrae" ".</span> <span class="verse"><a name="15">15</a>Quae abiit et fecit iuxta verbum Eliae et comedit illa et ipse et domus eius per dies.</span> <span class="verse"><a name="16">16</a>Hydria farinae non defecit, et lecythus olei non est imminutus iuxta verbum Domini, quod locutus fuerat in manu Eliae.</span> <span class="verse"><a name="17">17</a>Factum est autem post haec, aegrotavit filius mulieris matris familiae; et erat languor fortis nimis, ita ut non remaneret in eo halitus.</span> <span class="verse"><a name="18">18</a>Dixit ergo ad Eliam: " Quid mihi et tibi, vir Dei? Ingressus es ad me, ut rememorarentur iniquitates meae, et interficeres filium meum? ".</span> <span class="verse"><a name="19">19</a>Et ait ad eam: " Da mihi filium tuum ". Tulitque eum de sinu illius et portavit in cenaculum, ubi ipse manebat, et posuit super lectulum suum;</span> <span class="verse"><a name="20">20</a>clamavitque ad Dominum et dixit: " Domine Deus meus, etiamne viduam, apud quam ego ut hospes habito, afflixisti, ut interficeres filium eius? .</span> <span class="verse"><a name="21">21</a>Et expandit se atque mensus est super puerum tribus vicibus et clamavit ad Dominum et ait: " Domine Deus meus, revertatur, oro, anima pueri huius in viscera eius ".</span> <span class="verse"><a name="22">22</a>Et exaudivit Dominus vocem Eliae, et reversa est anima pueri intra eum, et revixit.</span> <span class="verse"><a name="23">23</a>Tulitque Elias puerum et deposuit eum de cenaculo in inferiorem domum et tradidit matri suae et ait illi: " En vivit filius tuus ".</span> <span class="verse"><a name="24">24</a>Dixitque mulier ad Eliam: " Nunc in isto cognovi quoniam vir Dei es tu, et verbum Domini in ore tuo verum est ".</span> </p></div</div></div></body></html>