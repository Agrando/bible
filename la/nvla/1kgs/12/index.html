<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/1kgs/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/1kgs">1 Kings</a> &gt <strong>Chapter 12</strong></div><p><span class="verse"><a name="1">1</a>Venit autem Roboam in Sichem; illuc enim congregatus erat omnis Israel ad constituendum eum regem.</span> <span class="verse"><a name="2">2</a>At Ieroboam filius Nabat, cum adhuc esset in Aegypto profugus a facie regis Salomonis, audito hoc nuntio, reversus est de Aegypto.</span> <span class="verse"><a name="3">3</a>Miseruntque et vocaverunt eum. Venit ergo Ieroboam et omnis multitudo Israel, et locuti sunt ad Roboam dicentes:</span> <span class="verse"><a name="4">4</a>" Pater tuus durissimum iugum imposuit nobis; tu itaque nunc imminue paululum de imperio patris tui durissimo et de iugo gravissimo, quod imposuit nobis, et serviemus tibi ".</span> <span class="verse"><a name="5">5</a>Qui ait eis: " Ite usque ad tertium diem et revertimini ad me ".Cumque abisset populus,</span> <span class="verse"><a name="6">6</a>iniit consilium rex Roboam cum senioribus, qui assistebant coram Salomone patre eius, cum adhuc viveret, et ait: " Quod mihi datis consilium, ut respondeam populo huic? ".</span> <span class="verse"><a name="7">7</a>Qui dixerunt ei: " Si hodie oboedieris populo huic et servieris et petitioni eorum cesseris locutusque fueris ad eos verba lenia, erunt tibi servi cunctis diebus ".</span> <span class="verse"><a name="8">8</a>Qui dereliquit consilium senum, quod dederant ei, et adhibuit adulescentes, qui nutriti fuerant cum eo et assistebant illi,</span> <span class="verse"><a name="9">9</a>dixitque ad eos: " Quod mihi datis consilium, ut respondeam populo huic, qui dixerunt mihi: "Levius fac iugum, quod imposuit pater tuus super nos"? .</span> <span class="verse"><a name="10">10</a>Et dixerunt ei iuvenes, qui nutriti fuerant cum eo: " Sic loquere populo huic, qui locuti sunt ad te dicentes: "Pater tuus aggravavit iugum nostrum, tu releva nos"; sic loqueris ad eos: Minimus digitus meus grossior est lumbis patris mei.</span> <span class="verse"><a name="11">11</a>Et nunc, pater meus posuit super vos iugum grave, ego autem addam super iugum vestrum; pater meus cecidit vos flagellis, ego autem caedam scorpionibus ".</span> <span class="verse"><a name="12">12</a>Venit ergo Ieroboam et omnis populus ad Roboam die tertia, sicut locutus fuerat rex dicens: " Revertimini ad me die tertia ".</span> <span class="verse"><a name="13">13</a>Responditque rex populo dura, derelicto consilio seniorum, quod ei dederant,</span> <span class="verse"><a name="14">14</a>et locutus est eis secundum consilium iuvenum dicens: Pater meus aggravavit iugum vestrum,ego autem addam iugo vestro;pater meus cecidit vos flagellis,ego autem caedam vos scorpionibus ".</span> <span class="verse"><a name="15">15</a>Ergo non acquievit rex populo, quoniam dispositum erat a Domino, ut suscitaret verbum suum, quod locutus fuerat in manu Ahiae Silonitae ad Ieroboam filium Nabat.</span> <span class="verse"><a name="16">16</a>Videns itaque omnis Israel quod noluisset eos audire rex, respondit ei dicens: Quae nobis pars in David,vel quae hereditas in filio Isai?Vade in tabernacula tua, Israel!Nunc vide domum tuam, David! ". Et abiit Israel in tabernacula sua.</span> <span class="verse"><a name="17">17</a>Super filios autem Israel, quicumque habitabant in civitatibus Iudae, regnavit Roboam.</span> <span class="verse"><a name="18">18</a>Misit rex Roboam Adoniram, qui erat super servitutem; et lapidavit eum omnis Israel, et mortuus est. Porro rex Roboam festinus ascendit currum et fugit in Ierusalem.</span> <span class="verse"><a name="19">19</a>Recessitque Israel a domo David usque in praesentem diem.</span> <span class="verse"><a name="20">20</a>Factum est autem cum audisset omnis Israel quod reversus esset Ieroboam, miserunt et vocaverunt eum, congregato coetu, et constituerunt eum regem super omnem Israel; nec secutus est quisquam domum David praeter tribum Iudae solam.</span> <span class="verse"><a name="21">21</a>Venit autem Roboam Ierusalem et congrcgavit universam domum Iudae et tribum Beniamin, centum octoginta milia electorum virorum bellatorum, ut pugnaret contra domum Israel et reduceret regnum Roboam filio Salomonis.</span> <span class="verse"><a name="22">22</a>Factus est vero sermo Domini ad Semeiam virum Dei dicens:</span> <span class="verse"><a name="23">23</a>" Loquere ad Roboam filium Salomonis regem Iudae et ad omnem domum Iudae et Beniamin et reliquos de populo dicens:</span> <span class="verse"><a name="24">24</a>Haec dicit Dominus: Non ascendetis neque bellabitis contra fratres vestros, filios Israel; revertatur vir in domum suam; a me enim factum est hoc ". Audierunt sermonem Domini et reversi sunt de itinere, sicut eis praeceperat Dominus.</span> <span class="verse"><a name="25">25</a>Aedificavit autem Ieroboam Sichem in monte Ephraim et habitavit ibi; et egressus inde aedificavit Phanuel.</span> <span class="verse"><a name="26">26</a>Dixitque Ieroboam in corde suo: " Nunc revertetur regnum ad domum David,</span> <span class="verse"><a name="27">27</a>si ascenderit populus iste, ut faciat sacrificia in domo Domini in Ierusalem, et convertetur cor populi huius ad dominum suum Roboam regem Iudae, interficientque me et revertentur ad Roboam regem Iudae ".</span> <span class="verse"><a name="28">28</a>Et excogitato consilio, fecit rex duos vitulos aureos et dixit ad populum: " Nolite ultra ascendere in Ierusalem! Ecce dii tui, Israel, qui te eduxerunt de terra Aegypti ".</span> <span class="verse"><a name="29">29</a>Posuitque unum in Bethel et alterum donavit in Dan;</span> <span class="verse"><a name="30">30</a>et factum est hoc in peccatum: ibat enim populus coram uno usque in Dan.</span> <span class="verse"><a name="31">31</a>Et fecit fana in excelsis et sacerdotes de extremis populi, qui non erant de filiis Levi.</span> <span class="verse"><a name="32">32</a>Constituitque diem sollemnem in mense octavo, quinta decima die mensis, in similitudinem sollemnitatis, quae celebratur in Iuda. Et ascendit altare; sic fecit in Bethel, ut immolaret vitulis, quos fabricatus erat; constituitque in Bethel sacerdotes excelsorum, quae fecerat.</span> <span class="verse"><a name="33">33</a>Et ascendit super altare, quod exstruxerat in Bethel, quinta decima die mensis octavi, quem finxerat de corde suo; et fecit sollemnitatem filiis Israel et ascendit super altare, ut adoleret.</span> </p></div</div></div></body></html>