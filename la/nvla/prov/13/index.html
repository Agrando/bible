<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/prov/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/prov">Proverbs</a> &gt <strong>Chapter 13</strong></div><p><span class="verse"><a name="1">1</a>Filius sapiens disciplina patris;qui autem illusor est, non audit, cum arguitur.</span> <span class="verse"><a name="2">2</a>De fructu oris sui homo satiabitur bonis,anima autem praevaricatorum violentia.</span> <span class="verse"><a name="3">3</a>Qui custodit os suum, custodit animam suam;qui autem incautus est eloquio, ruina est ei.</span> <span class="verse"><a name="4">4</a>Vult et non habet piger,anima autem operantium impinguabitur.</span> <span class="verse"><a name="5">5</a>Verbum mendax iustus detestabitur,impius autem confundit et dehonestat.</span> <span class="verse"><a name="6">6</a>Iustitia custodit innocentem in via,impietas autem peccatorem supplantat.</span> <span class="verse"><a name="7">7</a>Est qui quasi dives habetur, cum nihil habeat;et est qui quasi pauper, cum in multis divitiis sit.</span> <span class="verse"><a name="8">8</a>Redemptio animae viri divitiae suae;qui autem pauper est, increpationem non sustinet.</span> <span class="verse"><a name="9">9</a>Lux iustorum laetificat,lucerna autem impiorum exstinguetur.</span> <span class="verse"><a name="10">10</a>Inter superbos tantum iurgia sunt,et apud humiles sapientia.</span> <span class="verse"><a name="11">11</a>Substantia festinata minuetur;qui autem colligit manu, multiplicat.</span> <span class="verse"><a name="12">12</a>Spes, quae differtur, affligit animam,lignum vitae desiderium veniens.</span> <span class="verse"><a name="13">13</a>Qui contemnit verbum, ipse se obligat;qui autem timet praeceptum, retribuetur ei.</span> <span class="verse"><a name="14">14</a>Lex sapientis fons vitae,ut declinet a laqueis mortis.</span> <span class="verse"><a name="15">15</a>Intellegentia bona dabit gratiam,in itinere infidelium vorago.</span> <span class="verse"><a name="16">16</a>Omnis astutus agit cum consilio;qui autem fatuus est, aperit stultitiam.</span> <span class="verse"><a name="17">17</a>Nuntius impius cadet in malum,legatus autem fidelis sanitas.</span> <span class="verse"><a name="18">18</a>Egestas et ignominia ei, qui deserit disciplinam;qui autem acquiescit arguenti, glorificabitur.</span> <span class="verse"><a name="19">19</a>Desiderium, si compleatur, delectat animam;detestantur stulti fugere mala.</span> <span class="verse"><a name="20">20</a>Qui cum sapientibus graditur, sapiens erit;amicus stultorum malus efficietur.</span> <span class="verse"><a name="21">21</a>Peccatores persequitur malum,et iustis retribuentur bona.</span> <span class="verse"><a name="22">22</a>Bonus relinquit heredes filios et nepotes;et custoditur iusto substantia peccatoris.</span> <span class="verse"><a name="23">23</a>Multi cibi in novalibus pauperum,et est qui perit, deficiente iudicio.</span> <span class="verse"><a name="24">24</a>Qui parcit virgae, odit filium suum;qui autem diligit illum, instanter erudit.</span> <span class="verse"><a name="25">25</a>Iustus comedit et replet animam suam,venter autem impiorum insaturabilis.</span> </p></div</div></div></body></html>