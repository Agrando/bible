<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 29</strong></div><p><span class="verse"><a name="1">1</a>Profectus ergo Iacob venit in terram orientalium.</span> <span class="verse"><a name="2">2</a>Et vidit puteum in agro, tres quoque greges ovium accubantes iuxta eum; nam ex illo adaquabantur pecora, et os eius grandi lapide claudebatur.</span> <span class="verse"><a name="3">3</a>Morisque erat, ut, cunctis ovibus congregatis, devolverent lapidem et, refectis gregibus, rursum super os putei ponerent.</span> <span class="verse"><a name="4">4</a>Dixitque ad pastores: " Fratres, unde estis? ". Qui responderunt: " De Charran ".</span> <span class="verse"><a name="5">5</a>Quos interrogans: " Numquid, ait, nostis Laban filium Nachor? ". Dixerunt: " Novimus ".</span> <span class="verse"><a name="6">6</a>" Sanusne est? ", inquit. " Valet, inquiunt, et ecce Rachel filia eius venit cum grege ".</span> <span class="verse"><a name="7">7</a>Dixitque: " Adhuc multum diei superest, nec est tempus, ut congregentur greges; date potum ovibus et sic ad pastum eas reducite ".</span> <span class="verse"><a name="8">8</a>Qui responderunt: " Non possumus, donec omnia pecora congregentur et amoveamus lapidem de ore putei, ut adaquemus greges ".</span> <span class="verse"><a name="9">9</a>Adhuc loquebatur cum eis, et ecce Rachel veniebat cum ovibus patris sui; nam gregem ipsa pascebat.</span> <span class="verse"><a name="10">10</a>Cum vidisset Iacob Rachel filiam Laban avunculi sui ovesque Laban avunculi sui, accedens amovit lapidem de ore putei</span> <span class="verse"><a name="11">11</a>et adaquavit gregem Laban avunculi sui. Tunc Iacob osculatus est Rachel et elevata voce flevit;</span> <span class="verse"><a name="12">12</a>et indicavit ei quod frater esset patris eius et filius Rebeccae. At illa festinans nuntiavit patri suo.</span> <span class="verse"><a name="13">13</a>Qui cum audisset venisse Iacob filium sororis suae, cucurrit obviam ei; complexusque eum et in oscula ruens duxit in domum suam. Auditis autem omnibus, quae evenerant,</span> <span class="verse"><a name="14">14</a>respondit: " Vere os meum es et caro mea! ".Et, postquam Iacob habitavit apud eum per dies mensis unius,</span> <span class="verse"><a name="15">15</a>dixit ei Laban: " Num, quia frater meus es, gratis servies mihi? Dic quid mercedis accipias ".</span> <span class="verse"><a name="16">16</a>Habebat vero filias duas: nomen maioris Lia, minor vero appellabatur Rachel;</span> <span class="verse"><a name="17">17</a>sed Lia lippis erat oculis, Rachel decora et venusto aspectu.</span> <span class="verse"><a name="18">18</a>Quam diligens Iacob ait: " Serviam tibi pro Rachel filia tua minore septem annis ".</span> <span class="verse"><a name="19">19</a>Respondit Laban: " Melius est, ut tibi eam dem quam alteri viro; mane apud me ".</span> <span class="verse"><a name="20">20</a>Servivit igitur Iacob pro Rachel septem annis, et videbantur illi pauci dies prae amoris magnitudine.</span> <span class="verse"><a name="21">21</a>Dixitque ad Laban: " Da mihi uxorem meam, quia iam tempus expletum est, ut ingrediar ad eam ".</span> <span class="verse"><a name="22">22</a>Qui, vocatis omnibus viris loci ad convivium, fecit nuptias.</span> <span class="verse"><a name="23">23</a>Et vespere sumpsit Liam filiam suam et introduxit ad eum, et venit ad eam.</span> <span class="verse"><a name="24">24</a>Et dedit Laban ancillam filiae Zelpham nomine.Facto mane, vidit, et ecce erat Lia.</span> <span class="verse"><a name="25">25</a>Et dixit ad socerum suum: " Quid hoc fecisti mihi? Nonne pro Rachel servivi tibi? Quare imposuisti mihi? ".</span> <span class="verse"><a name="26">26</a>Respondit Laban: " Non est in loco nostro consuetudinis, ut minorem ante maiorem tradamus ad nuptias.</span> <span class="verse"><a name="27">27</a>Imple hebdomadam hanc, et alteram quoque dabo tibi pro opere, quo serviturus es mihi septem annis aliis ".</span> <span class="verse"><a name="28">28</a>Acquievit placito et, hebdomada transacta, dedit ei Laban filiam suam Rachel uxorem,</span> <span class="verse"><a name="29">29</a>cui servam Bilham tradidit.</span> <span class="verse"><a name="30">30</a>Et ingressus etiam ad Rachel amavit eam plus quam Liam serviens apud eum septem annis aliis.</span> <span class="verse"><a name="31">31</a>Videns autem Dominus quod despiceret Liam, aperuit vulvam eius, Rachel sterili permanente.</span> <span class="verse"><a name="32">32</a>Et concepit Lia et genuit filium vocavitque nomen eius Ruben dicens: " Vidit Dominus humilitatem meam; nunc amabit me vir meus ".</span> <span class="verse"><a name="33">33</a>Rursumque concepit et peperit filium et ait: " Quoniam audivit me Dominus haberi contemptui, dedit etiam istum mihi "; vocavitque nomen illius Simeon.</span> <span class="verse"><a name="34">34</a>Concepit tertio et genuit alium filium dixitque: " Nunc quoque copulabitur mihi maritus meus, eo quod pepererim ei tres filios "; et idcirco appellavit nomen eius Levi.</span> <span class="verse"><a name="35">35</a>Quarto concepit et peperit filium et ait: " Modo confitebor Domino "; et ob hoc vocavit eum Iudam. Cessavitque parere.</span> </p></div</div></div></body></html>