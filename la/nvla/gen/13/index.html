<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 13</strong></div><p><span class="verse"><a name="1">1</a>Ascendit ergo Abram de Ae gypto ipse et uxor eius et om nia, quae habebat, et Lot cum eo ad Nageb.</span> <span class="verse"><a name="2">2</a>Abram autem erat dives valde in pecoribus, argento et auro.</span> <span class="verse"><a name="3">3</a>Et profectus est de mansione in mansionem a Nageb in Bethel usque ad locum, ubi prius fixerat tabernaculum inter Bethel et Hai,</span> <span class="verse"><a name="4">4</a>in loco altaris, quod fecerat prius, et invocavit ibi nomen Domini.</span> <span class="verse"><a name="5">5</a>Sed et Lot, qui ibat cum Abram, fuerunt greges ovium et armenta et tabernacula;</span> <span class="verse"><a name="6">6</a>nec poterat eos capere terra, ut habitarent simul: erat quippe substantia eorum multa, et nequibant habitare communiter.</span> <span class="verse"><a name="7">7</a>Unde et facta est rixa inter pastores gregum Abram et pastores gregum Lot. Eo autem tempore Chananaeus et Pherezaeus habitabant in illa terra.</span> <span class="verse"><a name="8">8</a>Dixit ergo Abram ad Lot: " Ne, quaeso, sit iurgium inter me et te et inter pastores meos et pastores tuos: fratres enim sumus.</span> <span class="verse"><a name="9">9</a>Nonne universa terra coram te est? Recede a me, obsecro: si ad sinistram ieris, ego dexteram tenebo; si tu dexteram elegeris, ego ad sinistram pergam ".</span> <span class="verse"><a name="10">10</a>Elevatis itaque Lot oculis, vidit omnem circa regionem Iordanis, quae universa irrigabatur, antequam subverteret Dominus Sodomam et Gomorram, sicut paradisus Domini et sicut Aegyptus usque in Segor.</span> <span class="verse"><a name="11">11</a>Elegitque sibi Lot omnem regionem circa Iordanem et recessit ad orientem; divisique sunt alterutrum a fratre suo.</span> <span class="verse"><a name="12">12</a>Abram habitavit in terra Chanaan; Lot vero moratus est in oppidis, quae erant circa Iordanem, et tabernacula movit usque ad Sodomam.</span> <span class="verse"><a name="13">13</a>Homines autem Sodomitae pessimi erant et peccatores coram Domino nimis.</span> <span class="verse"><a name="14">14</a>Dixitque Dominus ad Abram, postquam divisus est Lot ab eo: " Leva oculos tuos et vide a loco, in quo nunc es, ad aquilonem et ad meridiem, ad orientem et ad occidentem:</span> <span class="verse"><a name="15">15</a>omnem terram, quam conspicis, tibi dabo et semini tuo usque in sempiternum;</span> <span class="verse"><a name="16">16</a>faciamque semen tuum sicut pulverem terrae: si quis potest hominum numerare pulverem terrae, semen quoque tuum numerare poterit.</span> <span class="verse"><a name="17">17</a>Surge et perambula terram in longitudine et in latitudine sua, quia tibi daturus sum eam ".</span> <span class="verse"><a name="18">18</a>Movens igitur tabernaculum suum, Abram venit et habitavit iuxta Quercus Mambre, quae sunt in Hebron, aedificavitque ibi altare Domino.</span> </p></div</div></div></body></html>