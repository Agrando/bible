<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 35</strong></div><p><span class="verse"><a name="1">1</a>Locutus est Deus ad Iacob: " Surge et ascende Bethel et habita ibi; facque altare Deo, qui apparuit tibi, quando fugiebas Esau fratrem tuum ".</span> <span class="verse"><a name="2">2</a>Iacob vero, convocata omni domo sua, ait: " Abigite deos alienos, qui in medio vestri sunt, et mundamini ac mutate vestimenta vestra.</span> <span class="verse"><a name="3">3</a>Surgamus et ascendamus in Bethel, ut faciamus ibi altare Deo, qui exaudivit me in die tribulationis meae et socius fuit itineris mei ".</span> <span class="verse"><a name="4">4</a>Dederunt ergo ei omnes deos alienos, quos habebant, et inaures, quae erant in auribus eorum; at ille infodit ea subter Quercum, quae est prope urbem Sichem.</span> <span class="verse"><a name="5">5</a>Cumque profecti essent, terror Dei invasit omnes per circuitum civitates, et non sunt ausi persequi filios Iacob.</span> <span class="verse"><a name="6">6</a>Venit igitur Iacob Luzam, quae est in terra Chanaan, id est Bethel, ipse et omnis populus cum eo.</span> <span class="verse"><a name="7">7</a>Aedificavitque ibi altare et appellavit nomen loci illius Deus Bethel; ibi enim apparuit ei Deus, cum fugeret fratrem suum.</span> <span class="verse"><a name="8">8</a>Eodem tempore mortua est Debora nutrix Rebeccae et sepulta est ad radices Bethel subter quercum; vocatumque est nomen loci illius Quercus fletus.</span> <span class="verse"><a name="9">9</a>Apparuit iterum Deus Iacob, postquam reversus est de Paddanaram, benedixitque ei</span> <span class="verse"><a name="10">10</a>dicens: " Non vocaberis ultra Iacob, sed Israel erit nomen tuum ", et appellavit eum Israel.</span> <span class="verse"><a name="11">11</a>Dixitque ei: " Ego Deus omnipotens. Cresce et multiplicare; gens et congregatio nationum erunt ex te, reges de lumbis tuis egredientur.</span> <span class="verse"><a name="12">12</a>Terramque, quam dedi Abraham et Isaac, dabo tibi; et semini tuo post te dabo terram hanc ".</span> <span class="verse"><a name="13">13</a>Et ascendit ab eo Deus.</span> <span class="verse"><a name="14">14</a>Ille vero erexit titulum lapideum in loco, quo locutus ei fuerat Deus, libans super eum libamina et effundens oleum</span> <span class="verse"><a name="15">15</a>vocansque nomen loci illius Bethel.</span> <span class="verse"><a name="16">16</a>Egressi sunt de Bethel. Et adhuc spatium quoddam erat usque ad Ephratham, cum parturiret Rachel;</span> <span class="verse"><a name="17">17</a>ob difficultatem partus periclitari coepit, dixitque ei obstetrix: " Noli timere, quia et hac vice habes filium ".</span> <span class="verse"><a name="18">18</a>Egrediente autem anima et imminente iam morte, vocavit nomen filii sui Benoni (id est Filius doloris mei); pater vero appellavit eum Beniamin (id est Filius dextrae).</span> <span class="verse"><a name="19">19</a>Mortua est ergo Rachel et sepulta est in via, quae ducit Ephratham; haec est Bethlehem.</span> <span class="verse"><a name="20">20</a>Erexitque Iacob titulum super sepulcrum eius; hic est titulus monumenti Rachel usque in praesentem diem.</span> <span class="verse"><a name="21">21</a>Egressus inde Israel, fixit tabernaculum trans Magdaleder (id est Turris gregis).</span> <span class="verse"><a name="22">22</a>Cumque habitaret in illa regione, abiit Ruben et dormivit cum Bilha concubina patris sui; quod illum minime latuit.Erant autem filii Iacob duodecim.</span> <span class="verse"><a name="23">23</a>Filii Liae: primogenitus Ruben et Simeon et Levi et Iudas et Issachar et Zabulon.</span> <span class="verse"><a name="24">24</a>Filii Rachel: Ioseph et Beniamin.</span> <span class="verse"><a name="25">25</a>Filii Bilhae ancillae Rachelis: Dan et Nephthali.</span> <span class="verse"><a name="26">26</a>Filii Zelphae ancillae Liae: Gad et Aser. Hi sunt filii Iacob, qui nati sunt ei in Paddanaram.</span> <span class="verse"><a name="27">27</a>Venit Iacob ad Isaac patrem suum in Mambre Cariatharbe, id est Hebron, ubi peregrinatus est Abraham et Isaac.</span> <span class="verse"><a name="28">28</a>Et completi sunt dies Isaac centum octoginta annorum;</span> <span class="verse"><a name="29">29</a>consumptusque aetate mortuus est et appositus est populo suo senex et plenus dierum. Et sepelierunt eum Esau et Iacob filii sui.</span> </p></div</div></div></body></html>