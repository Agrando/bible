<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 17</strong></div><p><span class="verse"><a name="1">1</a>Postquam Abram nonaginta et novem annorum factus est, apparuit ei Dominus dixitque ad eum: " Ego Deus omnipotens, ambula coram me et esto perfectus.</span> <span class="verse"><a name="2">2</a>Ponamque foedus meum inter me et te et multiplicabo te vehementer nimis  .</span> <span class="verse"><a name="3">3</a>Cecidit Abram pronus in faciem.</span> <span class="verse"><a name="4">4</a>Dixitque ei Deus: " Ecce pactum meum tecum. Erisque pater multarum gentium,</span> <span class="verse"><a name="5">5</a>nec ultra vocabitur nomen tuum Abram, sed Abraham erit nomen tuum, quia patrem multarum gentium constitui te.</span> <span class="verse"><a name="6">6</a>Faciamque te crescere vehementissime et ponam te in gentes; regesque ex te egredientur.</span> <span class="verse"><a name="7">7</a>Et statuam pactum meum inter me et te et inter semen tuum post te in generationibus suis foedere sempiterno, ut sim Deus tuus et seminis tui post te.</span> <span class="verse"><a name="8">8</a>Daboque tibi et semini tuo post te terram peregrinationis tuae, omnem terram Chanaan in possessionem aeternam; eroque Deus eorum ".</span> <span class="verse"><a name="9">9</a>Dixit iterum Deus ad Abraham: " Tu autem pactum meum custodies, et semen tuum post te in generationibus suis.</span> <span class="verse"><a name="10">10</a>Hoc est pactum meum, quod observabitis, inter me et vos et semen tuum post te. Circumcidetur ex vobis omne masculinum,</span> <span class="verse"><a name="11">11</a>et circumcidetis carnem praeputii vestri, ut sit in signum foederis inter me et vos.</span> <span class="verse"><a name="12">12</a>Infans octo dierum circumcidetur in vobis: omne masculinum in generationibus vestris, tam vernaculus quam empticius ex omnibus alienigenis, quicumque non fuerit de stirpe vestra.</span> <span class="verse"><a name="13">13</a>Circumcidetur vernaculus et empticius, eritque pactum meum in carne vestra in foedus aeternum.</span> <span class="verse"><a name="14">14</a>Masculus, cuius praeputii caro circumcisa non fuerit, delebitur anima illa de populo suo; pactum meum irritum fecit.</span> <span class="verse"><a name="15">15</a>Dixit quoque Deus ad Abraham: " Sarai uxorem tuam non vocabis nomen eius Sarai, sed Sara erit nomen eius.</span> <span class="verse"><a name="16">16</a>Et benedicam ei; et ex illa quoque dabo tibi filium. Benedicturus sum eam, eritque in nationes; reges populorum orientur ex ea ".</span> <span class="verse"><a name="17">17</a>Cecidit Abraham in faciem suam et risit dicens in corde suo: " Putasne centenario nascetur filius? Et Sara nonagenaria pariet? ".</span> <span class="verse"><a name="18">18</a>Dixitque ad Deum: " Utinam Ismael vivat coram te ".</span> <span class="verse"><a name="19">19</a>Et ait Deus: " Sara uxor tua pariet tibi filium, vocabisque nomen eius Isaac; et constituam pactum meum illi in foedus sempiternum et semini eius post eum.</span> <span class="verse"><a name="20">20</a>Super Ismael quoque exaudivi te: ecce benedicam ei et crescere faciam et multiplicabo eum vehementissime; duodecim duces generabit, et faciam illum in gentem magnam.</span> <span class="verse"><a name="21">21</a>Pactum vero meum statuam ad Isaac, quem pariet tibi Sara tempore isto in anno altero ".</span> <span class="verse"><a name="22">22</a>Cumque cessasset loqui cum eo, ascendit Deus ab Abraham.</span> <span class="verse"><a name="23">23</a>Tulit ergo Abraham Ismael filium suum et omnes vernaculos domus suae universosque, quos emerat: cunctos mares ex omnibus viris domus suae; et circumcidit carnem praeputii eorum statim in ipsa die, sicut praeceperat ei Deus.</span> <span class="verse"><a name="24">24</a>Abraham nonaginta novem erat annorum, quando circumcisus est in carne praeputii sui;</span> <span class="verse"><a name="25">25</a>et Ismael filius eius tredecim annos impleverat tempore circumcisionis suae.</span> <span class="verse"><a name="26">26</a>Eadem die circumcisus est Abraham et Ismael filius eius;</span> <span class="verse"><a name="27">27</a>et omnes viri domus illius, tam vernaculi quam empticii ex alienigenis, circumcisi sunt cum eo.</span> </p></div</div></div></body></html>