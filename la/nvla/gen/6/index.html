<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 6</strong></div><p><span class="verse"><a name="1">1</a>Cumque coepissent homines multiplicari super terram et fi lias procreassent,</span> <span class="verse"><a name="2">2</a>videntes filii Dei filias hominum quod essent pulchrae, acceperunt sibi uxores ex omnibus, quas elegerant.</span> <span class="verse"><a name="3">3</a>Dixitque Deus: " Non permanebit spiritus meus in homine in aeternum, quia caro est; eruntque dies illius centum viginti annorum ".</span> <span class="verse"><a name="4">4</a>Gigantes erant super terram in diebus illis et etiam postquam ingressi sunt filii Dei ad filias hominum, illaeque eis genuerunt: isti sunt potentes a saeculo viri famosi.</span> <span class="verse"><a name="5">5</a>Videns autem Dominus quod multa malitia hominum esset in terra, et cuncta cogitatio cordis eorum non intenta esset nisi ad malum omni tempore,</span> <span class="verse"><a name="6">6</a>paenituit Dominum quod hominem fecisset in terra. Et tactus dolore cordis intrinsecus:</span> <span class="verse"><a name="7">7</a>" Delebo, inquit, hominem, quem creavi, a facie terrae, ab homine usque ad pecus, usque ad reptile et usque ad volucres caeli; paenitet enim me fecisse eos ".</span> <span class="verse"><a name="8">8</a>Noe vero invenit gratiam coram Domino.</span> <span class="verse"><a name="9">9</a>Hae sunt generationes Noe: Noe vir iustus atque perfectus fuit in generatione sua; cum Deo ambulavit.</span> <span class="verse"><a name="10">10</a>Et genuit tres filios: Sem, Cham et Iapheth.</span> <span class="verse"><a name="11">11</a>Corrupta est autem terra coram Deo et repleta est iniquitate.</span> <span class="verse"><a name="12">12</a>Cumque vidisset Deus terram esse corruptam ­ omnis quippe caro corruperat viam suam super terram ­</span> <span class="verse"><a name="13">13</a>dixit ad Noe: " Finis universae carnis venit coram me; repleta est enim terra iniquitate a facie eorum, et ecce ego disperdam eos de terra.</span> <span class="verse"><a name="14">14</a>Fac tibi arcam de lignis cupressinis; mansiunculas in arca facies et bitumine linies eam intrinsecus et extrinsecus.</span> <span class="verse"><a name="15">15</a>Et sic facies eam: trecentorum cubitorum erit longitudo arcae, quinquaginta cubitorum latitudo et triginta cubitorum altitudo illius.</span> <span class="verse"><a name="16">16</a>Fenestram in arca facies et cubito consummabis summitatem eius. Ostium autem arcae pones ex latere; tabulatum inferius, medium et superius facies in ea.</span> <span class="verse"><a name="17">17</a>Ecce ego adducam diluvii aquas super terram, ut interficiam omnem carnem, in qua spiritus vitae est subter caelum: universa, quae in terra sunt, consumentur.</span> <span class="verse"><a name="18">18</a>Ponamque foedus meum tecum; et ingredieris arcam tu et filii tui, uxor tua et uxores filiorum tuorum tecum.</span> <span class="verse"><a name="19">19</a>Et ex cunctis animantibus universae carnis bina induces in arcam, ut vivant tecum, masculini sexus et feminini.</span> <span class="verse"><a name="20">20</a>De volucribus iuxta genus suum et de iumentis in genere suo et ex omni reptili terrae secundum genus suum: bina de omnibus ingredientur ad te, ut possint vivere.</span> <span class="verse"><a name="21">21</a>Tu autem tolle tecum ex omnibus escis, quae mandi possunt, et comportabis apud te; et erunt tam tibi quam illis in cibum ".</span> <span class="verse"><a name="22">22</a>Fecit ergo Noe omnia, quae praeceperat illi Deus; sic fecit.</span> </p></div</div></div></body></html>