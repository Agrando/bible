<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 9</strong></div><p><span class="verse"><a name="1">1</a>Benedixitque Deus Noe et filiis eius et dixit ad eos: " Crescite et multiplicamini et implete terram.</span> <span class="verse"><a name="2">2</a>Et terror vester ac tremor sit super cuncta animalia terrae et super omnes volucres caeli cum universis, quae moventur super terram; omnes pisces maris manui vestrae traditi sunt.</span> <span class="verse"><a name="3">3</a>Omne, quod movetur et vivit, erit vobis in cibum; quasi holera virentia tradidi vobis omnia,</span> <span class="verse"><a name="4">4</a>excepto quod carnem cum anima, quae est in sanguine, non comedetis.</span> <span class="verse"><a name="5">5</a>Sanguinem enim animarum vestrarum requiram de manu cunctarum bestiarum; et de manu hominis, de manu viri fratris eius requiram animam hominis.</span> <span class="verse"><a name="6">6</a>Quicumque effuderit humanum sanguinem,per hominem fundetur sanguis illius;ad imaginem quippe Deifactus est homo.</span> <span class="verse"><a name="7">7</a>Vos autem crescite et multiplicamini et pullulate super terram et dominamini ei ".</span> <span class="verse"><a name="8">8</a>Haec quoque dixit Deus ad Noe et ad filios eius cum eo:</span> <span class="verse"><a name="9">9</a>" Ecce ego statuam pactum meum vobiscum et cum semine vestro post vos</span> <span class="verse"><a name="10">10</a>et ad omnem animam viventem, quae est vobiscum tam in volucribus quam in iumentis et in omnibus bestiis terrae, quae sunt vobiscum, cunctis, quae egressa sunt de arca, universis bestiis terrae.</span> <span class="verse"><a name="11">11</a>Statuam pactum meum vobiscum; et nequaquam ultra interficietur omnis caro aquis diluvii, neque erit deinceps diluvium dissipans terram ".</span> <span class="verse"><a name="12">12</a>Dixitque Deus: " Hoc signum foederis, quod do inter me et vos et ad omnem animam viventem, quae est vobiscum, in generationes sempiternas:</span> <span class="verse"><a name="13">13</a>arcum meum ponam in nubibus, et erit signum foederis inter me et inter terram.</span> <span class="verse"><a name="14">14</a>Cumque obduxero nubibus caelum, apparebit arcus meus in nubibus,</span> <span class="verse"><a name="15">15</a>et recordabor foederis mei vobiscum et cum omni anima vivente, quae carnem vegetat; et non erunt ultra aquae diluvii ad delendum universam carnem.</span> <span class="verse"><a name="16">16</a>Eritque arcus in nubibus, et videbo illum et recordabor foederis sempiterni, quod pactum est inter Deum et omnem animam viventem universae carnis, quae est super terram ".</span> <span class="verse"><a name="17">17</a>Dixitque Deus ad Noe: " Hoc erit signum foederis, quod constitui inter me et omnem carnem super terram ".</span> <span class="verse"><a name="18">18</a>Erant ergo filii Noe, qui egressi sunt de arca, Sem, Cham et Iapheth. Porro Cham ipse est pater Chanaan.</span> <span class="verse"><a name="19">19</a>Tres isti filii sunt Noe, et ab his disseminatum est omne hominum genus super universam terram.</span> <span class="verse"><a name="20">20</a>Coepitque Noe agricola plantare vineam;</span> <span class="verse"><a name="21">21</a>bibensque vinum inebriatus est et nudatus in tabernaculo suo.</span> <span class="verse"><a name="22">22</a>Quod cum vidisset Cham pater Chanaan, verenda scilicet patris sui esse nudata, nuntiavit duobus fratribus suis foras.</span> <span class="verse"><a name="23">23</a>At vero Sem et Iapheth pallium imposuerunt umeris suis et incedentes retrorsum operuerunt verecunda patris sui, faciesque eorum aversae erant, et patris virilia non viderunt.</span> <span class="verse"><a name="24">24</a>Evigilans autem Noe ex vino, cum didicisset, quae fecerat ei filius suus minor,</span> <span class="verse"><a name="25">25</a>ait:Maledictus Chanaan!Servus servorum erit fratribus suis ".</span> <span class="verse"><a name="26">26</a>Dixitque:Benedictus Dominus Deus Sem!Sitque Chanaan servus eius.</span> <span class="verse"><a name="27">27</a>Dilatet Deus Iapheth,et habitet in tabernaculis Sem,sitque Chanaan servus eius ".</span> <span class="verse"><a name="28">28</a>Vixit autem Noe post diluvium trecentis quinquaginta annis.</span> <span class="verse"><a name="29">29</a>Et impleti sunt omnes dies eius nongentorum quinquaginta annorum, et mortuus est.</span> </p></div</div></div></body></html>