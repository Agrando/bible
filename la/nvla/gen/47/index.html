<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 47</strong></div><p><span class="verse"><a name="1">1</a>Ingressus ergo Ioseph nun tiavit pharaoni dicens: " Pater meus et fratres, oves eorum et armenta et cuncta, quae possident, venerunt de terra Chanaan; et ecce consistunt in terra Gessen ".</span> <span class="verse"><a name="2">2</a>Ex omnibus fratribus suis quinque viros statuit coram rege,</span> <span class="verse"><a name="3">3</a>quos ille interrogavit: " Quid habetis operis? ". Responderunt: " Pastores ovium sumus servi tui et nos et patres nostri ".</span> <span class="verse"><a name="4">4</a>Dixeruntque ad pharaonem: " Ad peregrinandum in terra venimus, quoniam non est herba gregibus servorum tuorum, ingravescente fame, in terra Chanaan petimusque, ut esse nos iubeas servos tuos in terra Gessen ".</span> <span class="verse"><a name="5">5</a>Dixit itaque rex ad Ioseph: " Pater tuus et fratres tui venerunt ad te.</span> <span class="verse"><a name="6">6</a>Terra Aegypti in conspectu tuo est; in optimo loco fac eos habitare et trade eis terram Gessen. Quod si nosti in eis esse viros industrios, constitue illos magistros pecorum meorum ".</span> <span class="verse"><a name="7">7</a>Post haec introduxit Ioseph patrem suum ad regem et statuit eum coram eo, qui benedicens illi</span> <span class="verse"><a name="8">8</a>et interrogatus ab eo: " Quot sunt dies annorum vitae tuae? ",</span> <span class="verse"><a name="9">9</a>respondit: " Dies peregrinationis meae centum triginta annorum sunt, parvi et mali; et non pervenerunt usque ad dies patrum meorum, quibus peregrinati sunt ".</span> <span class="verse"><a name="10">10</a>Et benedicto rege, egressus est foras.</span> <span class="verse"><a name="11">11</a>Ioseph vero patri et fratribus suis dedit possessionem in Aegypto in optimo terrae loco, in terra Ramesses, ut praeceperat pharao;</span> <span class="verse"><a name="12">12</a>et alebat eos omnemque domum patris sui praebens cibaria singulis.</span> <span class="verse"><a name="13">13</a>In tota terra panis deerat, et oppresserat fames terram valde, defecitque terra Aegypti et terra Chanaan prae fame.</span> <span class="verse"><a name="14">14</a>E quibus omnem pecuniam congregavit pro venditione frumenti et intulit eam in aerarium regis.</span> <span class="verse"><a name="15">15</a>Cumque defecisset emptoribus pretium, venit cuncta Aegyptus ad Ioseph dicens: " Da nobis panes! Quare morimur coram te, deficiente pecunia? ".</span> <span class="verse"><a name="16">16</a>Quibus ille respondit: " Adducite pecora vestra, et dabo vobis pro eis cibos, si pretium non habetis ".</span> <span class="verse"><a name="17">17</a>Quae cum adduxissent, dedit eis alimenta pro equis et ovibus et bobus et asinis; sustentavitque eos illo anno pro commutatione pecorum.</span> <span class="verse"><a name="18">18</a>Venerunt quoque anno secundo et dixerunt ei: " Non celamus dominum nostrum quod, deficiente pecunia, pecora transierunt ad dominum nostrum; nec clam te est quod absque corporibus et terra nihil habeamus.</span> <span class="verse"><a name="19">19</a>Cur ergo moriemur, te vidente, et nos et terra nostra? Eme nos et terram nostram in servitutem regiam et praebe semina, ne, pereunte cultore, redigatur terra in solitudinem ".</span> <span class="verse"><a name="20">20</a>Emit igitur Ioseph omnem terram Aegypti, vendentibus singulis possessiones suas prae magnitudine famis. Subiecitque eam pharaoni</span> <span class="verse"><a name="21">21</a>et cunctos populos eius redegit ei in servitutem, a novissimis terminis Aegypti usque ad extremos fines eius.</span> <span class="verse"><a name="22">22</a>Terram autem sacerdotum non emit, qui cibariis a rege statutis fruebantur, et idcirco non sunt compulsi vendere possessiones suas.</span> <span class="verse"><a name="23">23</a>Dixit ergo Ioseph ad populos: " En, ut cernitis, et vos et terram vestram pharao possidet; accipite semina et serite agros,</span> <span class="verse"><a name="24">24</a>ut fruges habere possitis. Quintam partem regi dabitis; quattuor reliquas permitto vobis in sementem et in cibum familiis et liberis vestris ".</span> <span class="verse"><a name="25">25</a>Qui responderunt: " Tu salvasti nos! Respiciat nos tantum dominus noster, et laeti serviemus regi ".</span> <span class="verse"><a name="26">26</a>Ex eo tempore usque in praesentem diem in universa terra Aegypti regibus quinta pars solvitur; et factum est a Ioseph in legem absque terra sacerdotali, quae libera ab hac condicione est.</span> <span class="verse"><a name="27">27</a>Habitavit ergo Israel in Aegypto, id est in terra Gessen, et possedit eam; auctusque est et multiplicatus nimis.</span> <span class="verse"><a name="28">28</a>Et vixit Iacob in terra Aegypti decem et septem annis; factique sunt omnes dies vitae illius centum quadraginta septem annorum.</span> <span class="verse"><a name="29">29</a>Cumque appropinquare cerneret diem mortis suae, vocavit filium suum Ioseph et dixit ad eum: " Si inveni gratiam in conspectu tuo, pone manum tuam sub femore meo et facies mihi misericordiam et veritatem, ut non sepelias me in Aegypto,</span> <span class="verse"><a name="30">30</a>sed dormiam cum patribus meis, et auferas me de terra hac condasque in sepulcro maiorum meorum ". Cui respondit Ioseph: " Ego faciam, quod iussisti ".</span> <span class="verse"><a name="31">31</a>Et ille: " Iura ergo, inquit, mihi! ". Quo iurante, adoravit Israel conversus ad lectuli caput.</span> </p></div</div></div></body></html>