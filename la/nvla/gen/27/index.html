<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 27</strong></div><p><span class="verse"><a name="1">1</a>Senuit autem Isaac, et caligaverunt oculi eius, et videre non poterat. Vocavitque Esau filium suum maiorem et dixit ei: " Fili mi ". Qui respondit: " Adsum ".</span> <span class="verse"><a name="2">2</a>Cui pater: " Vides, inquit, quod senuerim et ignorem diem mortis meae;</span> <span class="verse"><a name="3">3</a>sume arma tua, pharetram et arcum, et egredere in agrum. Cumque venatu aliquid apprehenderis,</span> <span class="verse"><a name="4">4</a>fac mihi inde pulmentum, sicut velle me nosti, et affer, ut comedam; et benedicat tibi anima mea, antequam moriar ".</span> <span class="verse"><a name="5">5</a>Rebecca autem audierat Isaac loquentem cum Esau filio suo. Esau ergo abiit in agrum, ut venationem caperet et offerret eam.</span> <span class="verse"><a name="6">6</a>Rebecca autem dixit filio suo Iacob: " Ecce, audivi patrem tuum loquentem cum Esau fratre tuo et dicentem ei:</span> <span class="verse"><a name="7">7</a>"Affer mihi venationem tuam et fac cibos, ut comedam et benedicam tibi coram Domino, antequam moriar".</span> <span class="verse"><a name="8">8</a>Nunc ergo, fili mi, audi vocem meam in eo, quod praecipio tibi.</span> <span class="verse"><a name="9">9</a>Pergens ad gregem affer mihi duos haedos optimos, ut faciam ex eis escas patri tuo, quibus libenter vescitur.</span> <span class="verse"><a name="10">10</a>Quas cum intuleris patri tuo, et comederit, benedicat tibi, priusquam moriatur ".</span> <span class="verse"><a name="11">11</a>Cui ille respondit: " Nosti quod Esau frater meus homo pilosus sit, et ego lenis.</span> <span class="verse"><a name="12">12</a>Si attrectaverit me pater meus et senserit, timeo, ne putet me sibi voluisse illudere; et inducam super me maledictionem pro benedictione".</span> <span class="verse"><a name="13">13</a>Ad quem mater: " In me sit, ait, ista maledictio, fili mi; tantum audi vocem meam et perge afferque, quae dixi ".</span> <span class="verse"><a name="14">14</a>Abiit et attulit deditque matri. Paravit illa cibos, sicut noverat velle patrem illius.</span> <span class="verse"><a name="15">15</a>Et vestibus Esau valde bonis, quas apud se habebat domi, induit eum</span> <span class="verse"><a name="16">16</a>pelliculasque haedorum circumdedit manibus et colli nuda protexit;</span> <span class="verse"><a name="17">17</a>dedit pulmentum optimum et panes, quos coxerat, in manus filii sui Iacob.</span> <span class="verse"><a name="18">18</a>Qui ingressus ad patrem suum dixit: " Pater mi ". At ille respondit: " Audio. Quis es tu, fili mi? ".</span> <span class="verse"><a name="19">19</a>Dixitque Iacob ad patrem suum: " Ego sum Esau primogenitus tuus. Feci sicut praecepisti mihi; surge, sede et comede de venatione mea, ut benedicat mihi anima tua ".</span> <span class="verse"><a name="20">20</a>Rursum Isaac ad filium suum: " Quomodo, inquit, tam cito invenire potuisti, fili mi? ". Qui respondit: " Voluntas Domini Dei tui fuit, ut occurreret mihi ".</span> <span class="verse"><a name="21">21</a>Dixitque Isaac ad Iacob: " Accede huc, ut tangam te, fili mi, et probem, utrum tu sis filius meus Esau an non ".</span> <span class="verse"><a name="22">22</a>Accessit ille ad patrem, et, palpato eo, dixit Isaac: " Vox quidem, vox Iacob est, sed manus, manus sunt Esau ".</span> <span class="verse"><a name="23">23</a>Et non cognovit eum, quia pilosae manus similitudinem maioris expresserant. Benedixit ergo illi.</span> <span class="verse"><a name="24">24</a>Ait: " Tu es filius meus Esau? ". Respondit: " Ego sum ".</span> <span class="verse"><a name="25">25</a>At ille: " Affer, inquit, mihi, et comedam de venatione tua, fili mi, ut benedicat tibi anima mea ". Quos cum oblatos comedisset, obtulit ei etiam vinum. Quo hausto,</span> <span class="verse"><a name="26">26</a>dixit ad eum Isaac pater eius: " Accede ad me et da mihi osculum, fili mi ".</span> <span class="verse"><a name="27">27</a>Accessit et osculatus est eum. Statimque, ut sensit vestimentorum illius fragrantiam, benedicens illi ait:  Ecce odor filii meisicut odor agri pleni,cui benedixit Dominus.</span> <span class="verse"><a name="28">28</a>Det tibi Deus de rore caeliet de pinguedine terraeet abundantiam frumenti et vini.</span> <span class="verse"><a name="29">29</a>Et serviant tibi populi,et adorent te nationes;esto dominus fratrum tuorum,et incurventur ante te filii matris tuae.Qui maledixerit tibi, sit maledictus;et, qui benedixerit tibi, sit benedictus! ".</span> <span class="verse"><a name="30">30</a>Vix Isaac benedictionem Iacob finierat, et Iacob egressus erat a patre suo Isaac, venit Esau frater eius</span> <span class="verse"><a name="31">31</a>coctosque de venatione cibos intulit patri dicens: " Surge, pater mi, et comede de venatione filii tui, ut benedicat mihi anima tua ".</span> <span class="verse"><a name="32">32</a>Dixitque illi Isaac pater eius: " Quis enim es tu? ". Qui respondit: " Ego sum filius tuus primogenitus Esau ".</span> <span class="verse"><a name="33">33</a>Expavit Isaac stupore vehementi ultra modum et ait: " Quis igitur ille est, qui dudum captam venationem attulit mihi, et comedi ex omnibus, priusquam tu venires? Benedixique ei, et erit benedictus! ".</span> <span class="verse"><a name="34">34</a>Auditis Esau sermonibus patris, irrugiit clamore magno et amaro ultra modum et ait patri suo: " Benedic etiam mihi, pater mi! ".</span> <span class="verse"><a name="35">35</a>Qui ait: " Venit germanus tuus fraudulenter et accepit benedictionem tuam ".</span> <span class="verse"><a name="36">36</a>At ille subiunxit: " Iuste vocatum est nomen eius Iacob; supplantavit enim me en altera vice: primogenita mea ante tulit et nunc secundo surripuit benedictionem meam ".Rursumque ait: " Numquid non reservasti mihi benedictionem? ".</span> <span class="verse"><a name="37">37</a>Respondit Isaac: " Ecce, dominum tuum illum constitui et omnes fratres eius servituti illius subiugavi; frumento et vino stabilivi eum. Et tibi post haec, fili mi, ultra quid faciam? ".</span> <span class="verse"><a name="38">38</a>Dixitque Esau ad patrem suum: " Num unam tantum benedictionem habes, pater mi? Mihi quoque obsecro, ut benedicas! ". Cumque eiulatu magno fleret,</span> <span class="verse"><a name="39">39</a>motus Isaac dixit ad eum:  Ecce, procul a pinguedine terrae erit habitatio tuaet procul a rore caeli desuper.</span> <span class="verse"><a name="40">40</a>De gladio tuo viveset fratri tuo servies.Tempusque veniet, cum excutiaset solvas iugum eius de cervicibus tuis ".</span> <span class="verse"><a name="41">41</a>Oderat ergo Esau Iacob pro benedictione, qua benedixerat ei pater, dixitque in corde suo: " Appropinquabunt dies luctus patris mei, et occidam Iacob fratrem meum ".</span> <span class="verse"><a name="42">42</a>Nuntiata sunt Rebeccae verba Esau filii eius maioris, quae mittens et vocans Iacob filium suum minorem dixit ad eum: " Ecce, Esau frater tuus minatur, ut occidat te.</span> <span class="verse"><a name="43">43</a>Nunc ergo, fili mi, audi vocem meam et consurgens fuge ad Laban fratrem meum in Charran;</span> <span class="verse"><a name="44">44</a>habitabisque cum eo dies paucos, donec requiescat furor fratris tui,</span> <span class="verse"><a name="45">45</a>et cesset indignatio eius, obliviscaturque eorum, quae fecisti in eum. Postea mittam et adducam te inde huc. Cur utroque orbabor filio in uno die? ".</span> <span class="verse"><a name="46">46</a>Dixit quoque Rebecca ad Isaac: " Taedet me vitae meae propter filias Heth; si acceperit Iacob uxorem de filiabus Heth sicut istis de filiabus terrae, nolo vivere ".</span> </p></div</div></div></body></html>