<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 19</strong></div><p><span class="verse"><a name="1">1</a>Veneruntque duo angeli Sodomam vespere, sedente Lot in foribus civitatis. Qui cum vidisset eos, surrexit et ivit obviam eis adoravitque pronus in terram</span> <span class="verse"><a name="2">2</a>et dixit: " Obsecro, domini mei, declinate in domum pueri vestri et pernoctate; lavate pedes vestros et mane proficiscemini in viam vestram ". Qui dixerunt: " Minime, sed in platea pernoctabimus ".</span> <span class="verse"><a name="3">3</a>Compulit illos oppido, et diverterunt ad eum. Ingressisque domum illius fecit convivium et coxit azyma, et comederunt.</span> <span class="verse"><a name="4">4</a>Prius autem quam irent cubitum, viri civitatis, viri Sodomae, vallaverunt domum a iuvene usque ad senem, omnis populus simul.</span> <span class="verse"><a name="5">5</a>Vocaveruntque Lot et dixerunt ei: " Ubi sunt viri, qui introierunt ad te nocte? Educ illos ad nos, ut cognoscamus eos ".</span> <span class="verse"><a name="6">6</a>Egressus ad eos Lot post tergum occludens ostium ait:</span> <span class="verse"><a name="7">7</a>" Nolite, quaeso, fratres mei, nolite malum hoc facere.</span> <span class="verse"><a name="8">8</a>Ecce, habeo duas filias, quae necdum cognoverunt virum; educam eas ad vos, et facite eis sicut placuerit vobis, dummodo viris istis nihil faciatis; ideo enim ingressi sunt sub umbra tecti mei ".</span> <span class="verse"><a name="9">9</a>At illi dixerunt: " Recede illuc ". Et rursus: " Unus ingressus est, inquiunt, ut advena et vult iudicare? Te ergo ipsum magis quam hos affligemus ". Vimque faciebant Lot vehementissime, iamque prope erat, ut effringerent fores.</span> <span class="verse"><a name="10">10</a>Et ecce miserunt manum viri et introduxerunt ad se Lot clauseruntque ostium;</span> <span class="verse"><a name="11">11</a>et eos, qui foris erant, percusserunt caecitate a minimo usque ad maximum, ita ut ostium invenire non possent.</span> <span class="verse"><a name="12">12</a>Dixerunt autem viri ad Lot: " Habes hic quempiam tuorum? Generum et filios et filias et omnes, qui tui sunt in urbe, educ de loco hoc:</span> <span class="verse"><a name="13">13</a>delebimus enim locum istum, eo quod increverit clamor contra eos coram Domino, qui misit nos, ut perdamus eam ".</span> <span class="verse"><a name="14">14</a>Egressus itaque Lot locutus est ad generos suos, qui accepturi erant filias eius, et dixit: " Surgite, egredimini de loco isto, quia delebit Dominus civitatem ". Et visus est eis quasi ludens loqui.</span> <span class="verse"><a name="15">15</a>Cumque esset mane, cogebant eum angeli dicentes: " Surge, tolle uxorem tuam et duas filias, quas habes hic, ne pereas in scelere civitatis ".</span> <span class="verse"><a name="16">16</a>Tardante illo, apprehenderunt viri manum eius et manum uxoris ac duarum filiarum eius, eo quod parceret Dominus illi.</span> <span class="verse"><a name="17">17</a>Et eduxerunt eum posueruntque extra civitatem. Ibi locutus est: " Salvare, agitur de vita tua; noli respicere post tergum, nec stes in omni circa regione; sed in monte salvum te fac, ne pereas ".</span> <span class="verse"><a name="18">18</a>Dixitque Lot ad eos: " Non, quaeso, Domine.</span> <span class="verse"><a name="19">19</a>Ecce invenit servus tuus gratiam coram te, et magnificasti misericordiam tuam, quam fecisti mecum, ut salvares animam meam; nec possum in monte salvari, ne forte apprehendat me malum et moriar.</span> <span class="verse"><a name="20">20</a>Ecce, civitas haec iuxta, ad quam possum fugere, parva, et salvabor in ea ­ numquid non modica est? ­ et vivet anima mea ".</span> <span class="verse"><a name="21">21</a>Dixitque ad eum: " Ecce, etiam in hoc suscepi preces tuas, ut non subvertam urbem, pro qua locutus es.</span> <span class="verse"><a name="22">22</a>Festina et salvare ibi, quia non potero facere quidquam, donec ingrediaris illuc ". Idcirco vocatum est nomen urbis illius Segor.</span> <span class="verse"><a name="23">23</a>Sol egressus est super terram, et Lot ingressus est Segor.</span> <span class="verse"><a name="24">24</a>Igitur Dominus pluit super Sodomam et Gomorram sulphur et ignem a Domino de caelo</span> <span class="verse"><a name="25">25</a>et subvertit civitates has et omnem circa regionem, universos habitatores urbium et cuncta terrae virentia.</span> <span class="verse"><a name="26">26</a>Respiciensque uxor eius post se versa est in statuam salis.</span> <span class="verse"><a name="27">27</a>Abraham autem consurgens mane venit ad locum, ubi steterat prius cum Domino,</span> <span class="verse"><a name="28">28</a>intuitus est Sodomam et Gomorram et universam terram regionis illius; viditque ascendentem favillam de terra quasi fornacis fumum.</span> <span class="verse"><a name="29">29</a>Cum enim subverteret Deus civitates regionis illius, recordatus Abrahae liberavit Lot de subversione urbium, in quibus habitaverat.</span> <span class="verse"><a name="30">30</a>Ascenditque Lot de Segor et mansit in monte, duae quoque filiae eius cum eo; timuerat enim manere in Segor. Et mansit in spelunca ipse et duae filiae eius.</span> <span class="verse"><a name="31">31</a>Dixitque maior ad minorem: " Pater noster senex est, et nullus virorum remansit in terra, qui possit ingredi ad nos iuxta morem universae terrae.</span> <span class="verse"><a name="32">32</a>Veni, inebriemus patrem nostrum vino dormiamusque cum eo, ut servare possimus ex patre nostro semen ".</span> <span class="verse"><a name="33">33</a>Dederunt itaque patri suo bibere vinum nocte illa, et ingressa est maior dormivitque cum patre; at ille non sensit, nec quando accubuit filia nec quando surrexit.</span> <span class="verse"><a name="34">34</a>Altera quoque die dixit maior ad minorem: " Ecce, dormivi heri cum patre meo; demus ei bibere vinum etiam hac nocte, et ingressa dormies cum eo, ut salvemus semen de patre nostro ".</span> <span class="verse"><a name="35">35</a>Dederunt et illa nocte patri suo bibere vinum, ingressaque minor filia dormivit cum eo; et ne tunc quidem sensit, quando illa concubuerit vel quando surrexerit.</span> <span class="verse"><a name="36">36</a>Conceperunt ergo duae filiae Lot de patre suo.</span> <span class="verse"><a name="37">37</a>Peperitque maior filium et vocavit nomen eius Moab; ipse est pater Moabitarum usque in praesentem diem.</span> <span class="verse"><a name="38">38</a>Minor quoque peperit filium et vocavit nomen eius Benammi (id est Filius populi mei); ipse est pater Ammonitarum usque hodie.</span> </p></div</div></div></body></html>