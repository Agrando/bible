<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 38</strong></div><p><span class="verse"><a name="1">1</a>Eo tempore descendens Iudas a fratribus suis divertit ad virum Odollamitem nomine Hiram.</span> <span class="verse"><a name="2">2</a>Viditque ibi filiam hominis Chananaei vocabulo Sue et, accepta uxore, ingressus est ad eam.</span> <span class="verse"><a name="3">3</a>Quae concepit et peperit filium vocavitque nomen eius Her.</span> <span class="verse"><a name="4">4</a>Rursumque concepto fetu, natum filium nominavit Onan.</span> <span class="verse"><a name="5">5</a>Tertium quoque peperit, quem appellavit Sela. Ipsa autem erat in Chasib, quando peperit illum.</span> <span class="verse"><a name="6">6</a>Dedit autem Iudas uxorem primogenito suo Her nomine Thamar.</span> <span class="verse"><a name="7">7</a>Fuit quoque Her primogenitus Iudae nequam in conspectu Domini, et ab eo occisus est.</span> <span class="verse"><a name="8">8</a>Dixit ergo Iudas ad Onan: " Ingredere ad uxorem fratris tui et sociare illi, ut suscites semen fratri tuo ".</span> <span class="verse"><a name="9">9</a>Ille, sciens non sibi nasci hunc filium, introiens ad uxorem fratris sui semen fundebat in terram, ne proles fratris nomine nasceretur.</span> <span class="verse"><a name="10">10</a>Et idcirco occidit et eum Dominus, quod rem detestabilem fecerat.</span> <span class="verse"><a name="11">11</a>Quam ob rem dixit Iudas Thamar nurui suae: " Esto vidua in domo patris tui, donec crescat Sela filius meus ". Timebat, enim, ne et ipse moreretur sicut fratres eius. Quae abiit et habitavit in domo patris sui.</span> <span class="verse"><a name="12">12</a>Evolutis autem multis diebus, mortua est filia Sue uxor Iudae. Qui, post luctum consolatione suscepta, ascendebat ad tonsores ovium suarum ipse et Hiras amicus suus Odollamites in Thamnam.</span> <span class="verse"><a name="13">13</a>Nuntiatumque est Thamar quod socer illius ascenderet in Thamnam ad tondendas oves.</span> <span class="verse"><a name="14">14</a>Quae, depositis viduitatis vestibus, cooperuit se velo et, mutato habitu, sedit in porta Enaim in via, quae ducit Thamnam; eo quod crevisset Sela, et non eum accepisset maritum.</span> <span class="verse"><a name="15">15</a>Quam cum vidisset Iudas, suspicatus est esse meretricem; operuerat enim vultum suum.</span> <span class="verse"><a name="16">16</a>Declinansque ad eam in via ait: " Veni, coeam tecum "; nesciebat enim quod nurus sua esset. Qua respondente: " Quid mihi dabis, ut fruaris concubitu meo? ",</span> <span class="verse"><a name="17">17</a>dixit: " Mittam tibi haedum de gregibus ". Rursum illa dicente: " Si dederis mihi arrabonem, donec mittas illum ",</span> <span class="verse"><a name="18">18</a>ait Iudas: " Quid vis tibi pro arrabone dari? ". Respondit: " Sigillum tuum et funiculum et baculum, quem manu tenes ". Et dedit ei. In coitu cum eo mulier concepit</span> <span class="verse"><a name="19">19</a>et surgens abiit; depositoque velo, induta est viduitatis vestibus.</span> <span class="verse"><a name="20">20</a>Misit autem Iudas haedum per amicum suum Odollamitem, ut reciperet pignus, quod dederat mulieri. Qui cum non invenisset eam,</span> <span class="verse"><a name="21">21</a>interrogavit homines loci illius: " Ubi est meretrix, quae sedebat in Enaim in via? ". Respondentibus cunctis: " Non fuit in loco isto meretrix  ,</span> <span class="verse"><a name="22">22</a>reversus est ad Iudam et dixit ei: " Non inveni eam; sed et homines loci illius dixerunt mihi numquam ibi sedisse scortum ".</span> <span class="verse"><a name="23">23</a>Ait Iudas: " Habeat sibi; ne simus in ludibrium. Ego misi haedum, quem promiseram, et tu non invenisti eam ".</span> <span class="verse"><a name="24">24</a>Ecce autem post tres menses nuntiaverunt Iudae dicentes: " Fornicata est Thamar nurus tua et gravida est ex fornicatione ". Dixitque Iudas: " Producite eam, ut comburatur ".</span> <span class="verse"><a name="25">25</a>Quae cum educeretur ad poenam, misit ad socerum suum dicens: " De viro, cuius haec sunt, concepi; cognosce cuius sit sigillum et funiculus et baculus ".</span> <span class="verse"><a name="26">26</a>Qui, agnitis pignoribus, ait: " Iustior me est, quia non tradidi eam Sela filio meo ". Attamen ultra non cognovit illam.</span> <span class="verse"><a name="27">27</a>Instante autem partu, apparuerunt gemini in utero; atque in ipsa effusione infantium unus protulit manum, in qua obstetrix ligavit coccinum dicens:</span> <span class="verse"><a name="28">28</a>" Iste egressus est prior ".</span> <span class="verse"><a name="29">29</a>Illo vero retrahente manum, egressus est frater eius; dixitque mulier:   Qualem rupisti tibi rupturam? ". Et ob hanc causam vocatum est nomen eius Phares (id est Ruptura).</span> <span class="verse"><a name="30">30</a>Postea egressus est frater eius, in cuius manu erat coccinum; qui appellatus est Zara (id est Ortus solis).</span> </p></div</div></div></body></html>