<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 15</strong></div><p><span class="verse"><a name="1">1</a>His itaque transactis, factus est sermo Domini ad Abram per visionem dicens: "Noli timere, Abram! Ego protector tuus sum, et merces tua magna erit nimis ".</span> <span class="verse"><a name="2">2</a>Dixitque Abram: " Domine Deus, quid dabis mihi? Ego vadam absque liberis, et heres domus meae erit Damascenus Eliezer ".</span> <span class="verse"><a name="3">3</a>Addiditque Abram: " En mihi non dedisti semen, et ecce vernaculus meus heres meus erit ".</span> <span class="verse"><a name="4">4</a>Sed ecce sermo Domini factus est ad eum: "Non erit hic heres tuus, sed qui egredietur de visceribus tuis, ipsum habebis heredem ".</span> <span class="verse"><a name="5">5</a>Eduxitque eum foras et ait illi: " Suspice caelum et numera stellas, si potes ". Et dixit ei: " Sic erit semen tuum ".</span> <span class="verse"><a name="6">6</a>Credidit Domino, et reputatum est ei ad iustitiam.</span> <span class="verse"><a name="7">7</a>Dixitque ad eum: " Ego Dominus, qui eduxi te de Ur Chaldaeorum, ut darem tibi terram istam, et possideres eam ".</span> <span class="verse"><a name="8">8</a>Et ille ait: " Domine Deus, unde scire possum quod possessurus sim eam?  .</span> <span class="verse"><a name="9">9</a>Respondens Dominus: " Sume, inquit, mihi vitulam triennem et capram trimam et arietem annorum trium, turturem quoque et columbam ".</span> <span class="verse"><a name="10">10</a>Qui tollens universa haec divisit ea per medium et utrasque partes contra se altrinsecus posuit; aves autem non divisit.</span> <span class="verse"><a name="11">11</a>Descenderuntque volucres super cadavera, et abigebat eas Abram.</span> <span class="verse"><a name="12">12</a>Cumque sol occumberet, sopor irruit super Abram, et ecce horror magnus et tenebrosus invasit eum.</span> <span class="verse"><a name="13">13</a>Dictumque est ad eum: " Scito praenoscens quod peregrinum futurum sit semen tuum in terra non sua, et subicient eos servituti et affligent quadringentis annis.</span> <span class="verse"><a name="14">14</a>Verumtamen et gentem, cui servituri sunt, ego iudicabo, et post haec egredientur cum magna substantia.</span> <span class="verse"><a name="15">15</a>Tu autem ibis ad patres tuos in pace, sepultus in senectute bona.</span> <span class="verse"><a name="16">16</a>Generatione autem quarta revertentur huc; necdum enim completae sunt iniquitates Amorraeorum usque ad praesens tempus ".</span> <span class="verse"><a name="17">17</a>Cum ergo occubuisset sol, facta est caligo tenebrosa, et apparuit clibanus fumans et lampas ignis transiens inter divisiones illas.</span> <span class="verse"><a name="18">18</a>In illo die pepigit Dominus cum Abram foedus dicens: " Semini tuo dabo terram hanc a fluvio Aegypti usque ad magnum fluvium Euphraten,</span> <span class="verse"><a name="19">19</a>Cinaeos et Cenezaeos, Cedmonaeos</span> <span class="verse"><a name="20">20</a>et Hetthaeos et Pherezaeos, Raphaim quoque</span> <span class="verse"><a name="21">21</a>et Amorraeos et Chananaeos et Gergesaeos et Iebusaeos ".</span> </p></div</div></div></body></html>