<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 25</strong></div><p><span class="verse"><a name="1">1</a>Abraham vero aliam duxit uxorem nomine Ceturam,</span> <span class="verse"><a name="2">2</a>quae peperit ei Zamran et Iecsan et Madan et Madian et Iesboc et Sue.</span> <span class="verse"><a name="3">3</a>Iecsan quoque genuit Saba et Dedan. Filii Dedan fuerunt Assurim et Latusim et Loommim.</span> <span class="verse"><a name="4">4</a>At vero ex Madian ortus est Epha et Opher et Henoch et Abida et Eldaa. Omnes hi filii Ceturae.</span> <span class="verse"><a name="5">5</a>Deditque Abraham cuncta, quae possederat, Isaac;</span> <span class="verse"><a name="6">6</a>filiis autem concubinarum suarum largitus est munera et separavit eos ab Isaac filio suo, dum adhuc ipse viveret, ad plagam orientalem.</span> <span class="verse"><a name="7">7</a>Fuerunt autem dies vitae Abrahae centum septuaginta quinque anni.</span> <span class="verse"><a name="8">8</a>Et deficiens mortuus est Abraham in senectute bona provectaeque aetatis et plenus dierum congregatusque est ad populum suum.</span> <span class="verse"><a name="9">9</a>Et sepelierunt eum Isaac et Ismael filii sui in spelunca Machpela, quae sita est in agro Ephron filii Seor Hetthaei e regione Mambre,</span> <span class="verse"><a name="10">10</a>quem emerat a filiis Heth. Ibi sepultus est ipse et Sara uxor eius.</span> <span class="verse"><a name="11">11</a>Et post obitum illius benedixit Deus Isaac filio eius, qui habitabat iuxta puteum Lahairoi.</span> <span class="verse"><a name="12">12</a>Hae sunt generationes Ismael filii Abrahae, quem peperit ei Agar Aegyptia famula Sarae.</span> <span class="verse"><a name="13">13</a>Et haec nomina filiorum Ismael in vocabulis et generationibus suis: primogenitus Ismaelis Nabaioth, dein Cedar et Adbeel et Mabsam,</span> <span class="verse"><a name="14">14</a>Masma quoque et Duma et Massa,</span> <span class="verse"><a name="15">15</a>Hadad et Thema, Iethur et Naphis et Cedma.</span> <span class="verse"><a name="16">16</a>Isti sunt filii Ismaelis, et haec nomina eorum per vicos et mansiones eorum: duodecim principes tribuum suarum.</span> <span class="verse"><a name="17">17</a>Et facti sunt anni vitae Ismaelis centum triginta septem; deficiens mortuus est et appositus ad populum suum.</span> <span class="verse"><a name="18">18</a>Habitaverunt autem ab Hevila usque Sur, quae respicit Aegyptum introeuntibus Assyriam. In faciem cunctorum fratrum suorum obiit.</span> <span class="verse"><a name="19">19</a>Hae sunt generationes Isaac filii Abraham: Abraham genuit Isaac;</span> <span class="verse"><a name="20">20</a>qui, cum quadraginta esset annorum, duxit uxorem Rebeccam filiam Bathuelis Aramaei de Paddanaram, sororem Laban Aramaei.</span> <span class="verse"><a name="21">21</a>Deprecatusque est Isaac Dominum pro uxore sua, eo quod esset sterilis. Qui exaudivit eum et dedit conceptum Rebeccae.</span> <span class="verse"><a name="22">22</a>Sed collidebantur in utero eius parvuli. Quae ait: " Si sic est, cur mihi? ". Perrexitque, ut consuleret Dominum.</span> <span class="verse"><a name="23">23</a>Qui respondens ait:  Duae gentes sunt in utero tuo,et duo populi ex ventre tuo dividentur;populusque populum superabit,et maior serviet minori ".</span> <span class="verse"><a name="24">24</a>Iam tempus pariendi venerat, et ecce gemini in utero eius.</span> <span class="verse"><a name="25">25</a>Qui primus egressus est rufus erat et totus quasi pallium pilosum; vocatumque est nomen eius Esau. Postea frater eius egrediens plantam Esau tenebat manu, et idcirco appellatum est nomen eius Iacob.</span> <span class="verse"><a name="26">26</a>Sexagenarius erat Isaac, quando nati sunt parvuli.</span> <span class="verse"><a name="27">27</a>Quibus adultis, factus est Esau vir gnarus venandi et homo agrestis; Iacob autem vir compositus et habitans in tabernaculis.</span> <span class="verse"><a name="28">28</a>Isaac amabat Esau, eo quod de venationibus illius libenter vesceretur; et Rebecca diligebat Iacob.</span> <span class="verse"><a name="29">29</a>Coxit autem Iacob pulmentum; ad quem, cum venisset Esau de agro lassus,</span> <span class="verse"><a name="30">30</a>ait: " Da mihi de coctione hac rufa, quia oppido lassus sum ". Quam ob causam vocatum est nomen eius Edom (id est Rufus).</span> <span class="verse"><a name="31">31</a>Cui dixit Iacob: " Vende mihi prius primogenita tua ".</span> <span class="verse"><a name="32">32</a>Ille respondit: " En morior; quid mihi proderunt primogenita? ".</span> <span class="verse"><a name="33">33</a>Ait Iacob: " Iura ergo mihi ". Iuravit et vendidit primogenita.</span> <span class="verse"><a name="34">34</a>Et sic, accepto pane et lentis edulio, comedit et bibit; surrexit et abiit parvipendens quod primogenita vendidisset.</span> </p></div</div></div></body></html>