<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 24</strong></div><p><span class="verse"><a name="1">1</a>Erat autem Abraham senex dierumque multorum; et Do minus in cunctis benedixerat ei.</span> <span class="verse"><a name="2">2</a>Dixitque Abraham ad servum seniorem domus suae, qui praeerat omnibus, quae habebat: " Pone manum tuam subter femur meum,</span> <span class="verse"><a name="3">3</a>ut adiurem te per Dominum, Deum caeli et Deum terrae, ut non accipias uxorem filio meo de filiabus Chananaeorum, inter quos habito;</span> <span class="verse"><a name="4">4</a>sed ad terram et cognationem meam proficiscaris et inde accipias uxorem filio meo Isaac ".</span> <span class="verse"><a name="5">5</a>Respondit servus: " Si noluerit mulier venire mecum in terram hanc, num reducere debeo filium tuum ad terram, a quo tu egressus es? ".</span> <span class="verse"><a name="6">6</a>Dixit Abraham: " Cave, ne quando reducas illuc filium meum.</span> <span class="verse"><a name="7">7</a>Dominus, Deus caeli, qui tulit me de domo patris mei et de terra nativitatis meae, qui locutus est mihi et iuravit mihi dicens: "Semini tuo dabo terram hanc", ipse mittet angelum suum coram te, et accipies inde uxorem filio meo.</span> <span class="verse"><a name="8">8</a>Sin autem noluerit mulier sequi te, non teneberis iuramento; filium tantum meum ne reducas illuc ".</span> <span class="verse"><a name="9">9</a>Posuit ergo servus manum sub femore Abraham domini sui et iuravit illi super hac re.</span> <span class="verse"><a name="10">10</a>Tulitque servus decem camelos de grege domini sui et abiit ex omnibus bonis eius portans secum; profectusque perrexit in Aram Naharaim ad urbem Nachor.</span> <span class="verse"><a name="11">11</a>Cumque camelos fecisset accumbere extra oppidum iuxta puteum aquae vespere, tempore quo solent mulieres egredi ad hauriendam aquam, dixit:</span> <span class="verse"><a name="12">12</a>" Domine,Deus domini mei Abraham, occurre obsecro mihi hodie et fac misericordiam cum domino meo Abraham.</span> <span class="verse"><a name="13">13</a>Ecce ego sto prope fontem aquae, et filiae habitatorum huius civitatis egredientur ad hauriendam aquam.</span> <span class="verse"><a name="14">14</a>Igitur puella, cui ego dixero: "Inclina hydriam tuam, ut bibam", et illa responderit: "Bibe, quin et camelis tuis dabo potum", ipsa est, quam praeparasti servo tuo Isaac, et per hoc intellegam quod feceris misericordiam cum domino meo ".</span> <span class="verse"><a name="15">15</a>Necdum intra se verba compleverat, et ecce Rebecca egrediebatur filia Bathuel filii Melchae uxoris Nachor fratris Abraham habens hydriam in scapula:</span> <span class="verse"><a name="16">16</a>puella decora nimis, virgo et incognita viro. Descendit ad fontem et implevit hydriam ac revertebatur.</span> <span class="verse"><a name="17">17</a>Occurritque ei servus et ait: " Pauxillum mihi ad sorbendum praebe aquae de hydria tua ".</span> <span class="verse"><a name="18">18</a>Quae respondit: " Bibe, domine mi ". Celeriterque deposuit hydriam super ulnam suam et dedit ei potum.</span> <span class="verse"><a name="19">19</a>Cumque ille bibisset, adiecit: " Quin et camelis tuis hauriam aquam, donec cuncti bibant ".</span> <span class="verse"><a name="20">20</a>Effundensque hydriam in canalibus recurrit ad puteum, ut hauriret aquam; et haustam omnibus camelis dedit.</span> <span class="verse"><a name="21">21</a>Ille autem contemplabatur eam tacitus, scire volens utrum prosperum fecisset iter suum Dominus an non.</span> <span class="verse"><a name="22">22</a>Postquam ergo biberunt cameli, protulit vir anulum aureum pondo dimidii sicli pro naribus et duas armillas pro manibus eius pondo siclorum decem;</span> <span class="verse"><a name="23">23</a>dixitque: " Cuius es filia? lndica mihi. Est in domo patris tui locus nobis ad pernoctandum? ".</span> <span class="verse"><a name="24">24</a>Quae respondit: " Filia Bathuelis sum filii Melchae, quem peperit Nachor ".</span> <span class="verse"><a name="25">25</a>Et addidit dicens: " Palearum quoque et pabuli plurimum est apud nos et locus ad pernoctandum ".</span> <span class="verse"><a name="26">26</a>Inclinavit se homo et adoravit Dominum</span> <span class="verse"><a name="27">27</a>dicens: " Benedictus Dominus, Deus domini mei Abraham, qui non abstulit misericordiam et veritatem suam a domino meo et recto itinere me perduxit in domum fratris domini mei ".</span> <span class="verse"><a name="28">28</a>Cucurrit itaque puella et nuntiavit in domum matris suae omnia, quae evenerant.</span> <span class="verse"><a name="29">29</a>Habebat autem Rebecca fratrem nomine Laban, qui festinus egressus est ad hominem, ubi erat fons.</span> <span class="verse"><a name="30">30</a>Cumque vidisset anulum in naribus et armillas in manibus sororis suae et audisset cuncta verba referentis: " Haec locutus est mihi homo ", venit ad virum, qui stabat iuxta camelos et prope fontem aquae;</span> <span class="verse"><a name="31">31</a>dixitque ad eum: " Ingredere, benedicte Domini, cur foris stas? Praeparavi domum et locum camelis ".</span> <span class="verse"><a name="32">32</a>Et introduxit eum in hospitium ac destravit camelos; deditque paleas et pabulum camelis et aquam ad lavandos pedes eius et virorum, qui venerant cum eo.</span> <span class="verse"><a name="33">33</a>Et apposuit in conspectu eius panem. Qui ait: " Non comedam, donec loquar sermones meos ". Respondit: " Loquere ".</span> <span class="verse"><a name="34">34</a>At ille: " Servus, inquit, Abraham sum;</span> <span class="verse"><a name="35">35</a>et Dominus benedixit domino meo valde, magnificatusque est; et dedit ei oves et boves, argentum et aurum, servos et ancillas, camelos et asinos.</span> <span class="verse"><a name="36">36</a>Et peperit Sara uxor domini mei filium domino meo in senectute sua; deditque illi omnia, quae habuerat.</span> <span class="verse"><a name="37">37</a>Et adiuravit me dominus meus dicens: "Non accipies uxorem filio meo de filiabus Chananaeorum, in quorum terra habito;</span> <span class="verse"><a name="38">38</a>sed ad domum patris mei perges et de cognatione mea accipies uxorem filio meo".</span> <span class="verse"><a name="39">39</a>Ego vero respondi domino meo: Quid, si noluerit venire mecum mulier?</span> <span class="verse"><a name="40">40</a>"Dominus, ait, in cuius conspectu ambulo, mittet angelum suum tecum et diriget viam tuam; accipiesque uxorem filio meo de cognatione mea et de domo patris mei.</span> <span class="verse"><a name="41">41</a>Innocens eris a maledictione mea, cum veneris ad propinquos meos, et non dederint tibi; tunc innocens eris a maledictione mea".</span> <span class="verse"><a name="42">42</a>Veni ergo hodie ad fontem et dixi: Domine, Deus domini mei Abraham, si direxisti viam meam, in qua nunc ambulo,</span> <span class="verse"><a name="43">43</a>ecce sto iuxta fontem aquae; et virgo, quae egredietur ad hauriendam aquam, audierit a me: "Da mihi pauxillum aquae ad bibendum ex hydria tua";</span> <span class="verse"><a name="44">44</a>et dixerit mihi: "Et tu bibe, et camelis tuis hauriam", ipsa est mulier, quam praeparavit Dominus filio domini mei.</span> <span class="verse"><a name="45">45</a>Dum haec tacitus mecum volverem, apparuit Rebecca veniens cum hydria, quam portabat in scapula; descenditque ad fontem et hausit aquam. Et aio ad eam: Da mihi paululum bibere.</span> <span class="verse"><a name="46">46</a>Quae festina deposuit hydriam de umero et dixit mihi: "Et tu bibe, et camelis tuis potum tribuam". Bibi, et adaquavit camelos.</span> <span class="verse"><a name="47">47</a>Interrogavique eam et dixi: Cuius es filia? Quae respondit: "Filia Bathuelis sum filii Nachor, quem peperit illi Melcha".Suspendi itaque anulum in naribus eius et armillas posui in manibus eius.</span> <span class="verse"><a name="48">48</a>Pronusque adoravi Dominum benedicens Domino, Deo domini mei Abraham, qui perduxit me recto itinere, ut sumerem filiam fratris domini mei filio eius.</span> <span class="verse"><a name="49">49</a>Quam ob rem, si facitis misericordiam et veritatem cum domino meo, indicate mihi; sin autem aliud placet, et hoc dicite mihi, ut vadam ad dexteram sive ad sinistram ".</span> <span class="verse"><a name="50">50</a>Responderunt Laban et Bathuel: " A Domino egressus est sermo; non possumus extra placitum eius quidquam aliud loqui tecum.</span> <span class="verse"><a name="51">51</a>En Rebecca coram te est; tolle eam et proficiscere, et sit uxor filii domini tui, sicut locutus est Dominus ".</span> <span class="verse"><a name="52">52</a>Quod cum audisset puer Abraham, procidens adoravit in terram Dominum.</span> <span class="verse"><a name="53">53</a>Prolatisque vasis argenteis et aureis ac vestibus, dedit ea Rebeccae; res pretiosas dedit fratri eius et matri.</span> <span class="verse"><a name="54">54</a>Tunc comederunt et biberunt ipse et viri, qui erant cum eo, et pernoctaverunt ibi.Surgens autem mane locutus est puer: " Dimittite me, ut vadam ad dominum meum ".</span> <span class="verse"><a name="55">55</a>Responderuntque frater eius et mater: " Maneat puella saltem decem dies apud nos et postea proficiscetur ".</span> <span class="verse"><a name="56">56</a>" Nolite, ait, me retinere, quia Dominus direxit viam meam; dimittite me, ut pergam ad dominum meum ".</span> <span class="verse"><a name="57">57</a>Dixerunt: " Vocemus puellam et quaeramus ipsius voluntatem ".</span> <span class="verse"><a name="58">58</a>Cumque vocata venisset, sciscitati sunt: " Vis ire cum homine isto? ". Quae ait: " Vadam ".</span> <span class="verse"><a name="59">59</a>Dimiserunt ergo Rebeccam sororem eorum et nutricem illius servumque Abraham et comites eius,</span> <span class="verse"><a name="60">60</a>imprecantes prospera sorori suae atque dicentes:  Soror nostra es,crescas in mille milia,et possideat semen tuumportas inimicorum suorum! ".</span> <span class="verse"><a name="61">61</a>Igitur surrexit Rebecca et puellae illius et, ascensis camelis, secutae sunt virum; sumpsitque servus Rebeccam et abiit.</span> <span class="verse"><a name="62">62</a>Isaac autem venerat a regione putei Lahairoi et habitabat in terra Nageb.</span> <span class="verse"><a name="63">63</a>Et egressus est Isaac ad lamentandum in agro, inclinata iam die. Cumque levasset oculos, vidit camelos venientes.</span> <span class="verse"><a name="64">64</a>Rebecca quoque levavit oculos et vidit Isaac; descenditque de camelo</span> <span class="verse"><a name="65">65</a>et ait ad puerum: " Quis est ille homo, qui venit per agrum in occursum nobis? ". Dixitque ei: " Ipse est dominus meus ". At illa tollens cito velum operuit se.</span> <span class="verse"><a name="66">66</a>Servus autem cuncta, quae gesserat, narravit Isaac;</span> <span class="verse"><a name="67">67</a>qui introduxit eam in tabernaculum Sarae matris suae et accepit Rebeccam uxorem; et dilexit eam et consolatus est a morte matris suae.</span> </p></div</div></div></body></html>