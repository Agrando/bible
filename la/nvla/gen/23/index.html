<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 23</strong></div><p><span class="verse"><a name="1">1</a>Vixit autem Sara centum viginti septem annis</span> <span class="verse"><a name="2">2</a>et mortua est in Cariatharbe, quae est Hebron, in terra Chanaan; venitque Abraham, ut plangeret et fleret eam.</span> <span class="verse"><a name="3">3</a>Cumque surrexisset ab officio funeris, locutus est ad filios Heth dicens:</span> <span class="verse"><a name="4">4</a>" Advena sum et inquilinus apud vos; date mihi possessionem sepulcri vobiscum, ut sepeliam mortuum meum ".</span> <span class="verse"><a name="5">5</a>Responderunt filii Heth dicentes:</span> <span class="verse"><a name="6">6</a>" Audi nos, domine, princeps Dei es apud nos: in nobilissimo sepulcrorum nostrorum sepeli mortuum tuum; nullusque te prohibebit, quin in sepulcro eius sepelias mortuum tuum ".</span> <span class="verse"><a name="7">7</a>Surrexit Abraham et adoravit populum terrae, filios videlicet Heth,</span> <span class="verse"><a name="8">8</a>dixitque ad eos: " Si placet animae vestrae, ut sepeliam mortuum meum, audite me et intercedite pro me apud Ephron filium Seor,</span> <span class="verse"><a name="9">9</a>ut det mihi speluncam Machpela, quam habet in extrema parte agri sui. Pecunia digna tradat eam mihi coram vobis in possessionem sepulcri ".</span> <span class="verse"><a name="10">10</a>Sedebat autem Ephron in medio filiorum Heth. Responditque Ephron Hetthaeus ad Abraham, filiis Heth audientibus cunctis, qui ingrediebantur portam civitatis illius, dicens:</span> <span class="verse"><a name="11">11</a>" Nequaquam ita fiat, domine mi, ausculta me. Agrum do tibi et speluncam, quae in eo est, praesentibus filiis populi mei; sepeli mortuum tuum ".</span> <span class="verse"><a name="12">12</a>Adoravit Abraham coram populo terrae</span> <span class="verse"><a name="13">13</a>et locutus est ad Ephron, audiente populo terrae: " Quaeso, ut audias me. Dabo pecuniam pro agro; suscipe eam, et sic sepeliam mortuum meum in eo ".</span> <span class="verse"><a name="14">14</a>Respondit Ephron ad Abraham dicens ei:</span> <span class="verse"><a name="15">15</a>" Domine mi, audi me. Terra quadringentorum siclorum argenti inter me et te quid est hoc? Sepeli mortuum tuum ".</span> <span class="verse"><a name="16">16</a>Auscultavit Abraham Ephron et appendit pecuniam, quam Ephron postulaverat, audientibus filiis Heth, quadringentos siclos argenti, sicut mos erat apud negotiatores.</span> <span class="verse"><a name="17">17</a>Confirmatusque est ager Ephronis, qui erat in Machpela respiciens Mambre, tam ipse quam spelunca in eo et omnes arbores eius in cunctis terminis eius per circuitum,</span> <span class="verse"><a name="18">18</a>Abrahae in possessionem, videntibus filiis Heth cunctis, qui intrabant portam civitatis illius.</span> <span class="verse"><a name="19">19</a>Deinde sepelivit Abraham Saram uxorem suam in spelunca agri Machpela, qui respiciebat Mambre ­ haec est Hebron ­ in terra Chanaan.</span> <span class="verse"><a name="20">20</a>Et confirmatus est ager et antrum, quod erat in eo, Abrahae in possessionem sepulcri a filiis Heth.</span> </p></div</div></div></body></html>