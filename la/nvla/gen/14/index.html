<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 14</strong></div><p><span class="verse"><a name="1">1</a>Factum est autem in illo tempore, ut Amraphel rex Sennaar et Arioch rex Ellasar et Chodorlahomor rex Elam et Thadal rex gentium</span> <span class="verse"><a name="2">2</a>inirent bellum contra Bara regem Sodomae et contra Bersa regem Gomorrae et contra Sennaab regem Adamae et contra Semeber regem Seboim contraque regem Belae; ipsa est Segor.</span> <span class="verse"><a name="3">3</a>Omnes hi convenerunt in vallem Siddim, quae nunc est mare Salis.</span> <span class="verse"><a name="4">4</a>Duodecim annis servierant Chodorlahomor et tertio decimo anno recesserunt ab eo.</span> <span class="verse"><a name="5">5</a>Igitur anno quarto decimo venit Chodorlahomor et reges, qui erant cum eo, percusseruntque Raphaim in Astharothcarnaim et Zuzim in Ham et Emim in Savecariathaim</span> <span class="verse"><a name="6">6</a>et Chorraeos in montibus Seir usque ad Elpharan, quae est in deserto.</span> <span class="verse"><a name="7">7</a>Reversique sunt et venerunt ad fontem Mesphat; ipsa est Cades. Et percusserunt omnem regionem Amalecitarum et etiam Amorraeum, qui habitabat in Asasonthamar.</span> <span class="verse"><a name="8">8</a>Et egressi sunt rex Sodomae et rex Gomorrae rexque Adamae et rex Seboim necnon et rex Belae, quae est Segor; et direxerunt contra eos aciem in valle Siddim,</span> <span class="verse"><a name="9">9</a>scilicet adversus Chodorlahomor regem Elam et Thadal regem gentium et Amraphel regem Sennaar et Arioch regem Ellasar: quattuor reges adversus quinque.</span> <span class="verse"><a name="10">10</a>Vallis autem Siddim habebat puteos multos bituminis. Itaque rex Sodomae et Gomorrae terga verterunt cecideruntque illuc; et, qui remanserant, fugerunt ad montem.</span> <span class="verse"><a name="11">11</a>Tulerunt autem omnem substantiam Sodomae et Gomorrae et universa, quae ad cibum pertinent, et abierunt;</span> <span class="verse"><a name="12">12</a>ceperunt et Lot et substantiam eius, filium fratris Abram, qui habitabat in Sodoma.</span> <span class="verse"><a name="13">13</a>Et ecce unus, qui evaserat, nuntiavit Abram Hebraeo, qui habitabat iuxta Quercus Mambre Amorraei fratris Eschol et fratris Aner; hi enim pepigerant foedus cum Abram.</span> <span class="verse"><a name="14">14</a>Quod cum audisset Abram, captum videlicet Lot fratrem suum, numeravit expeditos vernaculos suos trecentos decem et octo et persecutus est usque Dan;</span> <span class="verse"><a name="15">15</a>et, divisis sociis, irruit super eos nocte percussitque eos et persecutus est eos usque Hoba, quae est ad laevam Damasci;</span> <span class="verse"><a name="16">16</a>reduxitque omnem substantiam, necnon et Lot fratrem suum cum substantia illius, mulieres quoque et populum.</span> <span class="verse"><a name="17">17</a>Egressus est autem rex Sodomae in occursum eius, postquam reversus est a caede Chodorlahomor et regum, qui cum eo erant, in vallem Save, quae est vallis Regis.</span> <span class="verse"><a name="18">18</a>At vero Melchisedech rex Salem proferens panem et vinum ­ erat enim sacerdos Dei altissimi ­</span> <span class="verse"><a name="19">19</a>benedixit ei et ait:  Benedictus Abram a Deo excelso, qui creavit caelum et terram</span> <span class="verse"><a name="20">20</a>et benedictus Deus excelsus,qui tradidit hostes tuos in manus tuas ".Et dedit ei decimas ex omnibus.</span> <span class="verse"><a name="21">21</a>Dixit autem rex Sodomae ad Abram: " Da mihi animas; substantiam tolle tibi ".</span> <span class="verse"><a name="22">22</a>Qui respondit ei: " Levo manum meam ad Dominum, Deum excelsum, creatorem caeli et terrae,</span> <span class="verse"><a name="23">23</a>a filo subteminis usque ad corrigiam caligae non accipiam ex omnibus, quae tua sunt, ne dicas: "Ego ditavi Abram";</span> <span class="verse"><a name="24">24</a>exceptis his, quae comederunt iuvenes, et partibus virorum, qui venerunt mecum, Aner, Eschol et Mambre: isti accipient partes suas ".</span> </p></div</div></div></body></html>