<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 31</strong></div><p><span class="verse"><a name="1">1</a>Postquam autem audivit verba filiorum Laban dicen tium: " Tulit Iacob omnia, quae fuerunt patris nostri, et de patris nostri facultate acquisivit has divitias ",</span> <span class="verse"><a name="2">2</a>animadvertit quoque faciem Laban quod non esset erga se sicut heri et nudiustertius.</span> <span class="verse"><a name="3">3</a>Et dixit Dominus ad Iacob: " Revertere in terram patrum tuorum et ad cognationem tuam, eroque tecum ".</span> <span class="verse"><a name="4">4</a>Misit Iacob et vocavit Rachel et Liam in agrum, ubi pascebat greges,</span> <span class="verse"><a name="5">5</a>dixitque eis: " Video faciem patris vestri quod non sit erga me sicut heri et nudiustertius; Deus autem patris mei fuit mecum,</span> <span class="verse"><a name="6">6</a>et ipsae nostis quod totis viribus meis servierim patri vestro.</span> <span class="verse"><a name="7">7</a>Sed pater vester circumvenit me et mutavit mercedem meam decem vicibus; et tamen non dimisit eum Deus, ut noceret mihi.</span> <span class="verse"><a name="8">8</a>Si quando dixit: "Variae erunt mercedes tuae", pariebant omnes oves varios fetus. Quando vero e contrario ait: "Striata quaeque accipies pro mercede", omnes greges striata pepererunt.</span> <span class="verse"><a name="9">9</a>Tulitque Deus substantiam patris vestri et dedit mihi.</span> <span class="verse"><a name="10">10</a>Postquam enim conceptus gregis tempus advenerat, levavi oculos meos et vidi in somnis ascendentes mares super feminas, striatos et varios et respersos.</span> <span class="verse"><a name="11">11</a>Dixitque angelus Dei ad me in somnis: "Iacob". Et ego respondi: Adsum.</span> <span class="verse"><a name="12">12</a>Qui ait: "Leva oculos tuos et vide universos masculos ascendentes super feminas, striatos et varios atque respersos. Vidi enim omnia, quae fecit tibi Laban.</span> <span class="verse"><a name="13">13</a>Ego sum Deus Bethel, ubi unxisti lapidem et votum vovisti mihi. Nunc ergo surge et egredere de terra hac revertens in terram nativitatis tuae"  .</span> <span class="verse"><a name="14">14</a>Responderunt ei Rachel et Lia: " Numquid habemus adhuc partem et hereditatem in domo patris nostri?</span> <span class="verse"><a name="15">15</a>Nonne quasi alienas reputavit nos et vendidit nos comeditque pretium nostrum?</span> <span class="verse"><a name="16">16</a>Sed omnes opes, quas tulit Deus patri nostro, nobis abstulit ac filiis nostris; unde omnia, quae praecepit tibi Deus, fac ".</span> <span class="verse"><a name="17">17</a>Surrexit itaque Iacob et imposuit liberos suos ac coniuges suas super camelos.</span> <span class="verse"><a name="18">18</a>Tulitque omnes greges suos et omnem substantiam suam, quidquid in Paddanaram acquisierat, ut iret ad Isaac patrem suum in terram Chanaan.</span> <span class="verse"><a name="19">19</a>Eo tempore Laban ierat ad tondendas oves, et Rachel furata est theraphim patris sui.</span> <span class="verse"><a name="20">20</a>Iacob autem decepit cor Laban, non indicans ei quod fugeret.</span> <span class="verse"><a name="21">21</a>Cumque fugisset cum omnibus, quae possidebat, et, amne transmisso, pergeret contra montem Galaad,</span> <span class="verse"><a name="22">22</a>nuntiatum est Laban die tertio quod fugisset Iacob.</span> <span class="verse"><a name="23">23</a>Qui, assumptis fratribus suis, persecutus est eum diebus septem et comprehendit eum in monte Galaad.</span> <span class="verse"><a name="24">24</a>Venit autem Deus ad Laban Aramaeum per somnium noctis dixitque ei:  Cave, ne quidquam loquaris contra Iacob!".</span> <span class="verse"><a name="25">25</a>Iamque Iacob extenderat in monte tabernaculum, cum Laban, consecutus eum cum fratribus suis, in eodem monte Galaad fixit tentorium.</span> <span class="verse"><a name="26">26</a>Et dixit ad Iacob: " Quare ita egisti et decepisti cor meum, abigens filias meas quasi captivas gladio?</span> <span class="verse"><a name="27">27</a>Cur clam fugisti et decepisti me, non indicans mihi, ut prosequerer te cum gaudio et canticis et tympanis et citharis?</span> <span class="verse"><a name="28">28</a>Non es passus, ut oscularer filios meos ac filias; stulte operatus es. Et nunc</span> <span class="verse"><a name="29">29</a>valet quidem manus mea reddere tibi malum, sed Deus patris vestri heri dixit mihi: "Cave, ne loquaris contra Iacob quidquam!".</span> <span class="verse"><a name="30">30</a>Esto, profectus es, quia desiderio tibi erat domus patris tui; cur furatus es deos meos? ".</span> <span class="verse"><a name="31">31</a>Respondit Iacob: " Quia timui. Dixi enim, ne forte violenter auferres filias tuas a me.</span> <span class="verse"><a name="32">32</a>Apud quemcumque inveneris deos tuos, non vivat! Coram fratribus nostris scrutare, quidquid tuorum apud me inveneris, et aufer ". Ignorabat enim Iacob quod Rachel furata esset theraphim.</span> <span class="verse"><a name="33">33</a>Ingressus itaque Laban tabernacula Iacob et Liae et utriusque famulae, non invenit. Egressus de tentorio Liae, intravit tentorium Rachelis.</span> <span class="verse"><a name="34">34</a>Illa autem absconderat theraphim in stramento cameli et sedit desuper. Scrutantique omne tentorium et nihil invenienti</span> <span class="verse"><a name="35">35</a>ait: " Ne irascatur dominus meus, quod coram te assurgere nequeo, quia iuxta consuetudinem feminarum nunc accidit mihi ". Quaesivit ergo et non invenit theraphim.</span> <span class="verse"><a name="36">36</a>Tumensque Iacob cum iurgio ait: " Quam ob culpam meam et ob quod peccatum meum sic persecutus es me,</span> <span class="verse"><a name="37">37</a>quia scrutatus es omnem supellectilem meam? Quid invenisti de cuncta substantia domus tuae? Pone hic coram fratribus meis et fratribus tuis, et iudicent inter me et te.</span> <span class="verse"><a name="38">38</a>Ecce, viginti annis fui tecum. Oves tuae et caprae non abortiverunt, arietes gregis tui non comedi;</span> <span class="verse"><a name="39">39</a>nec dilaceratum a bestia ostendi tibi: ego damnum omne reddebam; quidquid die noctuque furto perierat, a me exigebas.</span> <span class="verse"><a name="40">40</a>Die aestu consumebar et nocte gelu, fugiebatque somnus ab oculis meis.</span> <span class="verse"><a name="41">41</a>Sic per viginti annos in domo tua servivi tibi: quattuordecim pro filiabus et sex pro gregibus tuis; immutasti quoque mercedem meam decem vicibus.</span> <span class="verse"><a name="42">42</a>Nisi Deus patris mei, Deus Abraham et Timor Isaac, affuisset mihi, certemodo nudum me dimisisses; afflictionem meam et laborem manuum mearum respexit Deus et iudicavit heri ".</span> <span class="verse"><a name="43">43</a>Respondit ei Laban: " Filiae filiae meae et filii filii mei et greges greges mei et omnia, quae cernis, mea sunt; et filiabus meis quid possum facere illis hodie et filiis earum, quos genuerunt?</span> <span class="verse"><a name="44">44</a>Veni ergo, et ineamus foedus ego et tu, ut sit in testimonium inter me et te ".</span> <span class="verse"><a name="45">45</a>Tulit itaque Iacob lapidem et erexit illum in titulum;</span> <span class="verse"><a name="46">46</a>dixitque fratribus suis: " Afferte lapides ". Qui congregantes fecerunt tumulum comederuntque ibi super eum.</span> <span class="verse"><a name="47">47</a>Quem vocavit Laban Iegarsahadutha (id est Tumulus testimonii), et Iacob Galed (uterque iuxta proprietatem linguae suae).</span> <span class="verse"><a name="48">48</a>Dixitque Laban: " Tumulus iste testis erit inter me et te hodie "; et idcirco appellatum est nomen eius Galed (id est Tumulus testis)</span> <span class="verse"><a name="49">49</a>et etiam Maspha (id est Specula), quia dixit: " Speculetur Dominus inter me et te, quando absconditi erimus ab invicem.</span> <span class="verse"><a name="50">50</a>Si afflixeris filias meas et si introduxeris uxores alias super eas, cum nemo nobiscum sit, vide, Deus est testis inter me et te ".</span> <span class="verse"><a name="51">51</a>Dixitque Laban ad Iacob: " En tumulus hic et lapis, quem erexi inter me et te.</span> <span class="verse"><a name="52">52</a>Testis erit tumulus iste et lapis quod ego non transibo tumulum hunc pergens ad te, neque tu transibis tumulum hunc et lapidem hunc ad malum.</span> <span class="verse"><a name="53">53</a>Deus Abraham et Deus Nachor iudicent inter nos ".Iuravit Iacob per Timorem patris sui Isaac;</span> <span class="verse"><a name="54">54</a>immolatisque victimis in monte, vocavit fratres suos, ut ederent panem. Qui cum comedissent, pernoctaverunt in monte.</span> </p></div</div></div></body></html>