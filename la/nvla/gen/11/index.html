<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 11</strong></div><p><span class="verse"><a name="1">1</a>Erat autem universa terra labii unius et sermonum eo rundem.</span> <span class="verse"><a name="2">2</a>Cumque proficiscerentur de oriente, invenerunt campum in terra Sennaar et habitaverunt in eo.</span> <span class="verse"><a name="3">3</a>Dixitque alter ad proximum suum: " Venite, faciamus lateres et coquamus eos igni ". Habueruntque lateres pro saxis et bitumen pro caemento.</span> <span class="verse"><a name="4">4</a>Et dixerunt: " Venite, faciamus nobis civitatem et turrim, cuius culmen pertingat ad caelum, et faciamus nobis nomen, ne dividamur super faciem universae terrae ".</span> <span class="verse"><a name="5">5</a>Descendit autem Dominus, ut videret civitatem et turrim, quam aedificaverunt filii hominum,</span> <span class="verse"><a name="6">6</a>et dixit Dominus: " Ecce unus est populus et unum labium omnibus; et hoc est initium operationis eorum, nec eis erit deinceps difficile, quidquid cogitaverint facere.</span> <span class="verse"><a name="7">7</a>Venite igitur, descendamus et confundamus ibi linguam eorum, ut non intellegat unusquisque vocem proximi sui ".</span> <span class="verse"><a name="8">8</a>Atque ita divisit eos Dominus ex illo loco super faciem universae terrae, et cessaverunt aedificare civitatem.</span> <span class="verse"><a name="9">9</a>Et idcirco vocatum est nomen eius Babel, quia ibi confusum est labium universae terrae, et inde dispersit eos Dominus super faciem universae terrae.</span> <span class="verse"><a name="10">10</a>Hae sunt generationes Sem. Sem centum erat annorum, quando genuit Arphaxad biennio post diluvium;</span> <span class="verse"><a name="11">11</a>vixitque Sem, postquam genuit Arphaxad, quingentos annos et genuit filios et filias.</span> <span class="verse"><a name="12">12</a>Porro Arphaxad vixit triginta quinque annos et genuit Sala.</span> <span class="verse"><a name="13">13</a>Vixitque Arphaxad, postquam genuit Sala, quadringentis tribus annis et genuit filios et filias.</span> <span class="verse"><a name="14">14</a>Sala quoque vixit triginta annis et genuit Heber.</span> <span class="verse"><a name="15">15</a>Vixitque Sala, postquam genuit Heber, quadringentis tribus annis et genuit filios et filias.</span> <span class="verse"><a name="16">16</a>Vixit autem Heber triginta quattuor annis et genuit Phaleg.</span> <span class="verse"><a name="17">17</a>Et vixit Heber, postquam genuit Phaleg, quadringentis triginta annis et genuit filios et filias.</span> <span class="verse"><a name="18">18</a>Vixit quoque Phaleg triginta annis et genuit Reu.</span> <span class="verse"><a name="19">19</a>Vixitque Phaleg, postquam genuit Reu, ducentis novem annis et genuit filios et filias.</span> <span class="verse"><a name="20">20</a>Vixit autem Reu triginta duobus annis et genuit Seruch.</span> <span class="verse"><a name="21">21</a>Vixitque Reu, postquam genuit Seruch, ducentis septem annis et genuit filios et filias.</span> <span class="verse"><a name="22">22</a>Vixit vero Seruch triginta annis et genuit Nachor.</span> <span class="verse"><a name="23">23</a>Vixitque Seruch, postquam genuit Nachor, ducentos annos et genuit filios et filias.</span> <span class="verse"><a name="24">24</a>Vixit autem Nachor viginti novem annis et genuit Thare.</span> <span class="verse"><a name="25">25</a>Vixitque Nachor, postquam genuit Thare, centum decem et novem annos et genuit filios et filias.</span> <span class="verse"><a name="26">26</a>Vixitque Thare septuaginta annis et genuit Abram, Nachor et Aran.</span> <span class="verse"><a name="27">27</a>Hae sunt autem generationes Thare. Thare genuit Abram, Nachor et Aran. Porro Aran genuit Lot;</span> <span class="verse"><a name="28">28</a>mortuusque est Aran ante Thare patrem suum in terra nativitatis suae in Ur Chaldaeorum.</span> <span class="verse"><a name="29">29</a>Duxerunt autem Abram et Nachor uxores: nomen uxoris Abram Sarai, et nomen uxoris Nachor Melcha, filia Aran patris Melchae et patris Ieschae.</span> <span class="verse"><a name="30">30</a>Erat autem Sarai sterilis nec habebat liberos.</span> <span class="verse"><a name="31">31</a>Tulitque Thare Abram filium suum et Lot filium Aran filium filii sui et Sarai nurum suam, uxorem Abram filii sui, et eduxit eos de Ur Chaldaeorum, ut irent in terram Chanaan. Veneruntque usque Charran et habitaverunt ibi.</span> <span class="verse"><a name="32">32</a>Et facti sunt dies Thare ducentorum quinque annorum, et mortuus est in Charran.</span> </p></div</div></div></body></html>