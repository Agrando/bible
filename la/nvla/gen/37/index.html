<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 37</strong></div><p><span class="verse"><a name="1">1</a>Habitavit autem Iacob in terra Chanaan, in qua pere grinatus est pater suus.</span> <span class="verse"><a name="2">2</a>Hae sunt generationes Iacob.Ioseph, cum decem et scptem esset annorum, pascebat gregem cum fratribus suis adhuc puer; et erat cum filiis Bilhae et Zelphae uxorum patris sui; detulitque patri malam eorum famam.</span> <span class="verse"><a name="3">3</a>Israel autem diligebat Ioseph super omnes filios suos, eo quod in senectute genuisset eum; fecitque ei tunicam talarem.</span> <span class="verse"><a name="4">4</a>Videntes autem fratres eius quod a patre plus cunctis filiis amaretur, oderant eum nec poterant ei quidquam pacifice loqui.</span> <span class="verse"><a name="5">5</a>Accidit quoque ut visum somnium referret fratribus suis; quae causa maioris odii seminarium fuit.</span> <span class="verse"><a name="6">6</a>Dixitque ad eos: " Audite somnium meum, quod vidi.</span> <span class="verse"><a name="7">7</a>Putabam ligare nos manipulos in agro, et quasi consurgere manipulum meum et stare, vestrosque manipulos circumstantes adorare manipulum meum ".</span> <span class="verse"><a name="8">8</a>Responderunt fratres eius: " Numquid rex noster eris? Aut subiciemur dicioni tuae? ". Haec ergo causa somniorum atque sermonum, invidiae et odii fomitem ministravit.</span> <span class="verse"><a name="9">9</a>Aliud quoque vidit somnium, quod narrans fratribus ait: " Vidi per somnium quasi solem et lunam et stellas undecim adorare me ".</span> <span class="verse"><a name="10">10</a>Quod cum patri suo et fratribus retulisset, increpavit eum pater suus et dixit: " Quid sibi vult hoc somnium, quod vidisti? Num ego et mater tua et fratres tui adorabimus te proni in terram? ".</span> <span class="verse"><a name="11">11</a>Invidebant igitur ei fratres sui; pater vero rem tacitus considerabat.</span> <span class="verse"><a name="12">12</a>Cumque fratres illius in pascendis gregibus patris morarentur in Sichem,</span> <span class="verse"><a name="13">13</a>dixit Israel ad Ioseph: " Fratres tui pascunt oves in Sichimis; veni, mittam te ad eos ". Quo respondente:</span> <span class="verse"><a name="14">14</a>" Praesto sum ", ait ei: " Vade et vide, si cuncta prospera sint erga fratres tuos et pecora, et renuntia mihi quid agatur ". Missus de valle Hebron venit in Sichem;</span> <span class="verse"><a name="15">15</a>invenitque eum vir errantem in agro et interrogavit quid quaereret.</span> <span class="verse"><a name="16">16</a>At ille respondit: " Fratres meos quaero; indica mihi, ubi pascant greges ".</span> <span class="verse"><a name="17">17</a>Dixitque ei vir: " Recesserunt de loco isto; audivi autem eos dicentes:  Eamus in Dothain" ". Perrexit ergo Ioseph post fratres suos et invenit eos in Dothain.</span> <span class="verse"><a name="18">18</a>Qui cum vidissent eum procul, antequam accederet ad eos, cogitaverunt illum occidere.</span> <span class="verse"><a name="19">19</a>Et mutuo loquebantur: " Ecce somniator venit;</span> <span class="verse"><a name="20">20</a>venite, occidamus eum et mittamus in unam cisternarum dicemusque: Fera pessima devoravit eum. Et tunc apparebit quid illi prosint somnia sua ".</span> <span class="verse"><a name="21">21</a>Audiens autem hoc Ruben nitebatur liberare eum de manibus eorum et dixit:</span> <span class="verse"><a name="22">22</a>" Non interficiamus animam eius ". Et dixit ad eos: " Non effundatis sanguinem; sed proicite eum in cisternam hanc, quae est in solitudine, manusque vestras servate innoxias ". Hoc autem dicebat volens eripere eum de manibus eorum et reddere patri suo.</span> <span class="verse"><a name="23">23</a>Confestim igitur, ut pervenit ad fratres suos, nudaverunt eum tunica talari</span> <span class="verse"><a name="24">24</a>miseruntque eum in cisternam, quae non habebat aquam.</span> <span class="verse"><a name="25">25</a>Et sederunt, ut comederent panem. Attollentes autem oculos viderunt Ismaelitas viatorcs venire de Galaad et camelos eorum portantes tragacanthum et masticem et ladanum in Aegyptum.</span> <span class="verse"><a name="26">26</a>Dixit ergo Iudas fratribus suis: " Quid nobis prodest, si occiderimus fratrem nostrum et celaverimus sanguinem ipsius?</span> <span class="verse"><a name="27">27</a>Melius est ut vendatur Ismaelitis, et manus nostrae non polluantur; frater enim et caro nostra est ". Acquieverunt fratres sermonibus illius.</span> <span class="verse"><a name="28">28</a>Et praetereuntibus Madianitis negotiatoribus, extrahentes Ioseph de cisterna, vendiderunt eum Ismaelitis viginti argenteis. Qui duxerunt eum in Aegyptum.</span> <span class="verse"><a name="29">29</a>Reversusque Ruben ad cisternam non invenit puerum</span> <span class="verse"><a name="30">30</a>et, scissis vestibus, pergens ad fratres suos ait: " Puer non comparet, et ego quo ibo? ".</span> <span class="verse"><a name="31">31</a>Tulerunt autem tunicam eius et in sanguinem haedi, quem occiderant, tinxerunt</span> <span class="verse"><a name="32">32</a>mittentes, qui ferrent ad patrem et dicerent: "Hanc invenimus; vide, utrum tunica talaris filii tui sit an non? ".</span> <span class="verse"><a name="33">33</a>Quam cum agnovisset pater, ait: " Tunica filii mei est; fera pessima comedit eum, bestia devoravit Ioseph ".</span> <span class="verse"><a name="34">34</a>Scissisque vestibus, indutus est cilicio lugens filium suum multo tempore.</span> <span class="verse"><a name="35">35</a>Congregatis autem cunctis liberis eius, ut lenirent dolorem patris, noluit consolationem accipere et ait: " Descendam ad filium meum lugens in infernum ". Et flevit super eo pater eius.</span> <span class="verse"><a name="36">36</a>Madianitae autem vendiderunt Ioseph in Aegypto Putiphari eunucho pharaonis, magistro satellitum.</span> </p></div</div></div></body></html>