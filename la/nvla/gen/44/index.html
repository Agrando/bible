<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 44</strong></div><p><span class="verse"><a name="1">1</a>Praecepit autem Ioseph dispensatori domus suae dicens: " Imple saccos eorum frumento, quantum possunt capere, et pone pecuniam singulorum in summitate sacci.</span> <span class="verse"><a name="2">2</a>Scyphum autem meum argenteum et pretium, quod dedit tritici, pone in ore sacci iunioris ". Factumque est ita.</span> <span class="verse"><a name="3">3</a>Et, orto mane, dimissi sunt cum asinis suis.</span> <span class="verse"><a name="4">4</a>Iamque urbem exierant et processerant paululum, tunc Ioseph, arcessito dispensatore domus: " Surge, inquit, et persequere viros; et apprehensis dicito: "Quare reddidistis malum pro bono? Cur furati estis mihi scyphum argenteum?</span> <span class="verse"><a name="5">5</a>Nonne ipse est, in quo bibit dominus meus et in quo augurari solet? Pessimam rem fecistis!" ".</span> <span class="verse"><a name="6">6</a>Fecit ille, ut iusserat, et apprehensis per ordinem locutus est.</span> <span class="verse"><a name="7">7</a>Qui responderunt: " Quare sic loquitur dominus noster? Absit a servis tuis, ut tantum flagitii commiserimus.</span> <span class="verse"><a name="8">8</a>Pecuniam, quam invenimus in summitate saccorum, reportavimus ad te de terra Chanaan; et quomodo consequens est, ut furati simus de domo domini tui aurum vel argentum?</span> <span class="verse"><a name="9">9</a>Apud quemcumque fuerit inventum servorum tuorum, quod quaeris, moriatur; et nos erimus servi domini nostri ".</span> <span class="verse"><a name="10">10</a>Qui dixit eis: " Fiat iuxta vestram sententiam: apud quemcumque fuerit inventum, ipse sit servus meus; vos autem eritis innoxii ".</span> <span class="verse"><a name="11">11</a>Itaque festinato deponentes in terram saccos aperuerunt singuli.</span> <span class="verse"><a name="12">12</a>Quos scrutatus incipiens a maiore usque ad minimum invenit scyphum in sacco Beniamin.</span> <span class="verse"><a name="13">13</a>At illi, scissis vestibus, oneratisque rursum asinis, reversi sunt in oppidum.</span> <span class="verse"><a name="14">14</a>Et Iudas cum fratribus ingressus est ad Ioseph 足 necdum enim de loco abierat 足 omnesque ante eum pariter in terram corruerunt.</span> <span class="verse"><a name="15">15</a>Quibus ille ait: " Cur sic agere voluistis? An ignoratis quod non sit similis mei in augurandi scientia? ".</span> <span class="verse"><a name="16">16</a>Cui Iudas: " Quid respondebimus, inquit, domino meo? Vel quid loquemur aut iuste poterimus obtendere? Deus invenit iniquitatem servorum tuorum; en omnes servi sumus domini mei, et nos et apud quem inventus est scyphus  .</span> <span class="verse"><a name="17">17</a>Respondit Ioseph: " Absit a me, ut sic agam! Qui furatus est scyphum, ipse sit servus meus; vos autem abite liberi ad patrem vestrum ".</span> <span class="verse"><a name="18">18</a>Accedens autem propius Iudas confidenter ait: " Oro, domine mi, loquatur servus tuus verbum in auribus tuis, et ne irascaris famulo tuo; tu es enim sicut pharao!</span> <span class="verse"><a name="19">19</a>Dominus meus interrogavit prius servos suos: "Habetis patrem aut fratrem?".</span> <span class="verse"><a name="20">20</a>Et nos respondimus domino meo: "Est nobis pater senex et puer parvulus, qui in senectute illius natus est, cuius uterinus frater mortuus est; et ipse solus superest a matre sua, pater vero tenere diligit eum" ".</span> <span class="verse"><a name="21">21</a>Dixistique servis tuis: "Adducite eum ad me, et ponam oculos meos super illum".</span> <span class="verse"><a name="22">22</a>Suggessimus domino meo: "Non potest puer relinquere patrem suum; si enim illum dimiserit, morietur".</span> <span class="verse"><a name="23">23</a>Et dixisti servis tuis: "Nisi venerit frater vester minimus vobiscum, non videbitis amplius faciem meam".</span> <span class="verse"><a name="24">24</a>Cum ergo ascendissemus ad famulum tuum patrem nostrum, narravimus ei omnia, quae locutus est dominus meus,</span> <span class="verse"><a name="25">25</a>et dixit pater noster: "Revertimini et emite nobis parum tritici".</span> <span class="verse"><a name="26">26</a>Cui diximus: "Ire non possumus. Si frater noster minimus descenderit nobiscum, proficiscemur simul; alioquin, illo absente, non poterimus videre faciem viri".</span> <span class="verse"><a name="27">27</a>Ad quae servus tuus pater meus respondit: "Vos scitis quod duos genuerit mihi uxor mea.</span> <span class="verse"><a name="28">28</a>Egressus est unus a me, et dixi: Bestia devoravit eum! Et hucusque non comparet.</span> <span class="verse"><a name="29">29</a>Si tuleritis et istum a facie mea, et aliquid ei in via contigerit, deducetis canos meos cum maerore ad inferos".</span> <span class="verse"><a name="30">30</a>Igitur, si intravero ad servum tuum patrem meum, et puer defuerit 足 cum anima illius ex huius anima pendeat 足</span> <span class="verse"><a name="31">31</a>videritque eum non esse nobiscum, morietur; et deducent famuli tui canos eius cum dolore ad inferos.</span> <span class="verse"><a name="32">32</a>Servus tuus pro puero patri meo spopondit: Nisi reduxero eum, peccati reus ero in patrem meum omni tempore.</span> <span class="verse"><a name="33">33</a>Manebo itaque servus tuus pro puero in ministerio domini mei, et puer ascendat cum fratribus suis.</span> <span class="verse"><a name="34">34</a>Non enim possum redire ad patrem meum, absente puero, ne calamitatis, quae oppressura est patrem meum, testis assistam ".</span> </p></div</div></div></body></html>