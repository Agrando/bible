<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 26</strong></div><p><span class="verse"><a name="1">1</a>Orta autem fame super terram post eam sterilitatem, quae acciderat in diebus Abraham, abiit Isaac ad Abimelech regem Philisthim in Gerara.</span> <span class="verse"><a name="2">2</a>Apparuitque ei Dominus et ait: " Ne descendas in Aegyptum, sed habita in terra, quam dixero tibi,</span> <span class="verse"><a name="3">3</a>et peregrinare in ea; eroque tecum et benedicam tibi. Tibi enim et semini tuo dabo universas regiones has complens iuramentum, quod spopondi Abraham patri tuo,</span> <span class="verse"><a name="4">4</a>et multiplicabo semen tuum sicut stellas caeli daboque posteris tuis universas regiones has; et benedicentur in semine tuo omnes gentes terrae,</span> <span class="verse"><a name="5">5</a>eo quod oboedierit Abraham voci meae et custodierit praecepta et mandata mea et iustificationes legesque servaverit ".</span> <span class="verse"><a name="6">6</a>Mansit itaque Isaac in Geraris.</span> <span class="verse"><a name="7">7</a>Qui, cum interrogaretur a viris loci illius super uxore sua, respondit:   Soror mea est ". Timuerat enim confiteri quod sibi esset sociata coniugio, reputans ne forte interficerent eum propter illius pulchritudinem.</span> <span class="verse"><a name="8">8</a>Cumque pertransissent dies plurimi et ibidem moraretur, prospiciens Abimelech rex Philisthim per fenestram vidit eum iocantem cum Rebecca uxore sua.</span> <span class="verse"><a name="9">9</a>Et, accersito eo, ait: " Perspicuum est quod uxor tua sit; cur mentitus es eam sororem tuam esse? ". Respondit: " Timui, ne morerer propter eam ".</span> <span class="verse"><a name="10">10</a>Dixitque Abimelech: " Quare hoc fecisti nobis? Potuit coire quispiam de populo cum uxore tua, et induxeras super nos grande peccatum ". Praecepitque omni populo dicens:</span> <span class="verse"><a name="11">11</a>" Qui tetigerit hominem hunc et uxorem eius, morte morietur ".</span> <span class="verse"><a name="12">12</a>Sevit autem Isaac in terra illa et invenit in ipso anno centuplum; benedixitque ei Dominus.</span> <span class="verse"><a name="13">13</a>Et locupletatus est homo et ibat proficiens atque succrescens, donec magnus vehementer effectus est;</span> <span class="verse"><a name="14">14</a>habuitque possessionem ovium et armentorum et familiae plurimum.Ob haec invidentes ei Philisthim</span> <span class="verse"><a name="15">15</a>omnes puteos, quos foderant servi patris illius in diebus Abraham, obstruxerunt implentes humo,</span> <span class="verse"><a name="16">16</a>in tantum ut ipse Abimelech diceret ad Isaac: " Recede a nobis, quoniam potentior nostri factus es valde ".</span> <span class="verse"><a name="17">17</a>Et ille discedens tentoria fixit ad torrentem Gerarae habitavitque ibi.</span> <span class="verse"><a name="18">18</a>Rursum fodit puteos, quos foderant in diebus patris sui Abraham et quos, illo mortuo, obstruxerant Philisthim. Appellavitque eos eisdem nominibus, quibus ante pater vocaverat.</span> <span class="verse"><a name="19">19</a>Foderunt servi Isaac in torrente et reppererunt ibi puteum aquae vivae.</span> <span class="verse"><a name="20">20</a>Sed et ibi iurgium fuit pastorum Gerarae adversus pastores Isaac dicentium: " Nostra est aqua! ". Quam ob rem nomen putei vocavit Esec (id est Iurgium), quia iurgati sunt cum eo.</span> <span class="verse"><a name="21">21</a>Foderunt autem et alium puteum, et pro illo quoque rixati sunt; appellavitque eum Sitna (id est Inimicitias).</span> <span class="verse"><a name="22">22</a>Profectus inde fodit alium puteum, pro quo non contenderunt; itaque vocavit nomen eius Rehoboth (id est Latitudinem) dicens: " Nunc dilatavit nos Dominus, et crescemus in terra ".</span> <span class="verse"><a name="23">23</a>Ascendit autem ex illo loco in Bersabee,</span> <span class="verse"><a name="24">24</a>ubi apparuit ei Dominus in ipsa nocte dicens:  Ego sum Deus Abraham patris tui.Noli timere, quia tecum sum;benedicam tibiet multiplicabo semen tuumpropter servum meum Abraham ".</span> <span class="verse"><a name="25">25</a>Itaque aedificavit ibi altare et, invocato nomine Domini, extendit tabernaculum, et servi Isaac foderunt ibi puteum.</span> <span class="verse"><a name="26">26</a>Abimelech autem venit ad eum de Geraris et Ochozath amicus illius et Phicol dux militum,</span> <span class="verse"><a name="27">27</a>et locutus est eis Isaac: " Quid venistis ad me hominem, quem odistis et expulistis a vobis? ".</span> <span class="verse"><a name="28">28</a>Qui responderunt: " Vidimus tecum esse Dominum et idcirco diximus: Sit iuramentum inter nos et te, et ineamus tecum foedus,</span> <span class="verse"><a name="29">29</a>ut non facias nobis quidquam mali, sicut et nos non attigimus te et nihil fecimus tibi nisi bonum et cum pace dimisimus te. Tu es enim benedictus Domini ".</span> <span class="verse"><a name="30">30</a>Fecit ergo eis convivium, et comederunt et biberunt.</span> <span class="verse"><a name="31">31</a>Surgentesque mane iuraverunt sibi mutuo. Dimisitque eos Isaac, et profecti sunt ab eo cum pace.</span> <span class="verse"><a name="32">32</a>Ecce autem venerunt in ipso die servi Isaac annuntiantes ei de puteo, quem foderant, atque dicentes: " Invenimus aquam ".</span> <span class="verse"><a name="33">33</a>Unde appellavit eum Sabee (quod significat Abundantiam); et nomen urbi impositum est Bersabee usque in praesentem diem.</span> <span class="verse"><a name="34">34</a>Esau vero quadragenarius duxit uxores Iudith filiam Beeri Hetthaei et Basemath filiam Elon Hetthaei.</span> <span class="verse"><a name="35">35</a>Quae ambae offenderant animum Isaac et Rebeccae.</span> </p></div</div></div></body></html>