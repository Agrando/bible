<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 46</strong></div><p><span class="verse"><a name="1">1</a>Profectusque Israel cum omnibus, quae habebat, venit Bersabee et, mactatis ibi victimis Deo patris sui Isaac,</span> <span class="verse"><a name="2">2</a>audivit eum per visionem noctis vocantem se: " Iacob, Iacob! ". Cui respondit: " Ecce adsum! ".</span> <span class="verse"><a name="3">3</a>Ait illi: " Ego sum Deus, Deus patris tui. Noli timere descendere in Aegyptum, quia in gentem magnam faciam te ibi.</span> <span class="verse"><a name="4">4</a>Ego descendam tecum illuc et ego inde adducam te revertentem; Ioseph quoque ponet manus suas super oculos tuos ".</span> <span class="verse"><a name="5">5</a>Surrexit igitur Iacob a Bersabee, tuleruntque eum filii cum parvulis et uxoribus suis in plaustris, quae miserat pharao ad portandum senem,</span> <span class="verse"><a name="6">6</a>sumpserunt quoque omnia, quae possederant in terra Chanaan; veneruntque in Aegyptum Iacob et omne semen eius,</span> <span class="verse"><a name="7">7</a>filii eius et nepotes, filiae et cuncta simul progenies.</span> <span class="verse"><a name="8">8</a>Haec sunt autem nomina filiorum Israel, qui ingressi sunt in Aegyptum, ipse cum liberis suis.Primogenitus Ruben.</span> <span class="verse"><a name="9">9</a>Filii Ruben: Henoch et Phallu et Hesron et Charmi.</span> <span class="verse"><a name="10">10</a>Filii Simeon: Iamuel et Iamin et Ahod et Iachin et Sohar et Saul filius Chananitidis.</span> <span class="verse"><a name="11">11</a>Filii Levi: Gerson et Caath et Merari.</span> <span class="verse"><a name="12">12</a>Filii Iudae: Her et Onan et Sela et Phares et Zara. Mortui sunt autem Her et Onan in terra Chanaan. Natique sunt filii Phares: Esrom et Hamul.</span> <span class="verse"><a name="13">13</a>Filii Issachar: Thola et Phua et Iasub et Semron.</span> <span class="verse"><a name="14">14</a>Filii Zabulon: Sared et Elon et Iahelel.</span> <span class="verse"><a name="15">15</a>Hi filii Liae, quos genuit in Paddanaram, cum Dina filia sua. Omnes animae filiorum eius et filiarum triginta tres.</span> <span class="verse"><a name="16">16</a>Filii Gad: Sephon et Haggi, Suni et Esebon, Heri et Arodi et Areli.</span> <span class="verse"><a name="17">17</a>Filii Aser: Iemna et lesua et Isui et Beria, Sara quoque soror eorum. Filii Beria: Heber et Melchiel.</span> <span class="verse"><a name="18">18</a>Hi filii Zelphae, quam dedit Laban Liae filiae suae; et hos genuit Iacob: sedecim animas.</span> <span class="verse"><a name="19">19</a>Filii Rachel uxoris Iacob: Ioseph et Beniamin.</span> <span class="verse"><a name="20">20</a>Natique sunt Ioseph filii in terra Aegypti, quos genuit ei Aseneth filia Putiphare sacerdotis Heliopoleos: Manasses et Ephraim.</span> <span class="verse"><a name="21">21</a>Filii Beniamin: Bela et Bochor et Asbel, Gera et Naaman et Echi et Ros, Mophim et Huphim et Ared.</span> <span class="verse"><a name="22">22</a>Hi filii Rachel, quos genuit Iacob: omnes animae quattuordecim.</span> <span class="verse"><a name="23">23</a>Filii Dan: Husim.</span> <span class="verse"><a name="24">24</a>Filii Nephthali: Iasiel et Guni et Ieser et Sellem.</span> <span class="verse"><a name="25">25</a>Hi filii Bilhae, quam dedit Laban Racheli filiae suae; et hos genuit Iacob: omnes animae septem.</span> <span class="verse"><a name="26">26</a>Cunctae animae, quae ingressae sunt cum Iacob in Aegyptum et egressae de femore illius, absque uxoribus filiorum eius, sexaginta sex.</span> <span class="verse"><a name="27">27</a>Filii autem Ioseph, qui nati sunt ei in terra Aegypti, animae duae. Omnes animae domus Iacob, quae ingressae sunt in Aegyptum, fuere septuaginta.</span> <span class="verse"><a name="28">28</a>Misit autem Iudam ante se ad Ioseph, ut nuntiaret et occurreret in Gessen.</span> <span class="verse"><a name="29">29</a>Et venerunt in terram Gessen. Iunctoque Ioseph curru suo, ascendit obviam patri suo in Gessen; vidensque eum irruit super collum eius et inter amplexus diu flevit.</span> <span class="verse"><a name="30">30</a>Dixitque Israel ad Ioseph: " Iam laetus moriar, quia vidi faciem tuam et superstitem te relinquo ".</span> <span class="verse"><a name="31">31</a>Et ille locutus est ad fratres suos et ad omnem domum patris sui: " Ascendam et nuntiabo pharaoni dicamque ei: Fratres mei et domus patris mei, qui erant in terra Chanaan, venerunt ad me.</span> <span class="verse"><a name="32">32</a>Et sunt viri pastores ovium curamque habent alendorum gregum; pecora sua et armenta et omnia, quae habere potuerunt, adduxerunt secum.</span> <span class="verse"><a name="33">33</a>Cumque vocaverit vos et dixerit: "Quod est opus vestrum?".</span> <span class="verse"><a name="34">34</a>Respondebitis: "Viri pastores sumus servi tui ab infantia nostra usque in praesens et nos et patres nostri". Haec autem dicetis, ut habitare possitis in terra Gessen, quia detestantur Aegyptii omnes pastores ovium  .</span> </p></div</div></div></body></html>