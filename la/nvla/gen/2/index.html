<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 2</strong></div><p><span class="verse"><a name="1">1</a>Igitur perfecti sunt caeli et terra et omnis exercitus eorum.</span> <span class="verse"><a name="2">2</a>Complevitque Deus die septimo opus suum, quod fecerat, et requievit die septimo ab universo opere, quod patrarat.</span> <span class="verse"><a name="3">3</a>Et benedixit Deus diei septimo et sanctificavit illum, quia in ipso requieverat ab omni opere suo, quod creavit Deus, ut faceret.</span> <span class="verse"><a name="4">4</a>Istae sunt generationes caeli et terrae, quando creata sunt.In die quo fecit Dominus Deus terram et caelum ­</span> <span class="verse"><a name="5">5</a>omne virgultum agri, antequam oriretur in terra, omnisque herba regionis, priusquam germinaret; non enim pluerat Dominus Deus super terram, et homo non erat, qui operaretur humum,</span> <span class="verse"><a name="6">6</a>sed fons ascendebat e terra irrigans universam superficiem terrae ­</span> <span class="verse"><a name="7">7</a>tunc formavit Dominus Deus hominem pulverem de humo et inspiravit in nares eius spiraculum vitae, et factus est homo in animam viventem.</span> <span class="verse"><a name="8">8</a>Et plantavit Dominus Deus paradisum in Eden ad orientem, in quo posuit hominem, quem formaverat.</span> <span class="verse"><a name="9">9</a>Produxitque Dominus Deus de humo omne lignum pulchrum visu et ad vescendum suave, lignum etiam vitae in medio paradisi lignumque scientiae boni et mali.</span> <span class="verse"><a name="10">10</a>Et fluvius egrediebatur ex Eden ad irrigandum paradisum, qui inde dividitur in quattuor capita.</span> <span class="verse"><a name="11">11</a>Nomen uni Phison: ipse est, qui circuit omnem terram Hevila, ubi est aurum;</span> <span class="verse"><a name="12">12</a>et aurum terrae illius optimum est; ibi invenitur bdellium et lapis onychinus.</span> <span class="verse"><a name="13">13</a>Et nomen fluvio secundo Geon: ipse est, qui circuit omnem terram Aethiopiae.</span> <span class="verse"><a name="14">14</a>Nomen vero fluminis tertii Tigris: ipse vadit ad orientem Assyriae. Fluvius autem quartus ipse est Euphrates.</span> <span class="verse"><a name="15">15</a>Tulit ergo Dominus Deus hominem et posuit eum in paradiso Eden, ut operaretur et custodiret illum;</span> <span class="verse"><a name="16">16</a>praecepitque Dominus Deus homini dicens: " Ex omni ligno paradisi comede;</span> <span class="verse"><a name="17">17</a>de ligno autem scientiae boni et mali ne comedas; in quocumque enim die comederis ex eo, morte morieris ".</span> <span class="verse"><a name="18">18</a>Dixit quoque Dominus Deus: " Non est bonum esse hominem solum; faciam ei adiutorium simile sui ".</span> <span class="verse"><a name="19">19</a>Formatis igitur Dominus Deus de humo cunctis animantibus agri et universis volatilibus caeli, adduxit ea ad Adam, ut videret quid vocaret ea; omne enim, quod vocavit Adam animae viventis, ipsum est nomen eius.</span> <span class="verse"><a name="20">20</a>Appellavitque Adam nominibus suis cuncta pecora et universa volatilia caeli et omnes bestias agri; Adae vero non inveniebatur adiutor similis eius.</span> <span class="verse"><a name="21">21</a>Immisit ergo Dominus Deus soporem in Adam. Cumque obdormisset, tulit unam de costis eius et replevit carnem pro ea;</span> <span class="verse"><a name="22">22</a>et aedificavit Dominus Deus costam, quam tulerat de Adam, in mulierem et adduxit eam ad Adam.</span> <span class="verse"><a name="23">23</a>Dixitque Adam:  Haec nunc os ex ossibus meiset caro de carne mea!Haec vocabitur Virago,quoniam de viro sumpta est haec ".</span> <span class="verse"><a name="24">24</a>Quam ob rem relinquet vir patrem suum et matrem et adhaerebit uxori suae; et erunt in carnem unam.</span> <span class="verse"><a name="25">25</a>Erant autem uterque nudi, Adam scilicet et uxor eius, et non erubescebant.</span> </p></div</div></div></body></html>