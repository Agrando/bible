<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 34</strong></div><p><span class="verse"><a name="1">1</a>Egressa est autem Dina filia, quam Lia pepererat Iacob, ut videret filias regionis illius.</span> <span class="verse"><a name="2">2</a>Quam cum vidisset Sichem filius Hemmor Hevaei principis terrae illius, adamavit eam et rapuit; et dormivit cum illa, vi opprimens illam.</span> <span class="verse"><a name="3">3</a>Et conglutinata est anima eius cum ea, et amavit puellam et locutus est ad cor eius.</span> <span class="verse"><a name="4">4</a>Dixitque ad Hemmor patrem suum: " Accipe mihi puellam hanc coniugem ".</span> <span class="verse"><a name="5">5</a>Cum audisset Iacob quod violasset Dinam filiam suam, absentibus filiis et in pastu pecorum occupatis, siluit, donec redirent.</span> <span class="verse"><a name="6">6</a>Egresso autem Hemmor patre Sichem, ut loqueretur ad Iacob,</span> <span class="verse"><a name="7">7</a>ecce filii Iacob veniebant de agro, auditoque, quod acciderat, contristati et irati sunt valde, eo quod foedam rem esset operatus in Israel et, violata filia Iacob, rem illicitam perpetrasset.</span> <span class="verse"><a name="8">8</a>Locutus est itaque Hemmor ad eos: " Sichem filii mei adhaesit anima filiae vestrae; date eam illi uxorem,</span> <span class="verse"><a name="9">9</a>et iungamus vicissim conubia: filias vestras tradite nobis et filias nostras accipite vobis.</span> <span class="verse"><a name="10">10</a>Et habitate nobiscum; terra in potestate vestra est: manete, perambulate et possidete eam ".</span> <span class="verse"><a name="11">11</a>Sed et Sichem ad patrem et ad fratres eius ait: " Inveniam gratiam coram vobis et, quaecumque statueritis, dabo.</span> <span class="verse"><a name="12">12</a>Augete mihi valde dotem et munera; libens tribuam, quod petieritis. Tantum date mihi puellam hanc uxorem ".</span> <span class="verse"><a name="13">13</a>Responderunt filii Iacob Sichem et Hemmor patri eius in dolo ob stuprum sororis:</span> <span class="verse"><a name="14">14</a>" Non possumus facere, quod petitis, dare sororem nostram homini incircumciso, opprobrium enim esset nobis.</span> <span class="verse"><a name="15">15</a>In hoc tantum valebimus acquiescere vobis: si esse volueritis similes nostri, circumcidatur in vobis omne masculini sexus;</span> <span class="verse"><a name="16">16</a>tunc dabimus et accipiemus mutuo filias nostras ac vestras et habitabimus vobiscum erimusque unus populus.</span> <span class="verse"><a name="17">17</a>Si autem circumcidi nolueritis, tollemus filiam nostram et recedemus ".</span> <span class="verse"><a name="18">18</a>Placuit oblatio eorum Hemmor et Sichem filio eius,</span> <span class="verse"><a name="19">19</a>nec distulit adulescens quin statim, quod petebatur, expleret; amabat enim filiam Iacob valde, et ipse erat inclitus in omni domo patris sui.</span> <span class="verse"><a name="20">20</a>Ingressique portam urbis, Hemmor et Sichem filius eius locuti sunt ad viros civitatis suae:</span> <span class="verse"><a name="21">21</a>" Viri isti pacifici sunt erga nos; maneant in terra et perambulent eam, quae spatiosa et lata est eis; filias eorum accipiemus uxores et nostras illis dabimus.</span> <span class="verse"><a name="22">22</a>Tantum in hoc valebunt viri acquiescere nobis, ut maneant nobiscum et efficiamur unus populus, si circumcidamus masculos nostros ritum gentis imitantes;</span> <span class="verse"><a name="23">23</a>et pecora et substantia et armenta eorum nostra erunt. Tantum in hoc acquiescamus, et habitabunt nobiscum ".</span> <span class="verse"><a name="24">24</a>Assensique sunt omnes, circumcisis cunctis maribus, qui egrediebantur e porta civitatis suae.</span> <span class="verse"><a name="25">25</a>Et ecce, die tertio, quando gravissimus vulnerum dolor est, arreptis duo filii Iacob Simeon et Levi fratres Dinae gladiis, ingressi sunt urbem securi; interfectisque omnibus masculis,</span> <span class="verse"><a name="26">26</a>Hemmor et Sichem pariter necaverunt, tollentes Dinam de domo Sichem sororem suam.</span> <span class="verse"><a name="27">27</a>Filii Iacob irruerunt super occisos, et depopulati sunt urbem in ultionem stupri.</span> <span class="verse"><a name="28">28</a>Oves eorum et armenta et asinos cunctaque, quae in civitate et in agris erant, tulerunt.</span> <span class="verse"><a name="29">29</a>Omnes opes eorum, parvulos quoque et uxores duxerunt captivas et diripuerunt omnia, quae in domibus erant.</span> <span class="verse"><a name="30">30</a>Iacob autem dixit ad Simeon et Levi: " Turbastis me et odiosum fecistis me Chananaeis et Pherezaeis habitatoribus terrae huius. Nos pauci sumus; illi congregati percutient me, et delebor ego et domus mea ".</span> <span class="verse"><a name="31">31</a>Responderunt: " Numquid ut scorto abuti debuere sorore nostra? ".</span> </p></div</div></div></body></html>