<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 32</strong></div><p><span class="verse"><a name="1">1</a>Laban vero de nocte consur gens osculatus est filios et fi lias suas et benedixit illis reversusque est in locum suum.</span> <span class="verse"><a name="2">2</a>Iacob quoque abiit itinere, quo coeperat, fueruntque ei obviam angeli Dei.</span> <span class="verse"><a name="3">3</a>Quos cum vidisset, ait: " Castra Dei sunt haec "; et appellavit nomen loci illius Mahanaim (id est Castra).</span> <span class="verse"><a name="4">4</a>Misit autem nuntios ante se ad Esau fratrem suum in terram Seir, in regionem Edom.</span> <span class="verse"><a name="5">5</a>Praecepitque eis dicens: " Sic loquimini domino meo Esau: Haec dicit servus tuus Iacob: Apud Laban peregrinatus sum et fui usque in praesentem diem.</span> <span class="verse"><a name="6">6</a>Habeo boves et asinos, oves et servos atque ancillas; mittoque nunc legationem ad dominum meum, ut inveniam gratiam in conspectu tuo ".</span> <span class="verse"><a name="7">7</a>Reversique sunt nuntii ad Iacob dicentes: " Venimus ad Esau fratrem tuum, et ecce properat in occursum tibi cum quadringentis viris ".</span> <span class="verse"><a name="8">8</a>Timuit Iacob valde et perterritus divisit populum, qui secum erat, greges quoque et oves et boves et camelos in duas turmas</span> <span class="verse"><a name="9">9</a>dicens: " Si venerit Esau ad unam turmam et percusserit eam, alia turma, quae reliqua est, salvabitur ".</span> <span class="verse"><a name="10">10</a>Dixitque Iacob: " Deus patris mei Abraham et Deus patris mei Isaac, Domine, qui dixisti mihi: "Revertere in terram tuam et in locum nativitatis tuae, et benefaciam tibi",</span> <span class="verse"><a name="11">11</a>minor sum cunctis miserationibus et cuncta veritate, quam explesti servo tuo. In baculo meo transivi Iordanem istum et nunc cum duabus turmis regredior.</span> <span class="verse"><a name="12">12</a>Erue me de manu fratris mei, de manu Esau, quia valde eum timeo; ne forte veniens percutiat matrem cum filiis.</span> <span class="verse"><a name="13">13</a>Tu locutus es quod bene mihi faceres et dilatares semen meum sicut arenam maris, quae prae multitudine numerari non potest ".</span> <span class="verse"><a name="14">14</a>Mansit ibi nocte illa et sumpsit de his, quae habebat, munera Esau fratri suo:</span> <span class="verse"><a name="15">15</a>capras ducentas, hircos viginti, oves ducentas et arietes viginti,</span> <span class="verse"><a name="16">16</a>camelos fetas cum pullis suis triginta, vaccas quadraginta et tauros decem, asinas viginti et pullos earum decem.</span> <span class="verse"><a name="17">17</a>Et misit per manus servorum suorum singulos seorsum greges dixitque pueris suis: " Antecedite me, et sit spatium inter gregem et gregem ".</span> <span class="verse"><a name="18">18</a>Et praecepit priori dicens: " Si obvium habueris Esau fratrem meum, et interrogaverit te: "Cuius es?" et "Quo vadis?" et "Cuius sunt ista, quae sequeris?",</span> <span class="verse"><a name="19">19</a>respondebis: Servi tui Iacob; munera misit domino meo Esau. Ipse quoque post nos venit ".</span> <span class="verse"><a name="20">20</a>Similiter mandata dedit secundo ac tertio et cunctis, qui sequebantur greges, dicens: " Iisdem verbis loquimini ad Esau, cum inveneritis eum,</span> <span class="verse"><a name="21">21</a>et addetis: Ipse quoque servus tuus Iacob iter nostrum insequitur. Dixit enim: Placabo illum muneribus, quae praecedunt, et postea videbo faciem eius: forsitan propitiabitur mihi ".</span> <span class="verse"><a name="22">22</a>Praecesserunt itaque munera ante eum, ipse vero mansit nocte illa in castris.</span> <span class="verse"><a name="23">23</a>Cumque nocte surrexisset, tulit duas uxores suas et totidem famulas cum undecim filiis et transivit vadum Iaboc;</span> <span class="verse"><a name="24">24</a>sumptis ergo traductisque illis et omnibus, quae ad se pertinebant, per torrentem,</span> <span class="verse"><a name="25">25</a>mansit solus.Et ecce vir luctabatur cum eo usque mane.</span> <span class="verse"><a name="26">26</a>Qui cum videret quod eum superare non posset, tetigit acetabulum femoris eius, et statim luxatum est acetabulum femoris Iacob, cum luctaretur cum illo.</span> <span class="verse"><a name="27">27</a>Dixitque: " Dimitte me, iam enim ascendit aurora ". Respondit: " Non dimittam te, nisi benedixeris mihi ".</span> <span class="verse"><a name="28">28</a>Ait ad eum: " Quod nomen est tibi? ". Respondit: " Iacob ".</span> <span class="verse"><a name="29">29</a>At ille: " Nequaquam, inquit, Iacob amplius appellabitur nomen tuum, sed Israel: quoniam certasti cum Deo et cum hominibus et praevaluisti! ".</span> <span class="verse"><a name="30">30</a>Interrogavit eum Iacob: " Dic mihi, quo appellaris nomine? ". Respondit: " Cur quaeris nomen meum? ". Et benedixit ei in eodem loco.</span> <span class="verse"><a name="31">31</a>Vocavitque Iacob nomen loci illius Phanuel dicens: " Vidi Deum facie ad faciem, et salva facta est anima mea ".</span> <span class="verse"><a name="32">32</a>Ortusque est ei sol, cum transgrederetur Phanuel; ipse vero claudicabat propter femur.</span> <span class="verse"><a name="33">33</a>Quam ob causam non comedunt filii Israel nervum, qui est in femore, usque in praesentem diem, eo quod tetigerit nervum femoris Iacob.</span> </p></div</div></div></body></html>