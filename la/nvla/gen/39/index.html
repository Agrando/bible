<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 39</strong></div><p><span class="verse"><a name="1">1</a>Igitur Ioseph ductus est in Aegyptum; emitque eum Pu tiphar eunuchus pharaonis, princeps satellitum, vir Aegyptius, de manu Ismaelitarum, a quibus perductus erat.</span> <span class="verse"><a name="2">2</a>Fuitque Dominus cum eo, et erat vir in cunctis prospere agens habitabatque in domo domini sui.</span> <span class="verse"><a name="3">3</a>Qui optime noverat esse Dominum cum eo et omnia, quae gereret, ab eo dirigi in manu illius.</span> <span class="verse"><a name="4">4</a>Invenitque loseph gratiam coram domino suo et ministrabat ei. Et factum est, postquam praeposuit eum domui suae et omnia, quae possidebat, tradidit in manum eius,</span> <span class="verse"><a name="5">5</a>benedixit Dominus domui Aegyptii propter Ioseph, et benedictio Domini erat in omni possessione eius tam in aedibus quam in agris.</span> <span class="verse"><a name="6">6</a>Et reliquit omnia, quae possidebat, in manu Ioseph nec cum eo quidquam aliud noverat nisi panem, quo vescebatur. Erat autem Ioseph pulchra facie et decorus aspectu.</span> <span class="verse"><a name="7">7</a>Post haec ergo iniecit uxor domini eius oculos suos in Ioseph et ait: " Dormi mecum ".</span> <span class="verse"><a name="8">8</a>Qui nequaquam acquiescens dixit ad eam: " Ecce dominus meus, omnibus mihi traditis, non curat de ulla re in domo sua,</span> <span class="verse"><a name="9">9</a>nec quisquam maior est in domo hac quam ego, et nihil mihi subtraxit praeter te, quae uxor eius es. Quomodo ergo possum malum hoc magnum facere et peccare in Deum? ".</span> <span class="verse"><a name="10">10</a>Huiuscemodi verbis per singulos dies et mulier molesta erat adulescenti, et ille recusabat stuprum.</span> <span class="verse"><a name="11">11</a>Accidit autem quadam die, ut intraret Ioseph domum et opus suum absque arbitris faceret;</span> <span class="verse"><a name="12">12</a>illa, apprehensa lacinia vestimenti eius, dixit: " Dormi mecum ". Qui, relicto in manu illius pallio, fugit et egressus est foras.</span> <span class="verse"><a name="13">13</a>Cumque vidisset illum mulier vestem reliquisse in manibus suis et fugisse foras,</span> <span class="verse"><a name="14">14</a>vocavit homines domus suae et ait ad eos: " En introduxit virum Hebraeum, ut illuderet nobis; ingressus est ad me, ut coiret mecum. Cumque ego succlamassem,</span> <span class="verse"><a name="15">15</a>et audisset vocem meam, reliquit pallium, quod tenebam, et fugit foras  .</span> <span class="verse"><a name="16">16</a>Retentum pallium ostendit marito revertenti domum</span> <span class="verse"><a name="17">17</a>et secundum verba haec locuta est: " Ingressus est ad me servus Hebraeus, quem adduxisti, ut illuderet mihi;</span> <span class="verse"><a name="18">18</a>cumque audisset me clamare, reliquit pallium, quod tenebam, et fugit foras ".</span> <span class="verse"><a name="19">19</a>Dominus, auditis his verbis coniugis, iratus est valde;</span> <span class="verse"><a name="20">20</a>tradiditque Ioseph in carcerem, ubi vincti regis custodiebantur. Et erat ibi clausus.</span> <span class="verse"><a name="21">21</a>Fuit autem Dominus cum Ioseph et misertus illius dedit ei gratiam in conspectu principis carceris.</span> <span class="verse"><a name="22">22</a>Qui tradidit in manu Ioseph universos vinctos, qui in custodia tenebantur, et, quidquid ibi faciendum erat, ipse faciebat,</span> <span class="verse"><a name="23">23</a>nec princeps carceris spectabat quidquid in manu eius erat: Dominus enim erat cum illo et omnia opera eius dirigebat.</span> </p></div</div></div></body></html>