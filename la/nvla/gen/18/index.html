<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 18</strong></div><p><span class="verse"><a name="1">1</a>Apparuit autem ei Dominus iuxta Quercus Mambre se denti in ostio tabernaculi sui in ipso fervore diei.</span> <span class="verse"><a name="2">2</a>Cumque elevasset oculos, apparuerunt ei tres viri stantes prope eum. Quos cum vidisset, cucurrit in occursum eorum de ostio tabernaculi et adoravit in terram</span> <span class="verse"><a name="3">3</a>et dixit: " Domine mi, si inveni gratiam in oculis tuis, ne transeas servum tuum;</span> <span class="verse"><a name="4">4</a>afferatur pauxillum aquae, et lavate pedes vestros et requiescite sub arbore.</span> <span class="verse"><a name="5">5</a>Ponamque buccellam panis, et confortate cor vestrum, postea transibitis; idcirco enim declinastis ad servum vestrum ". Qui dixerunt: " Fac ut locutus es ".</span> <span class="verse"><a name="6">6</a>Festinavit Abraham in tabernaculum ad Saram dixitque: " Accelera, tria sata similae commisce et fac subcinericios panes ".</span> <span class="verse"><a name="7">7</a>Ipse vero ad armentum cucurrit et tulit inde vitulum tenerrimum et optimum deditque puero; qui festinavit et coxit illum.</span> <span class="verse"><a name="8">8</a>Tulit quoque butyrum et lac et vitulum, quem coxerat, et posuit coram eis. Ipse vero stabat iuxta eos sub arbore; et comederunt.</span> <span class="verse"><a name="9">9</a>Dixeruntque ad eum: " Ubi est Sara uxor tua? ". Ille respondit: " Ecce in tabernaculo est ".</span> <span class="verse"><a name="10">10</a>Cui dixit: " Revertens veniam ad te tempore isto, et habebit filium Sara uxor tua ". Quo audito, Sara risit ad ostium tabernaculi, quod erat post eum.</span> <span class="verse"><a name="11">11</a>Erant autem ambo senes provectaeque aetatis, et desierant Sarae fieri muliebria.</span> <span class="verse"><a name="12">12</a>Quae risit occulte dicens: " Postquam consenui, et dominus meus vetulus est, voluptas mihi erit? ".</span> <span class="verse"><a name="13">13</a>Dixit autem Dominus ad Abraham: " Quare risit Sara dicens: "Num vere paritura sum anus?"".</span> <span class="verse"><a name="14">14</a>Numquid Domino est quidquam difficile? Revertar ad te hoc eodem tempore, et habebit Sara filium ".</span> <span class="verse"><a name="15">15</a>Negavit Sara dicens: " Non risi ", timore perterrita. Ille autem dixit:   Non; sed risisti ".</span> <span class="verse"><a name="16">16</a>Cum ergo surrexissent inde viri, direxerunt oculos contra Sodomam; et Abraham simul gradiebatur deducens eos.</span> <span class="verse"><a name="17">17</a>Dixitque Dominus: " Num celare potero Abraham, quae gesturus sum,</span> <span class="verse"><a name="18">18</a>cum futurus sit in gentem magnam ac robustissimam, et benedicendae sint in illo omnes nationes terrae?</span> <span class="verse"><a name="19">19</a>Nam elegi eum, ut praecipiat filiis suis et domui suae post se, ut custodiant viam Domini et faciant iustitiam et iudicium, ut adducat Dominus super Abraham omnia, quae locutus est ad eum ".</span> <span class="verse"><a name="20">20</a>Dixit itaque Dominus: " Clamor contra Sodomam et Gomorram multiplicatus est, et peccatum eorum aggravatum est nimis.</span> <span class="verse"><a name="21">21</a>Descendam et videbo utrum clamorem, qui venit ad me, opere compleverint an non; sciam ".</span> <span class="verse"><a name="22">22</a>Converteruntque se inde viri et abierunt Sodomam; Abraham vero adhuc stabat coram Domino.</span> <span class="verse"><a name="23">23</a>Et appropinquans ait: " Numquid vere perdes iustum cum impio?</span> <span class="verse"><a name="24">24</a>Si forte fuerint quinquaginta iusti in civitate, vere perdes et non parces loco illi propter quinquaginta iustos, si fuerint in eo?</span> <span class="verse"><a name="25">25</a>Absit a te, ut rem hanc facias et occidas iustum cum impio, fiatque iustus sicut impius; absit a te. Nonne iudex universae terrae faciet iudicium? ".</span> <span class="verse"><a name="26">26</a>Dixitque Dominus: " Si invenero Sodomae quinquaginta iustos in medio civitatis, dimittam omni loco propter eos ".</span> <span class="verse"><a name="27">27</a>Respondensque Abraham ait: " Ecce coepi loqui ad Dominum meum, cum sim pulvis et cinis.</span> <span class="verse"><a name="28">28</a>Quid, si forte minus quinquaginta iustis quinque fuerint? Delebis propter quinque universam urbem? ". Et ait: " Non delebo, si invenero ibi quadraginta quinque ".</span> <span class="verse"><a name="29">29</a>Rursumque locutus est ad eum: " Si forte inventi fuerint ibi quadraginta? ". Ait: " Non percutiam propter quadraginta ".</span> <span class="verse"><a name="30">30</a>" Ne, quaeso, inquit, indignetur Dominus meus, si loquar. Si forte ibi inventi fuerint triginta? ". Respondit: " Non faciam, si invenero ibi triginta ".</span> <span class="verse"><a name="31">31</a>" Ecce, ait, coepi loqui ad Dominum meum. Si forte inventi fuerint ibi viginti? ". Dixit: " Non interficiam propter viginti ".</span> <span class="verse"><a name="32">32</a>" Obsecro, inquit, ne irascatur Dominus meus, si loquar adhuc semel. Si forte inventi fuerint ibi decem? ". Dixit: " Non delebo propter decem ".</span> <span class="verse"><a name="33">33</a>Abiit Dominus, postquam cessavit loqui ad Abraham; et ille reversus est in locum suum.</span> </p></div</div></div></body></html>