<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 41</strong></div><p><span class="verse"><a name="1">1</a>Post duos annos vidit pharao somnium. Putabat se stare super fluvium,</span> <span class="verse"><a name="2">2</a>de quo ascendebant septem boves pulchrae et crassae et pascebantur in locis palustribus.</span> <span class="verse"><a name="3">3</a>Aliae quoque septem emergebant post illas de flumine foedae confectaeque macie et stabant in ipsa amnis ripa;</span> <span class="verse"><a name="4">4</a>devoraveruntque septem boves pulchras et crassas. Expergefactus pharao</span> <span class="verse"><a name="5">5</a>rursum dormivit et vidit alterum somnium. Septem spicae pullulabant in culmo uno plenae atque formosae.</span> <span class="verse"><a name="6">6</a>Aliae quoque totidem spicae tenues et percussae vento urente oriebantur</span> <span class="verse"><a name="7">7</a>devorantes omnem priorum pulchritudinem. Evigilavit pharao, et ecce erat somnium!</span> <span class="verse"><a name="8">8</a>Et, facto mane, pavore perterritus misit ad omnes coniectores Aegypti cunctosque sapientes suos; et accersitis narravit somnium, nec erat qui interpretaretur.</span> <span class="verse"><a name="9">9</a>Tunc demum reminiscens pincernarum magister ait: " Confiteor peccatum meum.</span> <span class="verse"><a name="10">10</a>Iratus rex servis suis me et magistrum pistorum retrudi iussit in carcerem principis satellitum,</span> <span class="verse"><a name="11">11</a>ubi una nocte uterque vidimus somnium praesagum futurorum.</span> <span class="verse"><a name="12">12</a>Erat ibi puer Hebraeus eiusdem ducis satellitum famulus, cui narrantes somnia</span> <span class="verse"><a name="13">13</a>audivimus quidquid postea rei probavit eventus. Ego enim redditus sum officio meo, et ille suspensus est in patibulo ".</span> <span class="verse"><a name="14">14</a>Protinus ad regis imperium eductum de carcere Ioseph totonderunt ac, veste mutata, obtulerunt ei.</span> <span class="verse"><a name="15">15</a>Cui ille ait: " Vidi somnia, nec est qui edisserat; quae audivi te sapientissime conicere ".</span> <span class="verse"><a name="16">16</a>Respondit Ioseph: " Absque me Deus respondebit prospera pharaoni! ".</span> <span class="verse"><a name="17">17</a>Narravit ergo pharao, quod viderat: " Putabam me stare super ripam fluminis</span> <span class="verse"><a name="18">18</a>et septem boves de amne conscendere pulchras nimis et obesis carnibus, quae in pastu paludis virecta carpebant.</span> <span class="verse"><a name="19">19</a>Et ecce has sequebantur aliae septem boves in tantum deformes et macilentae, ut numquam tales in terra Aegypti viderim;</span> <span class="verse"><a name="20">20</a>quae, devoratis et consumptis prioribus,</span> <span class="verse"><a name="21">21</a>nullum saturitatis dedere vestigium; sed simili macie et squalore torpebant. Evigilans, rursus sopore depressus,</span> <span class="verse"><a name="22">22</a>vidi somnium: Septem spicae pullulabant in culmo uno plenae atque pulcherrimae.</span> <span class="verse"><a name="23">23</a>Aliae quoque septem tenues et percussae vento urente oriebantur e stipula;</span> <span class="verse"><a name="24">24</a>quae priorum pulchritudinem devoraverunt. Narravi coniectoribus somnium, et nemo est qui edisserat ".</span> <span class="verse"><a name="25">25</a>Respondit Ioseph: " Somnium regis unum est: quae facturus est, Deus ostendit pharaoni.</span> <span class="verse"><a name="26">26</a>Septem boves pulchrae et septem spicae plenae septem ubertatis anni sunt; eandemque vim somnii comprehendunt.</span> <span class="verse"><a name="27">27</a>Septem quoque boves tenues atque macilentae, quae ascenderunt post eas, et septem spicae tenues et vento urente percussae septem anni sunt venturae famis,</span> <span class="verse"><a name="28">28</a>qui hoc ordine complebuntur:</span> <span class="verse"><a name="29">29</a>ecce septem anni venient fertilitatis magnae in universa terra Aegypti;</span> <span class="verse"><a name="30">30</a>quos sequentur septem anni alii tantae sterilitatis, ut oblivioni tradatur cuncta retro abundantia. Consumptura est enim fames omnem terram,</span> <span class="verse"><a name="31">31</a>et ubertatis magnitudinem perditura est inopiae magnitudo.</span> <span class="verse"><a name="32">32</a>Quod autem vidisti secundo ad eandem rem pertinens somnium, firmitatis indicium est, eo quod fiat sermo Dei et velocius a Deo impleatur.</span> <span class="verse"><a name="33">33</a>Nunc ergo provideat rex virum intellegentem et sapientem et praeficiat eum terrae Aegypti</span> <span class="verse"><a name="34">34</a>constituatque praepositos per cunctas regiones et quintam partem fructuum per septem annos fertilitatis,</span> <span class="verse"><a name="35">35</a>qui iam nunc futuri sunt, congreget in horrea; et omne frumentum sub pharaonis potestate condatur serveturque in urbibus;</span> <span class="verse"><a name="36">36</a>et paretur futurae septem annorum fami, quae pressura est Aegyptum, et non consumetur terra inopia ".</span> <span class="verse"><a name="37">37</a>Placuit pharaoni consilium et cunctis ministris eius.</span> <span class="verse"><a name="38">38</a>Locutusque est ad eos: " Num invenire poterimus talem virum, qui spiritu Dei plenus sit? ".</span> <span class="verse"><a name="39">39</a>Dixit ergo ad Ioseph: " Quia ostendit tibi Deus omnia, quae locutus es, numquid sapientiorem et consimilem tui invenire potero?</span> <span class="verse"><a name="40">40</a>Tu eris super domum meam, et ad tui oris imperium cunctus populus meus oboediet; uno tantum regni solio te praecedam ".</span> <span class="verse"><a name="41">41</a>Dixitque rursus pharao ad Ioseph: " Ecce, constitui te super universam terram Aegypti ".</span> <span class="verse"><a name="42">42</a>Tulitque anulum de manu sua et dedit eum in manu eius; vestivitque eum stola byssina et collo torquem auream circumposuit.</span> <span class="verse"><a name="43">43</a>Fecitque eum ascendere super currum suum secundum, clamante praecone: " Abrech! ", ut omnes coram eo genuflecterent et praepositum esse scirent universae terrae Aegypti.</span> <span class="verse"><a name="44">44</a>Dixit quoque rex ad Ioseph: " Ego sum pharao; absque tuo imperio non movebit quisquam manum aut pedem in omni terra Aegypti ".</span> <span class="verse"><a name="45">45</a>Vertitque nomen eius et vocavit eum lingua Aegyptiaca Saphaneth Phanec  quod interpretatur Salvator mundi) deditque illi uxorem Aseneth filiam Putiphare sacerdotis Heliopoleos.Egressus est itaque Ioseph ad terram Aegypti</span> <span class="verse"><a name="46">46</a>­ triginta autem annorum erat quando stetit in conspectu regis pharaonis ­ et circuivit omnes regiones Aegypti.</span> <span class="verse"><a name="47">47</a>Venitque fertilitas septem annorum, et segetes congregavit in horrea Aegypti</span> <span class="verse"><a name="48">48</a>condens in singulis urbibus frumentum camporum in circuitu.</span> <span class="verse"><a name="49">49</a>Tantaque fuit abundantia tritici, ut arenae maris coaequaretur, et copia mensuram excederet.</span> <span class="verse"><a name="50">50</a>Nati sunt autem Ioseph filii duo, antequam veniret fames, quos ei peperit Aseneth filia Putiphare sacerdotis Heliopoleos.</span> <span class="verse"><a name="51">51</a>Vocavitque nomen primogeniti Manasses dicens: " Oblivisci me fecit Deus omnium laborum meorum et domus patris mei ".</span> <span class="verse"><a name="52">52</a>Nomen quoque secundi appellavit Ephraim dicens: " Crescere me fecit Deus in terra paupertatis meae ".</span> <span class="verse"><a name="53">53</a>Igitur, transactis septem annis ubertatis, qui fuerant in Aegypto,</span> <span class="verse"><a name="54">54</a>coeperunt venire septem anni inopiae, quos praedixerat Ioseph, et in universo orbe fames praevaluit; in cuncta autem terra Aegypti erat panis.</span> <span class="verse"><a name="55">55</a>Qua esuriente, clamavit populus ad pharaonem alimenta petens. Quibus ille respondit: " Ite ad Ioseph et, quidquid vobis dixerit, facite ".</span> <span class="verse"><a name="56">56</a>Et invaluit fames in omni terra Aegypti; aperuitque Ioseph universa horrea et vendebat Aegyptiis; nam et illos oppresserat fames.</span> <span class="verse"><a name="57">57</a>Omnesque provinciae veniebant in Aegyptum, ut emerent escas apud Ioseph, quia inopia invaluerat in universa terra.</span> </p></div</div></div></body></html>