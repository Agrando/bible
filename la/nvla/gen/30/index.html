<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 30</strong></div><p><span class="verse"><a name="1">1</a>Cernens autem Rachel quod infecunda esset, invidit sorori et ait marito suo: " Da mihi liberos, alioquin moriar ".</span> <span class="verse"><a name="2">2</a>Cui iratus respondit Iacob: " Num pro Deo ego sum, qui privavit te fructu ventris? ".</span> <span class="verse"><a name="3">3</a>At illa: " Ecce, inquit, famula mea Bilha; ingredere ad illam, ut pariat super genua mea, et habeam ex illa et ego filios ".</span> <span class="verse"><a name="4">4</a>Deditque illi Bilham famulam suam in coniugium. Quae,</span> <span class="verse"><a name="5">5</a>ingresso ad se Iacob, concepit et peperit filium.</span> <span class="verse"><a name="6">6</a>Dixitque Rachel: " Iudicavit mihi Deus et exaudivit vocem quoque meam dans mihi filium "; et idcirco appellavit nomen illius Dan.</span> <span class="verse"><a name="7">7</a>Rursumque Bilha famula Rachel concepit et peperit Iacob alterum filium, et</span> <span class="verse"><a name="8">8</a>ait Rachel: " Certamina Dei certavi cum sorore mea et invalui "; vocavitque eum Nephthali.</span> <span class="verse"><a name="9">9</a>Sentiens Lia quod parere desisset, sumpsit Zelpham ancillam suam et tradidit eam Iacob in uxorem.</span> <span class="verse"><a name="10">10</a>Quae peperit Iacob filium.</span> <span class="verse"><a name="11">11</a>Dixitque Lia: " Feliciter! "; et idcirco vocavit nomen eius Gad.</span> <span class="verse"><a name="12">12</a>Peperit quoque Zelpha ancilla Liae Iacob alterum filium.</span> <span class="verse"><a name="13">13</a>Dixitque Lia: " Pro beatitudine mea! Beatam quippe me dicent mulieres  ; propterea appellavit eum Aser.</span> <span class="verse"><a name="14">14</a>Egressus autem Ruben tempore messis triticeae, repperit in agro mandragoras, quas Liae matri suae detulit. Dixitque Rachel: " Da mihi partem de mandragoris filii tui ".</span> <span class="verse"><a name="15">15</a>Illa respondit: " Parumne tibi videtur, quod praeripueris maritum mihi, ut etiam mandragoras filii mei auferas? ". Ait Rachel: " Dormiat ergo tecum hac nocte pro mandragoris filii tui ".</span> <span class="verse"><a name="16">16</a>Redeuntique ad vesperam Iacob de agro egressa est in occursum eius Lia et: " Ad me, inquit, intrabis, quia mercede conduxi te pro mandragoris filii mei ". Dormivitque cum ea nocte illa.</span> <span class="verse"><a name="17">17</a>Et exaudivit Deus Liam, concepitque et peperit Iacob filium quintum</span> <span class="verse"><a name="18">18</a>et ait: " Dedit Deus mercedem mihi, quia dedi ancillam meam viro meo "; appellavitque nomen illius Issachar.</span> <span class="verse"><a name="19">19</a>Rursum Lia concepit et peperit Iacob sextum filium</span> <span class="verse"><a name="20">20</a>et ait: " Donavit me Deus dono bono; hac vice honorabit me maritus meus, eo quod genuerim ei sex filios "; et idcirco appellavit nomen eius Zabulon.</span> <span class="verse"><a name="21">21</a>Post quem peperit filiam nomine Dinam.</span> <span class="verse"><a name="22">22</a>Recordatus quoque Deus Rachelis exaudivit eam Deus et aperuit vulvam illius.</span> <span class="verse"><a name="23">23</a>Quae concepit et peperit filium dicens: " Abstulit Deus opprobrium meum  ;</span> <span class="verse"><a name="24">24</a>et vocavit nomen illius Ioseph dicens: " Addat mihi Dominus filium alterum! ".</span> <span class="verse"><a name="25">25</a>Nato autem Ioseph, dixit Iacob ad Laban: " Dimitte me, ut revertar in patriam et ad terram meam.</span> <span class="verse"><a name="26">26</a>Da mihi uxores et liberos meos, pro quibus servivi tibi, ut abeam; tu nosti servitutem, qua servivi tibi ".</span> <span class="verse"><a name="27">27</a>Ait illi Laban: " Inveniam gratiam in conspectu tuo; augurio didici, quia benedixerit mihi Deus propter te.</span> <span class="verse"><a name="28">28</a>Constitue mercedem tuam, quam dem tibi ".</span> <span class="verse"><a name="29">29</a>At ille respondit: " Tu nosti quomodo servierim tibi et quanti in manibus meis facti sint greges tui.</span> <span class="verse"><a name="30">30</a>Modicum habuisti, antequam venirem ad te, et nunc multiplicatum est vehementer, benedixitque tibi Dominus ad introitum meum. Nunc autem quando providebo etiam domui meae? ".</span> <span class="verse"><a name="31">31</a>Dixitque Laban: " Quid tibi dabo? ". At ille ait: " Nihil mihi dabis; si feceris, quod postulo, iterum pascam et custodiam pecora tua.</span> <span class="verse"><a name="32">32</a>Gyrabo omnes greges tuos hodie; separa cuncta pecora varia et maculosa et, quodcumque furvum in ovibus et maculosum variumque in capris fuerit, erit merces mea.</span> <span class="verse"><a name="33">33</a>Respondebitque mihi cras iustitia mea; quando veneris, ut inspicias mercedem meam, omnia, quae non fuerint varia et maculosa in capris et furva in ovibus, furti me arguent ".</span> <span class="verse"><a name="34">34</a>Dixit Laban: " Gratum habeo, quod petis! ".</span> <span class="verse"><a name="35">35</a>Et separavit in die illo hircos striatos atque maculosos et omnes capras varias et maculosas, omne, in quo album erat, et omne furvum in ovibus, et tradidit in manu filiorum suorum.</span> <span class="verse"><a name="36">36</a>Et posuit spatium itineris trium dierum inter se et Iacob, qui pascebat reliquos greges Laban.</span> <span class="verse"><a name="37">37</a>Tollens ergo Iacob virgas virides populeas et amygdalinas et ex platanis, ex parte ita decorticavit eas, ut in his, quae spoliata fuerant, candor appareret.</span> <span class="verse"><a name="38">38</a>Posuitque virgas, quas ex parte decorticaverat, in canalibus, ubi effundebatur aqua, ut, cum venissent greges ad bibendum, ante oculos haberent virgas et in aspectu earum conciperent.</span> <span class="verse"><a name="39">39</a>Factumque est ut in ipso calore coitus greges intuerentur virgas et parerent striata et varia et maculosa.</span> <span class="verse"><a name="40">40</a>Agnos autem segregavit Iacob et posuit gregem ex adverso striatorum et omnium furvorum in grege Laban et constituit sibi greges seorsum neque statuit eos cum grege Laban.</span> <span class="verse"><a name="41">41</a>Quotiescumque igitur calefiebant pecora robusta, ponebat Iacob virgas in canalibus aquarum ante oculos pecorum, ut in earum contemplatione conciperent.</span> <span class="verse"><a name="42">42</a>Quando vero pecora debilia erant, non ponebat eas. Factaque sunt debilia Laban et robusta Iacob;</span> <span class="verse"><a name="43">43</a>ditatusque est homo ultra modum et habuit greges multos, ancillas et servos, camelos et asinos.</span> </p></div</div></div></body></html>