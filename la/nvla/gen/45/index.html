<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 45</strong></div><p><span class="verse"><a name="1">1</a>Non se poterat ultra cohibere Ioseph omnibus coram astantibus, unde clamavit: " Egredimini, cuncti, foras! ". Et nemo aderat cum eo, quando manifestavit se fratribus suis.</span> <span class="verse"><a name="2">2</a>Elevavitque vocem cum fletu, quam audierunt Aegyptii omnisque domus pharaonis.</span> <span class="verse"><a name="3">3</a>Et dixit Ioseph fratribus suis: " Ego sum Ioseph! Adhuc pater meus vivit? ". Nec poterant respondere fratres nimio terrore perterriti.</span> <span class="verse"><a name="4">4</a>Ad quos ille clementer: " Accedite, inquit, ad me ". Et cum accessissent prope: " Ego sum, ait, Ioseph frater vester, quem vendidistis in Aegyptum.</span> <span class="verse"><a name="5">5</a>Nolite contristari, neque vobis durum esse videatur quod vendidistis me in his regionibus. Pro salute enim vestra misit me Deus ante vos in Aegyptum.</span> <span class="verse"><a name="6">6</a>Biennium est enim quod coepit fames esse in terra, et adhuc quinque anni restant, quibus nec arari poterit nec meti.</span> <span class="verse"><a name="7">7</a>Praemisitque me Deus, ut reservemini super terram, et servetur vita vestra in salvationem magnam.</span> <span class="verse"><a name="8">8</a>Non vestro consilio, sed Dei voluntate huc missus sum, qui fecit me quasi patrem pharaonis et dominum universae domus eius ac principem in omni terra Aegypti.</span> <span class="verse"><a name="9">9</a>Festinate et ascendite ad patrem meum et dicetis ei: "Haec mandat filius tuus Ioseph: Deus fecit me dominum universae terrae Aegypti; descende ad me, ne moreris.</span> <span class="verse"><a name="10">10</a>Et habitabis in terra Gessen; erisque iuxta me tu et filii tui et filii filiorum tuorum, oves tuae et armenta tua et universa, quae possides.</span> <span class="verse"><a name="11">11</a>Ibique te pascam ­ adhuc enim quinque anni residui sunt famis ­ ne et tu pereas et domus tua et omnia, quae possides".</span> <span class="verse"><a name="12">12</a>En oculi vestri et oculi fratris mei Beniamin vident quia os meum est, quod loquitur ad vos.</span> <span class="verse"><a name="13">13</a>Nuntiate patri meo universam gloriam meam in Aegypto et cuncta, quae vidistis. Festinate et adducite eum ad me ".</span> <span class="verse"><a name="14">14</a>Cumque amplexatus recidisset in collum Beniamin fratris sui, flevit, illo quoque similiter flente, super collum eius.</span> <span class="verse"><a name="15">15</a>Osculatusque est Ioseph omnes fratres suos et ploravit super singulos. Post quae ausi sunt loqui ad eum.</span> <span class="verse"><a name="16">16</a>Auditumque est et celebri sermone vulgatum in aula regis: " Venerunt fratres Ioseph! ". Et gavisus est pharao atque omnis familia eius.</span> <span class="verse"><a name="17">17</a>Dixitque ad Ioseph, ut imperaret fratribus suis dicens: " Onerantes iumenta ite in terram Chanaan</span> <span class="verse"><a name="18">18</a>et tollite inde patrem vestrum et cognationem et venite ad me; et ego dabo vobis omnia bona Aegypti, ut comedatis medullam terrae.</span> <span class="verse"><a name="19">19</a>Praecipe etiam: tollite plaustra de terra Aegypti ad subvectionem parvulorum vestrorum ac coniugum et tollite patrem vestrum et properate quantocius venientes.</span> <span class="verse"><a name="20">20</a>Nec doleatis super supellectilem vestram, quia omnes opes Aegypti vestrae erunt ".</span> <span class="verse"><a name="21">21</a>Feceruntque filii Israel, ut eis mandatum fuerat. Quibus dedit Ioseph plaustra secundum pharaonis imperium et cibaria in itinere.</span> <span class="verse"><a name="22">22</a>Singulis quoque proferri iussit vestimentum mutatorium; Beniamin vero dedit trecentos argenteos cum quinque</span> <span class="verse"><a name="23">23</a>vestimentis mutatoriis. Patri suo misit similiter asinos decem, qui subveherent ex omnibus divitiis Aegypti, et totidem asinas triticum et panem et cibum pro itinere portantes.</span> <span class="verse"><a name="24">24</a>Dimisit ergo fratres suos et proficiscentibus ait: " Ne irascamini in via! ".</span> <span class="verse"><a name="25">25</a>Qui ascendentes ex Aegypto venerunt in terram Chanaan ad patrem suum Iacob</span> <span class="verse"><a name="26">26</a>et nuntiaverunt ei dicentes: " Ioseph vivit et ipse dominatur in omni terra Aegypti! ". At cor eius frigidum mansit; non enim credebat eis.</span> <span class="verse"><a name="27">27</a>Tunc referebant omnia verba Ioseph, quae dixerat eis. Cumque vidisset plaustra et universa, quae miserat ad adducendum eum, revixit spiritus eius,</span> <span class="verse"><a name="28">28</a>et ait: " Sufficit mihi, si adhuc Ioseph filius meus vivit. Vadam et videbo illum, antequam moriar ".</span> </p></div</div></div></body></html>