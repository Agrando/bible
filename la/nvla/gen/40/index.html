<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 40</strong></div><p><span class="verse"><a name="1">1</a>His ita gestis, accidit ut peccarent pincerna regis Aegypti et pistor domino suo.</span> <span class="verse"><a name="2">2</a>Iratusque pharao contra duos eunuchos, praepositum pincernarum et praepositum pistorum,</span> <span class="verse"><a name="3">3</a>misit eos in carcerem principis satellitum, in quo erat vinctus et Ioseph.</span> <span class="verse"><a name="4">4</a>Et princeps satellitum tradidit eos Ioseph, qui ministrabat eis. Aliquantulum temporis illi in custodia tenebantur.</span> <span class="verse"><a name="5">5</a>Videruntque ambo somnium nocte una iuxta interpretationem congruam sibi.</span> <span class="verse"><a name="6">6</a>Ad quos cum introisset Ioseph mane et vidisset eos tristes,</span> <span class="verse"><a name="7">7</a>sciscitatus est eos dicens: " Cur tristior est hodie solito facies vestra? ".</span> <span class="verse"><a name="8">8</a>Qui responderunt: " Somnium vidimus, et non est qui interpretetur nobis  . Dixitque ad eos Ioseph: " Numquid non Dei est interpretatio? Referte mihi quid videritis ".</span> <span class="verse"><a name="9">9</a>Narravit praepositus pincernarum somnium suum: " Videbam coram me vitem,</span> <span class="verse"><a name="10">10</a>in qua erant tres propagines, crescere paulatim in gemmas et post flores uvas maturescere;</span> <span class="verse"><a name="11">11</a>calicemque pharaonis in manu mea. Tuli ergo uvas et expressi in calicem, quem tenebam, et tradidi poculum pharaoni ".</span> <span class="verse"><a name="12">12</a>Respondit Ioseph: " Haec est interpretatio somnii: tres propagines, tres adhuc dies sunt,</span> <span class="verse"><a name="13">13</a>post quos elevabit pharao caput tuum et restituet te in gradum pristinum; dabisque ei calicem iuxta officium tuum, sicut facere ante consueveras.</span> <span class="verse"><a name="14">14</a>Tantum memento mei, cum tibi bene fuerit, et facias mecum misericordiam, ut suggeras pharaoni, ut educat me de isto carcere;</span> <span class="verse"><a name="15">15</a>quia furto sublatus sum de terra Hebraeorum et hic innocens in lacum missus sum ".</span> <span class="verse"><a name="16">16</a>Videns pistorum magister quod somnium in bonum dissolvisset, ait: " Et ego vidi somnium, quod tria canistra farinae haberem super caput meum;</span> <span class="verse"><a name="17">17</a>et in uno canistro, quod erat excelsius, portare me ex omnibus cibis pharaonis, qui fiunt arte pistoria, avesque comedere eos ".</span> <span class="verse"><a name="18">18</a>Respondit Ioseph: " Haec est interpretatio somnii: tria canistra, tres adhuc dies sunt,</span> <span class="verse"><a name="19">19</a>post quos auferet pharao caput tuum ac suspendet te in patibulo, et comedent volucres carnes tuas ".</span> <span class="verse"><a name="20">20</a>Exinde dies tertius natalicius pharaonis erat; qui faciens grande convivium pueris suis elevavit caput magistri pincernarum et caput pistorum principis in medio puerorum suorum;</span> <span class="verse"><a name="21">21</a>restituitque alterum in locum suum, ut porrigeret ei poculum,</span> <span class="verse"><a name="22">22</a>alterum suspendit in patibulo, sicut interpretatus erat eis Ioseph.</span> <span class="verse"><a name="23">23</a>Attamen praepositus pincernarum non est recordatus Ioseph, sed oblitus est interpretis sui.</span> </p></div</div></div></body></html>