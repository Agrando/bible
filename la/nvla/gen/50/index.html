<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 50</strong></div><p><span class="verse"><a name="1">1</a>Ioseph ruit super faciem patris flens et deosculans eum.</span> <span class="verse"><a name="2">2</a>Praecepitque servis suis medicis, ut aromatibus condirent patrem.</span> <span class="verse"><a name="3">3</a>Quibus iussa explentibus, transierunt quadraginta dies; iste quippe mos erat cadaverum conditorum. Flevitque eum Aegyptus septuaginta diebus.</span> <span class="verse"><a name="4">4</a>Et, expleto planctus tempore, locutus est Ioseph ad familiam pharaonis:   Si inveni gratiam in conspectu vestro, loquimini in auribus pharaonis,</span> <span class="verse"><a name="5">5</a>eo quod pater meus adiuraverit me dicens: "En morior; in sepulcro meo, quod fodi mihi in terra Chanaan, sepelies me"; ascendam nunc et sepeliam patrem meum ac revertar ".</span> <span class="verse"><a name="6">6</a>Dixitque ei pharao: " Ascende et sepeli patrem tuum, sicut adiuratus es  .</span> <span class="verse"><a name="7">7</a>Quo ascendente, ierunt cum eo omnes servi pharaonis, senes domus eius cunctique maiores natu terrae Aegypti,</span> <span class="verse"><a name="8">8</a>domus Ioseph cum fratribus suis, absque parvulis et gregibus atque armentis, quae dereliquerant in terra Gessen.</span> <span class="verse"><a name="9">9</a>Habuit quoque in comitatu currus et equites; et facta est turba non modica.</span> <span class="verse"><a name="10">10</a>Veneruntque ad Gorenatad (id est Aream rhamni), quae sita est trans Iordanem; ubi celebrantes exsequias planctu magno atque vehementi impleverunt septem dies.</span> <span class="verse"><a name="11">11</a>Quod cum vidissent habitatores terrae Chanaan, dixerunt: " Planctus magnus est iste Aegyptiis "; et idcirco vocatum est nomen loci illius Abelmesraim (id est Planctus Aegypti).</span> <span class="verse"><a name="12">12</a>Fecerunt ergo filii Iacob, sicut praeceperat eis;</span> <span class="verse"><a name="13">13</a>et portantes eum in terram Chanaan sepelierunt eum in spelunca Machpela, quam emerat Abraham cum agro in possessionem sepulcri ab Ephron Hetthaeo contra faciem Mambre.</span> <span class="verse"><a name="14">14</a>Reversusque est Ioseph in Aegyptum cum fratribus suis et omni comitatu, sepulto patre.</span> <span class="verse"><a name="15">15</a>Quo mortuo, timentes fratres eius et mutuo colloquentes: " Ne forte memor sit iniuriae, quam passus est, et reddat nobis omne malum, quod fecimus ",</span> <span class="verse"><a name="16">16</a>mandaverunt ei dicentes: " Pater tuus praecepit nobis, antequam moreretur,</span> <span class="verse"><a name="17">17</a>ut haec tibi verbis illius diceremus: "Obsecro, ut obliviscaris sceleris fratrum tuorum et peccati atque malitiae, quam exercuerunt in te". Nos quoque oramus, ut servis Dei patris tui dimittas iniquitatem hanc  . Quibus auditis, flevit Ioseph.</span> <span class="verse"><a name="18">18</a>Veneruntque ad eum fratres sui et proni coram eo dixerunt: " Servi tui sumus ".</span> <span class="verse"><a name="19">19</a>Quibus ille respondit: " Nolite timere. Num Dei possumus resistere voluntati?</span> <span class="verse"><a name="20">20</a>Vos cogitastis de me malum; sed Deus vertit illud in bonum, ut exaltaret me, sicut in praesentiarum cernitis, et salvos faceret multos populos.</span> <span class="verse"><a name="21">21</a>Nolite timere: ego pascam vos et parvulos vestros ". Consolatusque est eos et blande ac leniter est locutus.</span> <span class="verse"><a name="22">22</a>Et habitavit in Aegypto cum omni domo patris sui; vixitque centum decem annis</span> <span class="verse"><a name="23">23</a>et vidit Ephraim filios usque ad tertiam generationem; filii quoque Machir filii Manasse nati sunt in genibus Ioseph.</span> <span class="verse"><a name="24">24</a>Quibus transactis, locutus est fratribus suis: " Post mortem meam Deus visitabit vos et ascendere vos faciet de terra ista ad terram, quam iuravit Abraham, Isaac et Iacob ".</span> <span class="verse"><a name="25">25</a>Cumque adiurasset eos atque dixisset: " Deus visitabit vos; asportate ossa mea vobiscum de loco isto ",</span> <span class="verse"><a name="26">26</a>mortuus est, expletis centum decem vitae suae annis. Et conditus aromatibus repositus est in loculo in Aegypto.</span> </p></div</div></div></body></html>