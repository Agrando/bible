<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/nvla/gen/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/nvla">Nova Vulgata</a> &gt; <a href="/la/nvla/gen">Genesis</a> &gt <strong>Chapter 1</strong></div><p><span class="verse"><a name="1">1</a>In principio creavit Deus caelum et terram.</span> <span class="verse"><a name="2">2</a>Terra autem erat inanis et vacua, et tenebrae super faciem abyssi, et spiritus Dei ferebatur super aquas.</span> <span class="verse"><a name="3">3</a>Dixitque Deus: " Fiat lux ". Et facta est lux.</span> <span class="verse"><a name="4">4</a>Et vidit Deus lucem quod esset bona et divisit Deus lucem ac tenebras.</span> <span class="verse"><a name="5">5</a>Appellavitque Deus lucem Diem et tenebras Noctem. Factumque est vespere et mane, dies unus.</span> <span class="verse"><a name="6">6</a>Dixit quoque Deus: " Fiat firmamentum in medio aquarum et dividat aquas ab aquis ".</span> <span class="verse"><a name="7">7</a>Et fecit Deus firmamentum divisitque aquas, quae erant sub firmamento, ab his, quae erant super firmamentum. Et factum est ita.</span> <span class="verse"><a name="8">8</a>Vocavitque Deus firmamentum Caelum. Et factum est vespere et mane, dies secundus.</span> <span class="verse"><a name="9">9</a>Dixit vero Deus: " Congregentur aquae, quae sub caelo sunt, in locum unum, et appareat arida ". Factumque est ita.</span> <span class="verse"><a name="10">10</a>Et vocavit Deus aridam Terram congregationesque aquarum appellavit Maria. Et vidit Deus quod esset bonum.</span> <span class="verse"><a name="11">11</a>Et ait Deus: " Germinet terra herbam virentem et herbam facientem semen et lignum pomiferum faciens fructum iuxta genus suum, cuius semen in semetipso sit super terram ". Et factum est ita.</span> <span class="verse"><a name="12">12</a>Et protulit terra herbam virentem et herbam afferentem semen iuxta genus suum lignumque faciens fructum, qui habet in semetipso sementem secundum speciem suam. Et vidit Deus quod esset bonum.</span> <span class="verse"><a name="13">13</a>Et factum est vespere et mane, dies tertius.</span> <span class="verse"><a name="14">14</a>Dixit autem Deus: " Fiant luminaria in firmamento caeli, ut dividant diem ac noctem et sint in signa et tempora et dies et annos,</span> <span class="verse"><a name="15">15</a>ut luceant in firmamento caeli et illuminent terram. Et factum est ita.</span> <span class="verse"><a name="16">16</a>Fecitque Deus duo magna luminaria: luminare maius, ut praeesset diei, et luminare minus, ut praeesset nocti, et stellas.</span> <span class="verse"><a name="17">17</a>Et posuit eas Deus in firmamento caeli, ut lucerent super terram</span> <span class="verse"><a name="18">18</a>et praeessent diei ac nocti et dividerent lucem ac tenebras. Et vidit Deus quod esset bonum.</span> <span class="verse"><a name="19">19</a>Et factum est vespere et mane, dies quartus.</span> <span class="verse"><a name="20">20</a>Dixit etiam Deus: " Pullulent aquae reptile animae viventis, et volatile volet super terram sub firmamento caeli ".</span> <span class="verse"><a name="21">21</a>Creavitque Deus cete grandia et omnem animam viventem atque motabilem, quam pullulant aquae secundum species suas, et omne volatile secundum genus suum. Et vidit Deus quod esset bonum;</span> <span class="verse"><a name="22">22</a>benedixitque eis Deus dicens: " Crescite et multiplicamini et replete aquas maris, avesque multiplicentur super terram ".</span> <span class="verse"><a name="23">23</a>Et factum est vespere et mane, dies quintus.</span> <span class="verse"><a name="24">24</a>Dixit quoque Deus: " Producat terra animam viventem in genere suo, iumenta et reptilia et bestias terrae secundum species suas ". Factumque est ita.</span> <span class="verse"><a name="25">25</a>Et fecit Deus bestias terrae iuxta species suas et iumenta secundum species suas et omne reptile terrae in genere suo. Et vidit Deus quod esset bonum.</span> <span class="verse"><a name="26">26</a>Et ait Deus: " Faciamus hominem ad imaginem et similitudinem nostram; et praesint piscibus maris et volatilibus caeli et bestiis universaeque terrae omnique reptili, quod movetur in terra ".</span> <span class="verse"><a name="27">27</a>Et creavit Deus hominem ad imaginem suam;ad imaginem Dei creavit illum;masculum et feminam creavit eos.</span> <span class="verse"><a name="28">28</a>Benedixitque illis Deus et ait illis Deus: " Crescite et multiplicamini et replete terram et subicite eam et dominamini piscibus maris et volatilibus caeli et universis animantibus, quae moventur super terram ".</span> <span class="verse"><a name="29">29</a>Dixitque Deus: " Ecce dedi vobis omnem herbam afferentem semen super terram et universa ligna, quae habent in semetipsis fructum ligni portantem sementem, ut sint vobis in escam</span> <span class="verse"><a name="30">30</a>et cunctis animantibus terrae omnique volucri caeli et universis, quae moventur in terra et in quibus est anima vivens, omnem herbam virentem ad vescendum ". Et factum est ita.</span> <span class="verse"><a name="31">31</a>Viditque Deus cuncta, quae fecit, et ecce erant valde bona. Et factum est vespere et mane, dies sextus.</span> </p></div</div></div></body></html>