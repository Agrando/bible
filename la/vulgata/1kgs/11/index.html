<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1kgs/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1kgs">1 Kings</a> &gt <strong>Chapter 11</strong></div><p><span class="verse"><a name="1">1</a>rex autem Salomon amavit mulieres alienigenas multas filiam quoque Pharaonis et Moabitidas et Ammanitidas Idumeas et Sidonias et Chettheas</span> <span class="verse"><a name="2">2</a>de gentibus super quibus dixit Dominus filiis Israhel non ingrediemini ad eas neque de illis ingredientur ad vestras certissimo enim avertent corda vestra ut sequamini deos earum his itaque copulatus est Salomon ardentissimo amore</span> <span class="verse"><a name="3">3</a>fueruntque ei uxores quasi reginae septingentae et concubinae trecentae et averterunt mulieres cor eius</span> <span class="verse"><a name="4">4</a>cumque iam esset senex depravatum est per mulieres cor eius ut sequeretur deos alienos nec erat cor eius perfectum cum Domino Deo suo sicut cor David patris eius</span> <span class="verse"><a name="5">5</a>sed colebat Salomon Astharthen deam Sidoniorum et Moloch idolum Ammanitarum</span> <span class="verse"><a name="6">6</a>fecitque Salomon quod non placuerat coram Domino et non adimplevit ut sequeretur Dominum sicut pater eius</span> <span class="verse"><a name="7">7</a>tunc aedificavit Salomon fanum Chamos idolo Moab in monte qui est contra Hierusalem et Moloch idolo filiorum Ammon</span> <span class="verse"><a name="8">8</a>atque in hunc modum fecit universis uxoribus suis alienigenis quae adolebant tura et immolabant diis suis</span> <span class="verse"><a name="9">9</a>igitur iratus est Dominus Salomoni quod aversa esset mens eius a Domino Deo Israhel qui apparuerat ei secundo</span> <span class="verse"><a name="10">10</a>et praeceperat de verbo hoc ne sequeretur deos alienos et non custodivit quae mandavit ei Dominus</span> <span class="verse"><a name="11">11</a>dixit itaque Dominus Salomoni quia habuisti hoc apud te et non custodisti pactum meum et praecepta mea quae mandavi tibi disrumpens scindam regnum tuum et dabo illud servo tuo</span> <span class="verse"><a name="12">12</a>verumtamen in diebus tuis non faciam propter David patrem tuum de manu filii tui scindam illud</span> <span class="verse"><a name="13">13</a>nec totum regnum auferam sed tribum unam dabo filio tuo propter David servum meum et Hierusalem quam elegi</span> <span class="verse"><a name="14">14</a>suscitavit autem Dominus adversarium Salomoni Adad Idumeum de semine regio qui erat in Edom</span> <span class="verse"><a name="15">15</a>cum enim esset David in Idumea et ascendisset Ioab princeps militiae ad sepeliendos eos qui fuerant interfecti et occidisset omne masculinum in Idumea</span> <span class="verse"><a name="16">16</a>sex enim mensibus ibi moratus est Ioab et omnis Israhel donec interimerent omne masculinum in Idumea</span> <span class="verse"><a name="17">17</a>fugit Adad ipse et viri idumei de servis patris eius cum eo ut ingrederetur Aegyptum erat autem Adad puer parvulus</span> <span class="verse"><a name="18">18</a>cumque surrexissent de Madian venerunt in Pharan tuleruntque secum viros de Pharan et introierunt Aegyptum ad Pharaonem regem Aegypti qui dedit ei domum et cibos constituit et terram delegavit</span> <span class="verse"><a name="19">19</a>et invenit Adad gratiam coram Pharao valde in tantum ut daret ei uxorem sororem uxoris suae germanam Tafnes reginae</span> <span class="verse"><a name="20">20</a>genuitque ei soror Tafnes Genebath filium et nutrivit eum Tafnes in domo Pharaonis eratque Genebath habitans apud Pharaonem cum filiis eius</span> <span class="verse"><a name="21">21</a>cumque audisset Adad in Aegypto dormisse David cum patribus suis et mortuum esse Ioab principem militiae dixit Pharaoni dimitte me ut vadam in terram meam</span> <span class="verse"><a name="22">22</a>dixitque ei Pharao qua enim re apud me indiges ut quaeras ire ad terram tuam at ille respondit nulla sed obsecro ut dimittas me</span> <span class="verse"><a name="23">23</a>suscitavit quoque ei Deus adversarium Razon filium Heliada qui fugerat Adadezer regem Soba dominum suum</span> <span class="verse"><a name="24">24</a>et congregavit contra eum viros et factus est princeps latronum cum interficeret eos David abieruntque Damascum et habitaverunt ibi et constituerunt eum regem in Damasco</span> <span class="verse"><a name="25">25</a>eratque adversarius Israhel cunctis diebus Salomonis et hoc est malum Adad et odium contra Israhel regnavitque in Syria</span> <span class="verse"><a name="26">26</a>Hieroboam quoque filius Nabath Ephratheus de Sareda cuius mater erat nomine Sarva mulier vidua servus Salomonis levavit manum contra regem</span> <span class="verse"><a name="27">27</a>et haec causa rebellionis adversus eum quia Salomon aedificavit Mello et coaequavit voraginem civitatis David patris sui</span> <span class="verse"><a name="28">28</a>erat autem Hieroboam vir fortis et potens vidensque Salomon adulescentem bonae indolis et industrium constituerat eum praefectum super tributa universae domus Ioseph</span> <span class="verse"><a name="29">29</a>factum est igitur in tempore illo ut Hieroboam egrederetur de Hierusalem et inveniret eum Ahias Silonites propheta in via opertus pallio novo erant autem duo tantum in agro</span> <span class="verse"><a name="30">30</a>adprehendensque Ahia pallium suum novum quo opertus erat scidit in duodecim partes</span> <span class="verse"><a name="31">31</a>et ait ad Hieroboam tolle tibi decem scissuras haec enim dicit Dominus Deus Israhel ecce ego scindam regnum de manu Salomonis et dabo tibi decem tribus</span> <span class="verse"><a name="32">32</a>porro una tribus remanebit ei propter servum meum David et Hierusalem civitatem quam elegi ex omnibus tribubus Israhel</span> <span class="verse"><a name="33">33</a>eo quod dereliquerint me et adoraverint Astharoth deam Sidoniorum et Chamos deum Moab et Melchom deum filiorum Ammon et non ambulaverint in viis meis ut facerent iustitiam coram me et praecepta mea et iudicia sicut David pater eius</span> <span class="verse"><a name="34">34</a>nec auferam omne regnum de manu eius sed ducem ponam eum cunctis diebus vitae suae propter David servum meum quem elegi qui custodivit mandata mea et praecepta mea</span> <span class="verse"><a name="35">35</a>auferam autem regnum de manu filii eius et dabo tibi decem tribus</span> <span class="verse"><a name="36">36</a>filio autem eius dabo tribum unam ut remaneat lucerna David servo meo cunctis diebus coram me in Hierusalem civitatem quam elegi ut esset nomen meum ibi</span> <span class="verse"><a name="37">37</a>te autem adsumam et regnabis super omnia quae desiderat anima tua erisque rex super Israhel</span> <span class="verse"><a name="38">38</a>si igitur audieris omnia quae praecepero tibi et ambulaveris in viis meis et feceris quod rectum est coram me custodiens mandata mea et praecepta mea sicut fecit David servus meus ero tecum et aedificabo tibi domum fidelem quomodo aedificavi David et tradam tibi Israhel</span> <span class="verse"><a name="39">39</a>et adfligam semen David super hoc verumtamen non cunctis diebus</span> <span class="verse"><a name="40">40</a>voluit ergo Salomon interficere Hieroboam qui surrexit et aufugit in Aegyptum ad Susac regem Aegypti et fuit in Aegypto usque ad mortem Salomonis</span> <span class="verse"><a name="41">41</a>reliquum autem verborum Salomonis et omnia quae fecit et sapientia eius ecce universa scripta sunt in libro verborum Salomonis</span> <span class="verse"><a name="42">42</a>dies autem quos regnavit Salomon in Hierusalem super omnem Israhel quadraginta anni sunt</span> <span class="verse"><a name="43">43</a>dormivitque Salomon cum patribus suis et sepultus est in civitate David patris sui regnavitque Roboam filius eius pro eo</span> </p></div</div></div></body></html>