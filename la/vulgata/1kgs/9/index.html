<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1kgs/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1kgs">1 Kings</a> &gt <strong>Chapter 9</strong></div><p><span class="verse"><a name="1">1</a>factum est autem cum perfecisset Salomon aedificium domus Domini et aedificium regis et omne quod optaverat et voluerat facere</span> <span class="verse"><a name="2">2</a>apparuit Dominus ei secundo sicut apparuerat ei in Gabaon</span> <span class="verse"><a name="3">3</a>dixitque Dominus ad eum exaudivi orationem tuam et deprecationem tuam qua deprecatus es coram me sanctificavi domum hanc quam aedificasti ut ponerem nomen meum ibi in sempiternum et erunt oculi mei et cor meum ibi cunctis diebus</span> <span class="verse"><a name="4">4</a>tu quoque si ambulaveris coram me sicut ambulavit pater tuus in simplicitate cordis et in aequitate et feceris omnia quae praecepi tibi et legitima mea et iudicia mea servaveris</span> <span class="verse"><a name="5">5</a>ponam thronum regni tui super Israhel in sempiternum sicut locutus sum David patri tuo dicens non auferetur de genere tuo vir de solio Israhel</span> <span class="verse"><a name="6">6</a>si autem aversione aversi fueritis vos et filii vestri non sequentes me nec custodientes mandata mea et caerimonias quas proposui vobis sed abieritis et colueritis deos alienos et adoraveritis eos</span> <span class="verse"><a name="7">7</a>auferam Israhel de superficie terrae quam dedi eis et templum quod sanctificavi nomini meo proiciam a conspectu meo eritque Israhel in proverbium et in fabulam cunctis populis</span> <span class="verse"><a name="8">8</a>et domus haec erit in exemplum omnis qui transierit per eam stupebit et sibilabit et dicet quare fecit Dominus sic terrae huic et domui huic</span> <span class="verse"><a name="9">9</a>et respondebunt quia dereliquerunt Dominum Deum suum qui eduxit patres eorum de terra Aegypti et secuti sunt deos alienos et adoraverunt eos et coluerunt idcirco induxit Dominus super eos omne malum hoc</span> <span class="verse"><a name="10">10</a>expletis autem annis viginti postquam aedificaverat Salomon duas domos id est domum Domini et domum regis</span> <span class="verse"><a name="11">11</a>Hiram rege Tyri praebente Salomoni ligna cedrina et abiegna et aurum iuxta omne quod opus habuerat tunc dedit Salomon Hiram viginti oppida in terra Galileae</span> <span class="verse"><a name="12">12</a>egressusque est Hiram de Tyro ut videret oppida quae dederat ei Salomon et non placuerunt ei</span> <span class="verse"><a name="13">13</a>et ait haecine sunt civitates quas dedisti mihi frater et appellavit eas terram Chabul usque in diem hanc</span> <span class="verse"><a name="14">14</a>misit quoque Hiram ad regem centum viginti talenta auri</span> <span class="verse"><a name="15">15</a>haec est summa expensarum quam obtulit rex Salomon ad aedificandam domum Domini et domum suam et Mello et murum Hierusalem et Eser et Mageddo et Gazer</span> <span class="verse"><a name="16">16</a>Pharao rex Aegypti ascendit et cepit Gazer succenditque eam igni et Chananeum qui habitabat in civitate interfecit et dedit eam in dote filiae suae uxori Salomonis</span> <span class="verse"><a name="17">17</a>aedificavit ergo Salomon Gazer et Bethoron inferiorem</span> <span class="verse"><a name="18">18</a>et Baalath et Palmyram in terra solitudinis</span> <span class="verse"><a name="19">19</a>et omnes vicos qui ad se pertinebant et erant absque muro munivit et civitates curruum et civitates equitum et quodcumque ei placuit ut aedificaret in Hierusalem et in Libano et in omni terra potestatis suae</span> <span class="verse"><a name="20">20</a>universum populum qui remanserat de Amorreis et Hettheis et Ferezeis et Eveis et Iebuseis qui non sunt de filiis Israhel</span> <span class="verse"><a name="21">21</a>horum filios qui remanserant in terra quos scilicet non potuerant filii Israhel exterminare fecit Salomon tributarios usque ad diem hanc</span> <span class="verse"><a name="22">22</a>de filiis autem Israhel non constituit Salomon servire quemquam sed erant viri bellatores et ministri eius et principes et duces et praefecti curruum et equorum</span> <span class="verse"><a name="23">23</a>erant autem principes super omnia opera Salomonis praepositi quingenti quinquaginta qui habebant subiectum populum et statutis operibus imperabant</span> <span class="verse"><a name="24">24</a>filia autem Pharaonis ascendit de civitate David in domum suam quam aedificaverat ei tunc aedificavit Mello</span> <span class="verse"><a name="25">25</a>offerebat quoque Salomon tribus vicibus per annos singulos holocausta et pacificas victimas super altare quod aedificaverat Domino et adolebat thymiama coram Domino perfectumque est templum</span> <span class="verse"><a name="26">26</a>classem quoque fecit rex Salomon in Asiongaber quae est iuxta Ahilam in litore maris Rubri in terra Idumea</span> <span class="verse"><a name="27">27</a>misitque Hiram in classe illa servos suos viros nauticos et gnaros maris cum servis Salomonis</span> <span class="verse"><a name="28">28</a>qui cum venissent in Ophir sumptum inde aurum quadringentorum viginti talentorum detulerunt ad regem Salomonem</span> </p></div</div></div></body></html>