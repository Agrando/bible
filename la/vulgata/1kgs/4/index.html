<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1kgs/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1kgs">1 Kings</a> &gt <strong>Chapter 4</strong></div><p><span class="verse"><a name="1">1</a>erat autem rex Salomon regnans super omnem Israhel</span> <span class="verse"><a name="2">2</a>et hii principes quos habebat Azarias filius Sadoc sacerdos</span> <span class="verse"><a name="3">3</a>Helioreph et Ahia filii Sesa scribae Iosaphat filius Ahilud a commentariis</span> <span class="verse"><a name="4">4</a>Banaias filius Ioiadae super exercitum Sadoc autem et Abiathar sacerdotes</span> <span class="verse"><a name="5">5</a>Azarias filius Nathan super eos qui adsistebant regi Zabud filius Nathan sacerdos amicus regis</span> <span class="verse"><a name="6">6</a>et Ahisar praepositus domus et Adoniram filius Abda super tributa</span> <span class="verse"><a name="7">7</a>habebat autem Salomon duodecim praefectos super omnem Israhel qui praebebant annonam regi et domui eius per singulos enim menses in anno singuli necessaria ministrabant</span> <span class="verse"><a name="8">8</a>et haec nomina eorum Benhur in monte Ephraim</span> <span class="verse"><a name="9">9</a>Bendecar in Macces et in Salebbim et in Bethsemes et Helon Bethanan</span> <span class="verse"><a name="10">10</a>Benesed in Araboth ipsius erat Soccho et omnis terra Epher</span> <span class="verse"><a name="11">11</a>Benabinadab cuius omnis Nepthad Dor Tapheth filiam Salomonis habebat uxorem</span> <span class="verse"><a name="12">12</a>Bana filius Ahilud regebat Thanac et Mageddo et universam Bethsan quae est iuxta Sarthana subter Hiezrahel a Bethsan usque Abelmeula e regione Iecmaan</span> <span class="verse"><a name="13">13</a>Bengaber in Ramoth Galaad habebat Avothiair filii Manasse in Galaad ipse praeerat in omni regione Argob quae est in Basan sexaginta civitatibus magnis atque muratis quae habebant seras aereas</span> <span class="verse"><a name="14">14</a>Ahinadab filius Addo praeerat in Manaim</span> <span class="verse"><a name="15">15</a>Ahimaas in Nepthali sed et ipse habebat Basmath filiam Salomonis in coniugio</span> <span class="verse"><a name="16">16</a>Baana filius Usi in Aser et in Balod</span> <span class="verse"><a name="17">17</a>Iosaphat filius Pharue in Isachar</span> <span class="verse"><a name="18">18</a>Semei filius Hela in Beniamin</span> <span class="verse"><a name="19">19</a>Gaber filius Uri in terra Galaad in terra Seon regis Amorrei et Og regis Basan super omnia quae erant in illa terra</span> <span class="verse"><a name="20">20</a>Iuda et Israhel innumerabiles sicut harena maris in multitudine comedentes et bibentes atque laetantes</span> <span class="verse"><a name="21">21</a>Salomon autem erat in dicione sua habens omnia regna sicut a flumine terrae Philisthim usque ad terminum Aegypti offerentium sibi munera et servientium ei cunctis diebus vitae eius</span> <span class="verse"><a name="22">22</a>erat autem cibus Salomonis per dies singulos triginta chori similae et sexaginta chori farinae</span> <span class="verse"><a name="23">23</a>decem boves pingues et viginti boves pascuales et centum arietes excepta venatione cervorum caprearum atque bubalorum et avium altilium</span> <span class="verse"><a name="24">24</a>ipse enim obtinebat omnem regionem quae erat trans flumen quasi a Thapsa usque Gazam et cunctos reges illarum regionum et habebat pacem ex omni parte in circuitu</span> <span class="verse"><a name="25">25</a>habitabatque Iudas et Israhel absque timore ullo unusquisque sub vite sua et sub ficu sua a Dan usque Bersabee cunctis diebus Salomonis</span> <span class="verse"><a name="26">26</a>et habebat Salomon quadraginta milia praesepia equorum currulium et duodecim milia equestrium</span> <span class="verse"><a name="27">27</a>nutriebantque eos supradicti regis praefecti sed et necessaria mensae regis Salomonis cum ingenti cura praebebant in tempore suo</span> <span class="verse"><a name="28">28</a>hordeum quoque et paleas equorum et iumentorum deferebant in locum ubi erat rex iuxta constitutum sibi</span> <span class="verse"><a name="29">29</a>dedit quoque Deus sapientiam Salomoni et prudentiam multam nimis et latitudinem cordis quasi harenam quae est in litore maris</span> <span class="verse"><a name="30">30</a>et praecedebat sapientia Salomonis sapientiam omnium Orientalium et Aegyptiorum</span> <span class="verse"><a name="31">31</a>et erat sapientior cunctis hominibus sapientior Aethan Ezraita et Heman et Chalcal et Dorda filiis Maol et erat nominatus in universis gentibus per circuitum</span> <span class="verse"><a name="32">32</a>locutus est quoque Salomon tria milia parabolas et fuerunt carmina eius quinque et mille</span> <span class="verse"><a name="33">33</a>et disputavit super lignis a cedro quae est in Libano usque ad hysopum quae egreditur de pariete et disseruit de iumentis et volucribus et reptilibus et piscibus</span> <span class="verse"><a name="34">34</a>et veniebant de cunctis populis ad audiendam sapientiam Salomonis et ab universis regibus terrae qui audiebant sapientiam eius</span> </p></div</div></div></body></html>