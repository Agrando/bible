<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jdt/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jdt">Judith</a> &gt <strong>Chapter 15</strong></div><p><span class="verse"><a name="1">1</a>cumque omnis exercitus decollatum Holofernem audisset fugit mens et consilium ab eis et solo tremore et metu agitati fugae praesidium sumunt</span> <span class="verse"><a name="2">2</a>ita ut nullus loqueretur cum proximo suo sed inclinato capite relictis omnibus evadere Hebraeos quos armatos venire super se audierant fugientes per vias camporum et semitas collium</span> <span class="verse"><a name="3">3</a>videntes itaque filii Israhel fugientes illos descenderunt clangentes tubis et ululantes post ipsos</span> <span class="verse"><a name="4">4</a>et quoniam Assyrii non adunati in fuga ibant praecipites filii autem Israhel uno agmine persequentes debilitabant omnes quos invenire potuissent</span> <span class="verse"><a name="5">5</a>misitque Ozias nuntios per omnes civitates et regiones Israhel</span> <span class="verse"><a name="6">6</a>omnis itaque regio omnisque urbs electam iuventutem misit armatam post eos et persecuti sunt eos in ore gladii quousque pervenirent ad extremitatem finium suarum</span> <span class="verse"><a name="7">7</a>reliqui autem qui erant in Bethulia ingressi sunt castra Assyriorum et praedam quam fugientes Assyrii reliquerant abstulerunt et honestati sunt valde</span> <span class="verse"><a name="8">8</a>hii vero qui victores reversi sunt ad Bethuliam omnia quaeque erant illorum abstulerunt secum ita ut non esset numerus in pecoribus in iumentis et universis mobilibus eorum ut a minimo usque ad magnum omnes divites fierent de praedationibus eorum</span> <span class="verse"><a name="9">9</a>Ioachim autem summus pontifex de Hierusalem venit in Bethuliam cum universis presbyteris suis ut videret Iudith</span> <span class="verse"><a name="10">10</a>quae cum exisset ad illum benedixerunt illam omnes una voce dicentes tu gloria Hierusalem tu laetitia Israhel tu honorificentia populi nostri</span> <span class="verse"><a name="11">11</a>quia fecisti viriliter et confortatum est cor tuum eo quod castitatem amaveris et post virum tuum alterum non scieris ideo et manus Domini confortavit te et ideo eris benedicta in aeternum</span> <span class="verse"><a name="12">12</a>et dixit omnis populus fiat fiat</span> <span class="verse"><a name="13">13</a>per dies autem triginta vix collecta est spolia Assyriorum a populo Israhel</span> <span class="verse"><a name="14">14</a>porro autem universa quae Holofernis peculiaria fuisse probata sunt dederunt Iudith in auro et argento et vestibus et gemmis et omni supellectile et tradita sunt illi omnia a populo</span> <span class="verse"><a name="15">15</a>et omnes populi gaudebant cum mulieribus et virginibus et iuvenibus in organis et citharis</span> </p></div</div></div></body></html>