<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jdt/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jdt">Judith</a> &gt <strong>Chapter 16</strong></div><p><span class="verse"><a name="1">1</a>tunc cantavit canticum hoc Domino Iudith dicens</span> <span class="verse"><a name="2">2</a>incipite Domino in tympanis cantate Deo in cymbalis modulamini illi psalmum novum exaltate et invocate nomen eius</span> <span class="verse"><a name="3">3</a>Dominus conterens bella Dominus nomen est illi</span> <span class="verse"><a name="4">4</a>qui posuit castra sua in medio populi sui ut eriperet nos de manu omnium inimicorum nostrorum</span> <span class="verse"><a name="5">5</a>venit Assur ex montibus ab aquilone in multitudine fortitudinis suae cuius multitudo obturavit torrentes et equi eorum cooperuerunt valles</span> <span class="verse"><a name="6">6</a>dixit se incensurum fines meos et iuvenes meos occisurum gladio infantes meos dare in praedam et virgines in captivitatem</span> <span class="verse"><a name="7">7</a>Dominus autem omnipotens nocuit eum et tradidit eum in manus feminae et confudit eum</span> <span class="verse"><a name="8">8</a>non enim cecidit potens eorum a iuvenibus nec filii Titan percusserunt eum nec excelsi gigantes inposuerunt se illi sed Iudith filia Merari in specie faciei suae dissolvit eum</span> <span class="verse"><a name="9">9</a>exuit enim se vestimenta viduitatis et induit se vestimenta laetitiae in exultatione filiorum Israhel</span> <span class="verse"><a name="10">10</a>unxit faciem suam unguento conligavit cincinnos suos mitra ad decipiendum illum</span> <span class="verse"><a name="11">11</a>sandalia eius rapuerunt oculos eius pulchritudo eius captivam fecit animam eius amputavit pugione cervicem eius</span> <span class="verse"><a name="12">12</a>horruerunt Persae constantiam eius et Medi audaciam eius</span> <span class="verse"><a name="13">13</a>tunc ululaverunt castra Assyriorum quando apparuerunt humiles mei arescentes in siti</span> <span class="verse"><a name="14">14</a>filii puellarum conpunxerunt eos et sicut pueros fugientes occiderunt eos perierunt in proelio a facie Domini mei</span> <span class="verse"><a name="15">15</a>hymnum cantemus Domino hymnum novum cantemus Deo nostro</span> <span class="verse"><a name="16">16</a>Adonai Domine magnus es tu et praeclarus in virtute et quem superare nemo potest</span> <span class="verse"><a name="17">17</a>tibi serviat omnis creatura tua quia dixisti et facta sunt misisti spiritum tuum et creata sunt et non est qui resistat voci tuae</span> <span class="verse"><a name="18">18</a>montes a fundamentis movebuntur cum aquis petrae sicut cera liquescent ante faciem tuam</span> <span class="verse"><a name="19">19</a>qui autem timent te magni erunt apud te prae omnia</span> <span class="verse"><a name="20">20</a>vae genti insurgenti super genus meum Dominus enim omnipotens vindicabit in eis in die iudicii visitabit illos</span> <span class="verse"><a name="21">21</a>dabit enim ignem et vermes in carnes eorum ut urantur et sentiant usque in sempiternum</span> <span class="verse"><a name="22">22</a>et factum est post haec omnis populus post victoriam venit ad Hierusalem adorare Dominum et mox ut purificati sunt obtulerunt omnes holocausta et vota et repromissiones suas</span> <span class="verse"><a name="23">23</a>porro Iudith universa vasa bellica Holofernis quae dedit illi populus et conopeum quod ipsa sustulerat in anathema oblivionis</span> <span class="verse"><a name="24">24</a>erat autem populus iucundus secundum faciem sanctorum et per tres menses gaudium huius victoriae celebratum est cum Iudith</span> <span class="verse"><a name="25">25</a>post dies autem illos unusquisque rediit in sua et Iudith magna facta est in Bethulia et praeclarior erat universae terrae Israhel</span> <span class="verse"><a name="26">26</a>erat etiam virtuti castitatis adiuncta ita ut non cognosceret virum omnibus diebus vitae suae ex quo defunctus est Manasses vir eius</span> <span class="verse"><a name="27">27</a>erat autem diebus festis procedens cum gloria magna</span> <span class="verse"><a name="28">28</a>mansit autem in domo viri sui annos centum quinque et dimisit abram suam liberam et defuncta est ac sepulta cum viro suo in Bethuliam</span> <span class="verse"><a name="29">29</a>luxitque illam omnis populus diebus septem</span> <span class="verse"><a name="30">30</a>in omni autem spatio vitae eius non fuit qui perturbaret Israhel et post mortem eius annis multis</span> <span class="verse"><a name="31">31</a>dies autem victoriae huius festivitatem ab Hebraeis in numero dierum sanctorum accepit et colitur a Iudaeis ex illo tempore usque in praesentem diem</span> </p></div</div></div></body></html>