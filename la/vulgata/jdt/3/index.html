<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jdt/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jdt">Judith</a> &gt <strong>Chapter 3</strong></div><p><span class="verse"><a name="1">1</a>tunc miserunt legatos suos universarum urbium et provinciarum reges ac principes Syriae scilicet Mesopotamiae et Syriae Sobal et Lybiae atque Ciliciae qui venientes ad Holofernem dixerunt</span> <span class="verse"><a name="2">2</a>desinat indignatio tua circa nos melius est enim ut viventes serviamus Nabuchodonosor regi magno et subditi simus tibi quam morientes cum interitu nostro ipsi servitutis nostrae damna patiamini</span> <span class="verse"><a name="3">3</a>omnis civitas nostra omnisque possessio omnes colles et montes et campi armenta boum greges ovium caprarumque equorum camelorumque et universae facultates nostrae atque familiae in conspectu tuo sunt</span> <span class="verse"><a name="4">4</a>sint omnia sub lege tua</span> <span class="verse"><a name="5">5</a>nos iam et filii nostri servi tui sumus</span> <span class="verse"><a name="6">6</a>veni nobis pacificus dominus et utere servitia nostra sicut placuerit tibi</span> <span class="verse"><a name="7">7</a>tunc descendit de montibus cum equitibus in virtute magna et obtinuit omnem civitatem et omnem inhabitantem terram</span> <span class="verse"><a name="8">8</a>de universis autem urbibus adsumpsit sibi auxiliarios viros fortes et electos ad bellum</span> <span class="verse"><a name="9">9</a>tantusque metus provinciis illius incubuit ut universarum urbium habitatores principes et honorati simul cum populis exirent in obviam venienti</span> <span class="verse"><a name="10">10</a>excipientes eum cum coronis et lampadibus ducentes choros in tibiis et tympanis</span> <span class="verse"><a name="11">11</a>nec ista tamen facientes ferocitatem eius pectoris mitigare potuerunt</span> <span class="verse"><a name="12">12</a>nam et civitates eorum destruxit et lucos eorum excidit</span> <span class="verse"><a name="13">13</a>praeceperat enim illi Nabuchodonosor rex ut omnes deos terrae exterminaret videlicet ut ipse solus diceretur deus ab his nationibus quae potuissent Holofernis potentia subiugari</span> <span class="verse"><a name="14">14</a>pertransiens autem Syriam Subal et omnem Apamiam omnemque Mesopotamiam venit ad Idumeos in terra Gabaa</span> <span class="verse"><a name="15">15</a>accepitque civitates eorum et sedit ibi per triginta dies in quibus diebus adunari praecepit universum exercitum virtutis suae</span> </p></div</div></div></body></html>