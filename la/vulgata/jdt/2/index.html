<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jdt/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jdt">Judith</a> &gt <strong>Chapter 2</strong></div><p><span class="verse"><a name="1">1</a>anno tertiodecimo Nabuchodonosor regis vicesima et secunda die mensis primi factum est verbum in domo Nabuchodonosor regis Assyriorum ut defenderet se</span> <span class="verse"><a name="2">2</a>vocavitque omnes maiores omnesque duces bellatores suos et habuit cum eis mysterium consilii sui</span> <span class="verse"><a name="3">3</a>dixitque cogitationem suam in eo esse ut omnem terram suo subiugaret imperio</span> <span class="verse"><a name="4">4</a>quod dictum cum placuisset omnibus vocavit Nabuchodonosor rex Holofernem principem militiae suae</span> <span class="verse"><a name="5">5</a>et dixit egredere adversum omne regnum occidentis et contra eos praecipue qui contempserunt imperium meum</span> <span class="verse"><a name="6">6</a>non parcet oculus meus ulli regno omnemque urbem munitam subiugabis mihi</span> <span class="verse"><a name="7">7</a>tunc Holofernis vocavit duces et magistratus virtutis Assyriorum et dinumeravit viros in expeditione sicut praecepit ei rex centum viginti milia peditum pugnatorum et equites sagittarios duodecim milia</span> <span class="verse"><a name="8">8</a>omnemque expeditionem suam fecit praeire multitudinem innumerabilium camelorum cum his quae exercitibus sufficerent copiose boum quoque armenta gregesque ovium quorum non erat numerus</span> <span class="verse"><a name="9">9</a>frumentum ex omni Syria in transitu suo parari constituit</span> <span class="verse"><a name="10">10</a>aurum vero et argentum de domo regis adsumpsit multum nimis</span> <span class="verse"><a name="11">11</a>et profectus est ipse et omnis exercitus cum quadrigis et equitibus et sagittariis qui cooperuerunt faciem terrae sicut lucustae</span> <span class="verse"><a name="12">12</a>cumque pertransisset fines Assyriorum venit ad magnos montes Angae qui sunt a sinistro Ciliciae ascenditque omnia castella eorum et obtinuit omnem munitionem</span> <span class="verse"><a name="13">13</a>effregit autem civitatem opinatissimam Meluthi praedavitque omnes filios Tharsis et filios Ismahel qui erant contra faciem deserti et ad austrum terrae Celeon</span> <span class="verse"><a name="14">14</a>et transiit Eufraten et venit ad Mesopotamiam et fregit omnes civitates excelsas quae erant ibi a torrente Mambre usquequo perveniatur ad mare</span> <span class="verse"><a name="15">15</a>et occupavit terminos eius a Cilicia usque ad fines Iafeth qui sunt ad austrum</span> <span class="verse"><a name="16">16</a>abduxitque omnes filios Madian ac praedavit omnem locupletationem eorum omnesque resistentes sibi occidit in ore gladii</span> <span class="verse"><a name="17">17</a>et post haec descendit in campos Damasci in diebus messis et succendit omnia sata omnesque arbores ac vineas fecit incidi</span> <span class="verse"><a name="18">18</a>et cecidit timor illius super omnes inhabitantes terram</span> </p></div</div></div></body></html>