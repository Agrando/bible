<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jdt/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jdt">Judith</a> &gt <strong>Chapter 5</strong></div><p><span class="verse"><a name="1">1</a>nuntiatumque est Holoferni principi militiae Assyriorum quod filii Israhel praepararent se ad resistendum ac montium itinera conclusissent</span> <span class="verse"><a name="2">2</a>et furore nimio exarsit iracundia magna vocavitque omnes principes Moab et duces Ammon</span> <span class="verse"><a name="3">3</a>et dixit eis dicite mihi quid sit populus iste qui montana obsidet aut quae et quales et quantae sint civitates eorum quae etiam sit virtus eorum aut quae sit multitudo eorum vel quis rex militiae illorum</span> <span class="verse"><a name="4">4</a>quare prae omnibus qui habitant in oriente isti contempserunt et non exierunt in obviam nobis ut susciperent nos cum pace</span> <span class="verse"><a name="5">5</a>tunc Achior dux omnium filiorum Ammon respondens ait si digneris audire domine meus dicam veritatem in conspectu tuo de populo isto qui in montanis habitat et non egredietur verbum falsum ex ore meo</span> <span class="verse"><a name="6">6</a>populus iste ex progenie Chaldeorum est</span> <span class="verse"><a name="7">7</a>hic primum in Mesopotamiam habitavit quoniam noluerunt sequi deos patrum suorum qui erant in terra Chaldeorum</span> <span class="verse"><a name="8">8</a>deserentes itaque caerimonias patrum suorum quae in multitudine deorum erant</span> <span class="verse"><a name="9">9</a>unum Deum caeli coluerunt qui et praecepit eis ut exirent inde et habitarent in Charam cumque cooperuisset omnem terram fames descenderunt in Aegyptum illicque per quadringentos annos sic multiplicati sunt ut dinumerari eorum non possit exercitus</span> <span class="verse"><a name="10">10</a>cumque gravaret eos rex Aegypti atque in aedificationibus urbium suarum in luto et latere subiugasset eos clamaverunt ad Deum suum et percussit totam terram Aegypti plagis variis</span> <span class="verse"><a name="11">11</a>cumque eiecissent eos a se Aegyptii et cessasset plaga ab eis et iterum eos vellent capere et ad suum servitium revocare</span> <span class="verse"><a name="12">12</a>fugientibus his Deus caeli mare aperuit ita ut hinc inde aquae quasi murus solidarentur et isti pede sicco fundum maris perambulando transirent</span> <span class="verse"><a name="13">13</a>in quo loco dum innumerabilis exercitus Aegyptiorum eos persequeretur ita aquis coopertus est ut non remaneret vel unus qui factum posteris nuntiaret</span> <span class="verse"><a name="14">14</a>egressis etiam mare Rubrum deserta Sina montis occurrerunt in quibus numquam homo habitare potuit vel filius hominis requievit</span> <span class="verse"><a name="15">15</a>illic fontes amari obdulcati sunt eis ad bibendum et per annos quadraginta annonam de caelo consecuti sunt</span> <span class="verse"><a name="16">16</a>ubicumque ingressi sunt sine arcu et sagitta et absque scuta et gladio Deus eorum pro eis pugnavit et vicit</span> <span class="verse"><a name="17">17</a>et non fuit qui insultaret populo isti nisi quando recessit a cultura Domini Dei sui</span> <span class="verse"><a name="18">18</a>quotienscumque autem praeter ipsum Deum suum alterum coluerunt dati sunt in praedam et in gladium et in obprobrium</span> <span class="verse"><a name="19">19</a>quotienscumque autem paenituerunt se recessisse a cultura Dei sui dedit eis Deus caeli virtutem resistendi</span> <span class="verse"><a name="20">20</a>denique Chananeum regem et Iebuseum et Ferezeum et Hettheum et Eveum et Amorreum et omnes potentes in Esebon prostraverunt et terras eorum et civitates eorum ipsi possederunt</span> <span class="verse"><a name="21">21</a>et usque dum non peccarent in conspectu Dei sui erant cum illis bona Deus enim illorum odit iniquitatem</span> <span class="verse"><a name="22">22</a>nam et ante hos annos cum recessissent a via quam dederat illis Deus ut ambularent in eam exterminati sunt proeliis multis nationibus et plurimi eorum captivi abducti sunt in terram non suam</span> <span class="verse"><a name="23">23</a>nuper autem reversi ad Deum suum ex dispersione qua dispersi fuerant adunati sunt et ascenderunt montana haec omnia et iterum possident Hierusalem ubi sunt sancta eorum</span> <span class="verse"><a name="24">24</a>nunc ergo meus domine perquire si est aliqua iniquitas eorum in conspectu Dei eorum ascendamus ad illos quoniam tradens tradet illos Deus eorum tibi et subiugati erunt sub iugo potentiae tuae</span> <span class="verse"><a name="25">25</a>si autem non est offensio populi huius coram Deo suo non poterimus resistere illis quoniam Deus eorum defendet illos et erimus in obprobrium universae terrae</span> <span class="verse"><a name="26">26</a>et factum est cum cessasset loqui Achior verba irati sunt omnes magnates Holofernis et cogitabant interficere eum dicentes ad alterutrum</span> <span class="verse"><a name="27">27</a>quis iste est qui filios Israhel posse dicat resistere regi Nabuchodonosor et exercitibus eius homines inermes et sine virtute et sine peritia artis pugnae</span> <span class="verse"><a name="28">28</a>ut ergo agnoscat Achior quoniam fallit nos ascendemus in montana et cum capti fuerint potentes eorum tunc cum eisdem gladio transverberabitur</span> <span class="verse"><a name="29">29</a>ut sciat omnis gens quoniam Nabuchodonosor deus terrae est et praeter ipsum alius non est</span> </p></div</div></div></body></html>