<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jdt/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jdt">Judith</a> &gt <strong>Chapter 10</strong></div><p><span class="verse"><a name="1">1</a>factum est autem cum cessasset clamare ad Dominum surrexit de loco quo iacuerat prostrata Domino</span> <span class="verse"><a name="2">2</a>vocavitque abram suam et descendens in domum suam abstulit a se cilicium et exuit se vestimentis viduitatis suae</span> <span class="verse"><a name="3">3</a>et lavit corpus suum et unxit se myrro optimo et discriminavit crinem capitis sui et inposuit mitram super caput suum et induit se vestimentis iucunditatis suae induitque sandalia pedibus suis adsumpsitque dextraliola et lilia et inaures et anulos et omnibus ornamentis suis ornavit se</span> <span class="verse"><a name="4">4</a>cui etiam Dominus contulit splendorem quoniam omnis ista conpositio non ex libidine sed ex virtute pendebat et ideo Dominus hanc in illam pulchritudinem ampliavit ut inconparabili decore omnium oculis appareret</span> <span class="verse"><a name="5">5</a>inposuit itaque abrae suae ascopam vini et vas olei et pulenta et palatas et panes et caseum et profecta est</span> <span class="verse"><a name="6">6</a>cumque venisset ad portas civitatis invenerunt expectantem Oziam et presbyteros civitatis</span> <span class="verse"><a name="7">7</a>qui cum vidissent eam stupentes mirati sunt nimis pulchritudinem eius</span> <span class="verse"><a name="8">8</a>nihil tamen interrogantes eam dimiserunt transire dicentes Deus patrum nostrorum det tibi gratiam et omne consilium tui cordis sua virtute corroboret ut glorietur super te Hierusalem et sit nomen tuum in numero sanctorum et iustorum</span> <span class="verse"><a name="9">9</a>et dixerunt hii qui illic erant omnes una voce fiat fiat</span> <span class="verse"><a name="10">10</a>Iudith vero orans Dominum transiit portas ipsa et abra eius</span> <span class="verse"><a name="11">11</a>factum est autem cum descenderet montem circa ortum diei occurrerunt ei exploratores Assyriorum et tenuerunt illam dicentes unde venis aut quo vadis</span> <span class="verse"><a name="12">12</a>quae respondit filia sum Hebraeorum ideo ego fugi a facie eorum quoniam futurum agnovi quod dentur vobis in depraedationem pro eo quod contemnentes vos noluerunt ultro tradere se ipsos ut invenirent misericordiam in conspectu vestro</span> <span class="verse"><a name="13">13</a>hac de causa cogitavi mecum dicens vadam ad faciem principis Holofernis ut indicem illi secreta illorum et ostendam illi quo aditu possit obtinere eos ita ut non cadat unus vir de exercitu eius</span> <span class="verse"><a name="14">14</a>et cum audissent viri verba eius considerabant faciem eius et erat in oculis eorum stupor quoniam mirabantur pulchritudinem eius nimis</span> <span class="verse"><a name="15">15</a>et dixerunt ad eam conservasti animam tuam eo quod tale repperisti consilium ut descenderes ad dominum nostrum</span> <span class="verse"><a name="16">16</a>hoc autem scias quoniam cum steteris in conspectu eius bene tibi faciet et eris gratissima in corde eius duxeruntque illam ad tabernaculum Holofernis et nuntiantes eam</span> <span class="verse"><a name="17">17</a>cumque intrasset ante faciem eius statim captus est in suis oculis Holofernis</span> <span class="verse"><a name="18">18</a>dixeruntque ad eum satellites eius quis contemnat populum Hebraeorum qui tam decoras mulieres habent ut non pro his merito pugnare contra eos debeamus</span> <span class="verse"><a name="19">19</a>videns itaque Holofernem Iudith sedentem in conopeo quod erat ex purpura et auro et zmaragdo et lapidibus pretiosis intextum</span> <span class="verse"><a name="20">20</a>et cum in faciem eius intendisset adoravit eum prosternens se super terram et levaverunt illam servi Holofernis iubente domino suo</span> </p></div</div></div></body></html>