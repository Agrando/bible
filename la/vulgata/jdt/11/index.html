<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jdt/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jdt">Judith</a> &gt <strong>Chapter 11</strong></div><p><span class="verse"><a name="1">1</a>tunc Holofernis dixit ei aequo animo esto et noli pavere in corde tuo quoniam ego numquam nocui virum qui voluit servire Nabuchodonosor regi</span> <span class="verse"><a name="2">2</a>populus autem tuus si non contempsisset me non adlevassem lanceam meam super illum</span> <span class="verse"><a name="3">3</a>nunc autem dic mihi qua ex causa recessisti ab illis et placuit tibi ut venires ad nos</span> <span class="verse"><a name="4">4</a>et dixit illi Iudith sume verba ancillae tuae quoniam si secutus fueris verba ancillae tuae perfectam rem faciet Dominus tecum</span> <span class="verse"><a name="5">5</a>vivit enim Nabuchodonosor rex terrae et vivit virtus eius quae est in te ad correptionem omnium animarum errantium quoniam non solum homines serviunt illi per te sed et bestiae agri obtemperant illi</span> <span class="verse"><a name="6">6</a>nuntiatur enim industria animi tui universis gentibus et indicatum est omni saeculo quoniam tu solus bonus et potens es in omni regno eius et disciplina tua omnibus provinciis praedicatur</span> <span class="verse"><a name="7">7</a>nec hoc latet quod locutus est Achior nec illud ignoratur quod ei iusseris evenire</span> <span class="verse"><a name="8">8</a>constat enim Deum nostrum sic peccatis offensum ut mandaverit per prophetas suos ad populum quod tradat eos pro peccatis suis</span> <span class="verse"><a name="9">9</a>et quoniam sciunt se offendisse Deum suum filii Israhel tremor tuus super ipsos est</span> <span class="verse"><a name="10">10</a>insuper etiam fames invasit eos et ab ariditate aquae iam inter mortuos conputantur</span> <span class="verse"><a name="11">11</a>denique hoc ordinant ut interficiant pecora sua et sanguinem eorum bibant</span> <span class="verse"><a name="12">12</a>et sancta Domini sui quae praecepit Deus non contingi in frumento vino et oleo haec cogitaverunt inpendere et volunt consumere quae nec manibus deberent contingere ergo quoniam haec faciunt certum est quod in perditione dabuntur</span> <span class="verse"><a name="13">13</a>quod ego ancilla tua cognoscens fugi ab illis et misit me Dominus haec ipsa nuntiare tibi</span> <span class="verse"><a name="14">14</a>ego enim ancilla tua Deum colo etiam nunc apud te et exiet ancilla tua et orabo Deum</span> <span class="verse"><a name="15">15</a>et dicet mihi quando eis reddat peccatum suum et veniens nuntiabo tibi ita ut ego adducam te per mediam Hierusalem et habebis omnem populum Israhel sicut oves quibus non est pastor et non latrabit vel unus contra te</span> <span class="verse"><a name="16">16</a>quoniam haec mihi dicta sunt per providentiam Dei</span> <span class="verse"><a name="17">17</a>et quoniam iratus est illis Deus hoc ipsa missa sum nuntiare tibi</span> <span class="verse"><a name="18">18</a>placuerunt autem omnia verba haec coram Holoferne et coram pueris eius et mirabantur ad sapientiam eius et dicebant alter ad alterum</span> <span class="verse"><a name="19">19</a>non est talis mulier super terram in aspectu in pulchritudine et in sensu verborum</span> <span class="verse"><a name="20">20</a>et dixit ad illam Holofernis bene fecit Deus qui misit te ante populum ut des illum tu in manibus nostris</span> <span class="verse"><a name="21">21</a>et quoniam bona est promissio tua si fecerit mihi hoc Deus tuus erit et meus Deus et tu in domo Nabuchodonosor magna eris et nomen tuum nominabitur in universa terra</span> </p></div</div></div></body></html>