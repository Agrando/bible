<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/matt/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/matt">Matthew</a> &gt <strong>Chapter 2</strong></div><p><span class="verse"><a name="1">1</a>cum ergo natus esset Iesus in Bethleem Iudaeae in diebus Herodis regis ecce magi ab oriente venerunt Hierosolymam</span> <span class="verse"><a name="2">2</a>dicentes ubi est qui natus est rex Iudaeorum vidimus enim stellam eius in oriente et venimus adorare eum</span> <span class="verse"><a name="3">3</a>audiens autem Herodes rex turbatus est et omnis Hierosolyma cum illo</span> <span class="verse"><a name="4">4</a>et congregans omnes principes sacerdotum et scribas populi sciscitabatur ab eis ubi Christus nasceretur</span> <span class="verse"><a name="5">5</a>at illi dixerunt ei in Bethleem Iudaeae sic enim scriptum est per prophetam</span> <span class="verse"><a name="6">6</a>et tu Bethleem terra Iuda nequaquam minima es in principibus Iuda ex te enim exiet dux qui reget populum meum Israhel</span> <span class="verse"><a name="7">7</a>tunc Herodes clam vocatis magis diligenter didicit ab eis tempus stellae quae apparuit eis</span> <span class="verse"><a name="8">8</a>et mittens illos in Bethleem dixit ite et interrogate diligenter de puero et cum inveneritis renuntiate mihi ut et ego veniens adorem eum</span> <span class="verse"><a name="9">9</a>qui cum audissent regem abierunt et ecce stella quam viderant in oriente antecedebat eos usque dum veniens staret supra ubi erat puer</span> <span class="verse"><a name="10">10</a>videntes autem stellam gavisi sunt gaudio magno valde</span> <span class="verse"><a name="11">11</a>et intrantes domum invenerunt puerum cum Maria matre eius et procidentes adoraverunt eum et apertis thesauris suis obtulerunt ei munera aurum tus et murram</span> <span class="verse"><a name="12">12</a>et responso accepto in somnis ne redirent ad Herodem per aliam viam reversi sunt in regionem suam</span> <span class="verse"><a name="13">13</a>qui cum recessissent ecce angelus Domini apparuit in somnis Ioseph dicens surge et accipe puerum et matrem eius et fuge in Aegyptum et esto ibi usque dum dicam tibi futurum est enim ut Herodes quaerat puerum ad perdendum eum</span> <span class="verse"><a name="14">14</a>qui consurgens accepit puerum et matrem eius nocte et recessit in Aegyptum</span> <span class="verse"><a name="15">15</a>et erat ibi usque ad obitum Herodis ut adimpleretur quod dictum est a Domino per prophetam dicentem ex Aegypto vocavi filium meum</span> <span class="verse"><a name="16">16</a>tunc Herodes videns quoniam inlusus esset a magis iratus est valde et mittens occidit omnes pueros qui erant in Bethleem et in omnibus finibus eius a bimatu et infra secundum tempus quod exquisierat a magis</span> <span class="verse"><a name="17">17</a>tunc adimpletum est quod dictum est per Hieremiam prophetam dicentem</span> <span class="verse"><a name="18">18</a>vox in Rama audita est ploratus et ululatus multus Rachel plorans filios suos et noluit consolari quia non sunt</span> <span class="verse"><a name="19">19</a>defuncto autem Herode ecce apparuit angelus Domini in somnis Ioseph in Aegypto</span> <span class="verse"><a name="20">20</a>dicens surge et accipe puerum et matrem eius et vade in terram Israhel defuncti sunt enim qui quaerebant animam pueri</span> <span class="verse"><a name="21">21</a>qui surgens accepit puerum et matrem eius et venit in terram Israhel</span> <span class="verse"><a name="22">22</a>audiens autem quod Archelaus regnaret in Iudaea pro Herode patre suo timuit illo ire et admonitus in somnis secessit in partes Galilaeae</span> <span class="verse"><a name="23">23</a>et veniens habitavit in civitate quae vocatur Nazareth ut adimpleretur quod dictum est per prophetas quoniam Nazareus vocabitur</span> </p></div</div></div></body></html>