<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/matt/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/matt">Matthew</a> &gt <strong>Chapter 18</strong></div><p><span class="verse"><a name="1">1</a>in illa hora accesserunt discipuli ad Iesum dicentes quis putas maior est in regno caelorum</span> <span class="verse"><a name="2">2</a>et advocans Iesus parvulum statuit eum in medio eorum</span> <span class="verse"><a name="3">3</a>et dixit amen dico vobis nisi conversi fueritis et efficiamini sicut parvuli non intrabitis in regnum caelorum</span> <span class="verse"><a name="4">4</a>quicumque ergo humiliaverit se sicut parvulus iste hic est maior in regno caelorum</span> <span class="verse"><a name="5">5</a>et qui susceperit unum parvulum talem in nomine meo me suscipit</span> <span class="verse"><a name="6">6</a>qui autem scandalizaverit unum de pusillis istis qui in me credunt expedit ei ut suspendatur mola asinaria in collo eius et demergatur in profundum maris</span> <span class="verse"><a name="7">7</a>vae mundo ab scandalis necesse est enim ut veniant scandala verumtamen vae homini per quem scandalum venit</span> <span class="verse"><a name="8">8</a>si autem manus tua vel pes tuus scandalizat te abscide eum et proice abs te bonum tibi est ad vitam ingredi debilem vel clodum quam duas manus vel duos pedes habentem mitti in ignem aeternum</span> <span class="verse"><a name="9">9</a>et si oculus tuus scandalizat te erue eum et proice abs te bonum tibi est unoculum in vitam intrare quam duos oculos habentem mitti in gehennam ignis</span> <span class="verse"><a name="10">10</a>videte ne contemnatis unum ex his pusillis dico enim vobis quia angeli eorum in caelis semper vident faciem Patris mei qui in caelis est</span> <span class="verse"><a name="11">11</a>venit enim Filius hominis salvare quod perierat</span> <span class="verse"><a name="12">12</a>quid vobis videtur si fuerint alicui centum oves et erraverit una ex eis nonne relinquet nonaginta novem in montibus et vadit quaerere eam quae erravit</span> <span class="verse"><a name="13">13</a>et si contigerit ut inveniat eam amen dico vobis quia gaudebit super eam magis quam super nonaginta novem quae non erraverunt</span> <span class="verse"><a name="14">14</a>sic non est voluntas ante Patrem vestrum qui in caelis est ut pereat unus de pusillis istis</span> <span class="verse"><a name="15">15</a>si autem peccaverit in te frater tuus vade et corripe eum inter te et ipsum solum si te audierit lucratus es fratrem tuum</span> <span class="verse"><a name="16">16</a>si autem non te audierit adhibe tecum adhuc unum vel duos ut in ore duorum testium vel trium stet omne verbum</span> <span class="verse"><a name="17">17</a>quod si non audierit eos dic ecclesiae si autem et ecclesiam non audierit sit tibi sicut ethnicus et publicanus</span> <span class="verse"><a name="18">18</a>amen dico vobis quaecumque alligaveritis super terram erunt ligata et in caelo et quaecumque solveritis super terram erunt soluta et in caelo</span> <span class="verse"><a name="19">19</a>iterum dico vobis quia si duo ex vobis consenserint super terram de omni re quacumque petierint fiet illis a Patre meo qui in caelis est</span> <span class="verse"><a name="20">20</a>ubi enim sunt duo vel tres congregati in nomine meo ibi sum in medio eorum</span> <span class="verse"><a name="21">21</a>tunc accedens Petrus ad eum dixit Domine quotiens peccabit in me frater meus et dimittam ei usque septies</span> <span class="verse"><a name="22">22</a>dicit illi Iesus non dico tibi usque septies sed usque septuagies septies</span> <span class="verse"><a name="23">23</a>ideo adsimilatum est regnum caelorum homini regi qui voluit rationem ponere cum servis suis</span> <span class="verse"><a name="24">24</a>et cum coepisset rationem ponere oblatus est ei unus qui debebat decem milia talenta</span> <span class="verse"><a name="25">25</a>cum autem non haberet unde redderet iussit eum dominus venundari et uxorem eius et filios et omnia quae habebat et reddi</span> <span class="verse"><a name="26">26</a>procidens autem servus ille orabat eum dicens patientiam habe in me et omnia reddam tibi</span> <span class="verse"><a name="27">27</a>misertus autem dominus servi illius dimisit eum et debitum dimisit ei</span> <span class="verse"><a name="28">28</a>egressus autem servus ille invenit unum de conservis suis qui debebat ei centum denarios et tenens suffocabat eum dicens redde quod debes</span> <span class="verse"><a name="29">29</a>et procidens conservus eius rogabat eum dicens patientiam habe in me et omnia reddam tibi</span> <span class="verse"><a name="30">30</a>ille autem noluit sed abiit et misit eum in carcerem donec redderet debitum</span> <span class="verse"><a name="31">31</a>videntes autem conservi eius quae fiebant contristati sunt valde et venerunt et narraverunt domino suo omnia quae facta erant</span> <span class="verse"><a name="32">32</a>tunc vocavit illum dominus suus et ait illi serve nequam omne debitum dimisi tibi quoniam rogasti me</span> <span class="verse"><a name="33">33</a>non ergo oportuit et te misereri conservi tui sicut et ego tui misertus sum</span> <span class="verse"><a name="34">34</a>et iratus dominus eius tradidit eum tortoribus quoadusque redderet universum debitum</span> <span class="verse"><a name="35">35</a>sic et Pater meus caelestis faciet vobis si non remiseritis unusquisque fratri suo de cordibus vestris</span> </p></div</div></div></body></html>