<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/matt/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/matt">Matthew</a> &gt <strong>Chapter 26</strong></div><p><span class="verse"><a name="1">1</a>et factum est cum consummasset Iesus sermones hos omnes dixit discipulis suis</span> <span class="verse"><a name="2">2</a>scitis quia post biduum pascha fiet et Filius hominis tradetur ut crucifigatur</span> <span class="verse"><a name="3">3</a>tunc congregati sunt principes sacerdotum et seniores populi in atrium principis sacerdotum qui dicebatur Caiaphas</span> <span class="verse"><a name="4">4</a>et consilium fecerunt ut Iesum dolo tenerent et occiderent</span> <span class="verse"><a name="5">5</a>dicebant autem non in die festo ne forte tumultus fieret in populo</span> <span class="verse"><a name="6">6</a>cum autem esset Iesus in Bethania in domo Simonis leprosi</span> <span class="verse"><a name="7">7</a>accessit ad eum mulier habens alabastrum unguenti pretiosi et effudit super caput ipsius recumbentis</span> <span class="verse"><a name="8">8</a>videntes autem discipuli indignati sunt dicentes ut quid perditio haec</span> <span class="verse"><a name="9">9</a>potuit enim istud venundari multo et dari pauperibus</span> <span class="verse"><a name="10">10</a>sciens autem Iesus ait illis quid molesti estis mulieri opus bonum operata est in me</span> <span class="verse"><a name="11">11</a>nam semper pauperes habetis vobiscum me autem non semper habetis</span> <span class="verse"><a name="12">12</a>mittens enim haec unguentum hoc in corpus meum ad sepeliendum me fecit</span> <span class="verse"><a name="13">13</a>amen dico vobis ubicumque praedicatum fuerit hoc evangelium in toto mundo dicetur et quod haec fecit in memoriam eius</span> <span class="verse"><a name="14">14</a>tunc abiit unus de duodecim qui dicitur Iudas Scarioth ad principes sacerdotum</span> <span class="verse"><a name="15">15</a>et ait illis quid vultis mihi dare et ego vobis eum tradam at illi constituerunt ei triginta argenteos</span> <span class="verse"><a name="16">16</a>et exinde quaerebat oportunitatem ut eum traderet</span> <span class="verse"><a name="17">17</a>prima autem azymorum accesserunt discipuli ad Iesum dicentes ubi vis paremus tibi comedere pascha</span> <span class="verse"><a name="18">18</a>at Iesus dixit ite in civitatem ad quendam et dicite ei magister dicit tempus meum prope est apud te facio pascha cum discipulis meis</span> <span class="verse"><a name="19">19</a>et fecerunt discipuli sicut constituit illis Iesus et paraverunt pascha</span> <span class="verse"><a name="20">20</a>vespere autem facto discumbebat cum duodecim discipulis</span> <span class="verse"><a name="21">21</a>et edentibus illis dixit amen dico vobis quia unus vestrum me traditurus est</span> <span class="verse"><a name="22">22</a>et contristati valde coeperunt singuli dicere numquid ego sum Domine</span> <span class="verse"><a name="23">23</a>at ipse respondens ait qui intinguit mecum manum in parapside hic me tradet</span> <span class="verse"><a name="24">24</a>Filius quidem hominis vadit sicut scriptum est de illo vae autem homini illi per quem Filius hominis traditur bonum erat ei si natus non fuisset homo ille</span> <span class="verse"><a name="25">25</a>respondens autem Iudas qui tradidit eum dixit numquid ego sum rabbi ait illi tu dixisti</span> <span class="verse"><a name="26">26</a>cenantibus autem eis accepit Iesus panem et benedixit ac fregit deditque discipulis suis et ait accipite et comedite hoc est corpus meum</span> <span class="verse"><a name="27">27</a>et accipiens calicem gratias egit et dedit illis dicens bibite ex hoc omnes</span> <span class="verse"><a name="28">28</a>hic est enim sanguis meus novi testamenti qui pro multis effunditur in remissionem peccatorum</span> <span class="verse"><a name="29">29</a>dico autem vobis non bibam amodo de hoc genimine vitis usque in diem illum cum illud bibam vobiscum novum in regno Patris mei</span> <span class="verse"><a name="30">30</a>et hymno dicto exierunt in montem Oliveti</span> <span class="verse"><a name="31">31</a>tunc dicit illis Iesus omnes vos scandalum patiemini in me in ista nocte scriptum est enim percutiam pastorem et dispergentur oves gregis</span> <span class="verse"><a name="32">32</a>postquam autem resurrexero praecedam vos in Galilaeam</span> <span class="verse"><a name="33">33</a>respondens autem Petrus ait illi et si omnes scandalizati fuerint in te ego numquam scandalizabor</span> <span class="verse"><a name="34">34</a>ait illi Iesus amen dico tibi quia in hac nocte antequam gallus cantet ter me negabis</span> <span class="verse"><a name="35">35</a>ait illi Petrus etiam si oportuerit me mori tecum non te negabo similiter et omnes discipuli dixerunt</span> <span class="verse"><a name="36">36</a>tunc venit Iesus cum illis in villam quae dicitur Gethsemani et dixit discipulis suis sedete hic donec vadam illuc et orem</span> <span class="verse"><a name="37">37</a>et adsumpto Petro et duobus filiis Zebedaei coepit contristari et maestus esse</span> <span class="verse"><a name="38">38</a>tunc ait illis tristis est anima mea usque ad mortem sustinete hic et vigilate mecum</span> <span class="verse"><a name="39">39</a>et progressus pusillum procidit in faciem suam orans et dicens mi Pater si possibile est transeat a me calix iste verumtamen non sicut ego volo sed sicut tu</span> <span class="verse"><a name="40">40</a>et venit ad discipulos et invenit eos dormientes et dicit Petro sic non potuistis una hora vigilare mecum</span> <span class="verse"><a name="41">41</a>vigilate et orate ut non intretis in temptationem spiritus quidem promptus est caro autem infirma</span> <span class="verse"><a name="42">42</a>iterum secundo abiit et oravit dicens Pater mi si non potest hic calix transire nisi bibam illum fiat voluntas tua</span> <span class="verse"><a name="43">43</a>et venit iterum et invenit eos dormientes erant enim oculi eorum gravati</span> <span class="verse"><a name="44">44</a>et relictis illis iterum abiit et oravit tertio eundem sermonem dicens</span> <span class="verse"><a name="45">45</a>tunc venit ad discipulos suos et dicit illis dormite iam et requiescite ecce adpropinquavit hora et Filius hominis traditur in manus peccatorum</span> <span class="verse"><a name="46">46</a>surgite eamus ecce adpropinquavit qui me tradit</span> <span class="verse"><a name="47">47</a>adhuc ipso loquente ecce Iudas unus de duodecim venit et cum eo turba multa cum gladiis et fustibus a principibus sacerdotum et senioribus populi</span> <span class="verse"><a name="48">48</a>qui autem tradidit eum dedit illis signum dicens quemcumque osculatus fuero ipse est tenete eum</span> <span class="verse"><a name="49">49</a>et confestim accedens ad Iesum dixit have rabbi et osculatus est eum</span> <span class="verse"><a name="50">50</a>dixitque illi Iesus amice ad quod venisti tunc accesserunt et manus iniecerunt in Iesum et tenuerunt eum</span> <span class="verse"><a name="51">51</a>et ecce unus ex his qui erant cum Iesu extendens manum exemit gladium suum et percutiens servum principis sacerdotum amputavit auriculam eius</span> <span class="verse"><a name="52">52</a>tunc ait illi Iesus converte gladium tuum in locum suum omnes enim qui acceperint gladium gladio peribunt</span> <span class="verse"><a name="53">53</a>an putas quia non possum rogare Patrem meum et exhibebit mihi modo plus quam duodecim legiones angelorum</span> <span class="verse"><a name="54">54</a>quomodo ergo implebuntur scripturae quia sic oportet fieri</span> <span class="verse"><a name="55">55</a>in illa hora dixit Iesus turbis tamquam ad latronem existis cum gladiis et fustibus conprehendere me cotidie apud vos sedebam docens in templo et non me tenuistis</span> <span class="verse"><a name="56">56</a>hoc autem totum factum est ut implerentur scripturae prophetarum tunc discipuli omnes relicto eo fugerunt</span> <span class="verse"><a name="57">57</a>at illi tenentes Iesum duxerunt ad Caiaphan principem sacerdotum ubi scribae et seniores convenerant</span> <span class="verse"><a name="58">58</a>Petrus autem sequebatur eum a longe usque in atrium principis sacerdotum et ingressus intro sedebat cum ministris ut videret finem</span> <span class="verse"><a name="59">59</a>principes autem sacerdotum et omne concilium quaerebant falsum testimonium contra Iesum ut eum morti traderent</span> <span class="verse"><a name="60">60</a>et non invenerunt cum multi falsi testes accessissent novissime autem venerunt duo falsi testes</span> <span class="verse"><a name="61">61</a>et dixerunt hic dixit possum destruere templum Dei et post triduum aedificare illud</span> <span class="verse"><a name="62">62</a>et surgens princeps sacerdotum ait illi nihil respondes ad ea quae isti adversum te testificantur</span> <span class="verse"><a name="63">63</a>Iesus autem tacebat et princeps sacerdotum ait illi adiuro te per Deum vivum ut dicas nobis si tu es Christus Filius Dei</span> <span class="verse"><a name="64">64</a>dicit illi Iesus tu dixisti verumtamen dico vobis amodo videbitis Filium hominis sedentem a dextris virtutis et venientem in nubibus caeli</span> <span class="verse"><a name="65">65</a>tunc princeps sacerdotum scidit vestimenta sua dicens blasphemavit quid adhuc egemus testibus ecce nunc audistis blasphemiam</span> <span class="verse"><a name="66">66</a>quid vobis videtur at illi respondentes dixerunt reus est mortis</span> <span class="verse"><a name="67">67</a>tunc expuerunt in faciem eius et colaphis eum ceciderunt alii autem palmas in faciem ei dederunt</span> <span class="verse"><a name="68">68</a>dicentes prophetiza nobis Christe quis est qui te percussit</span> <span class="verse"><a name="69">69</a>Petrus vero sedebat foris in atrio et accessit ad eum una ancilla dicens et tu cum Iesu Galilaeo eras</span> <span class="verse"><a name="70">70</a>at ille negavit coram omnibus dicens nescio quid dicis</span> <span class="verse"><a name="71">71</a>exeunte autem illo ianuam vidit eum alia et ait his qui erant ibi et hic erat cum Iesu Nazareno</span> <span class="verse"><a name="72">72</a>et iterum negavit cum iuramento quia non novi hominem</span> <span class="verse"><a name="73">73</a>et post pusillum accesserunt qui stabant et dixerunt Petro vere et tu ex illis es nam et loquella tua manifestum te facit</span> <span class="verse"><a name="74">74</a>tunc coepit detestari et iurare quia non novisset hominem et continuo gallus cantavit</span> <span class="verse"><a name="75">75</a>et recordatus est Petrus verbi Iesu quod dixerat priusquam gallus cantet ter me negabis et egressus foras ploravit amare</span> </p></div</div></div></body></html>