<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/matt/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/matt">Matthew</a> &gt <strong>Chapter 20</strong></div><p><span class="verse"><a name="1">1</a>simile est enim regnum caelorum homini patri familias qui exiit primo mane conducere operarios in vineam suam</span> <span class="verse"><a name="2">2</a>conventione autem facta cum operariis ex denario diurno misit eos in vineam suam</span> <span class="verse"><a name="3">3</a>et egressus circa horam tertiam vidit alios stantes in foro otiosos</span> <span class="verse"><a name="4">4</a>et illis dixit ite et vos in vineam et quod iustum fuerit dabo vobis</span> <span class="verse"><a name="5">5</a>illi autem abierunt iterum autem exiit circa sextam et nonam horam et fecit similiter</span> <span class="verse"><a name="6">6</a>circa undecimam vero exiit et invenit alios stantes et dicit illis quid hic statis tota die otiosi</span> <span class="verse"><a name="7">7</a>dicunt ei quia nemo nos conduxit dicit illis ite et vos in vineam</span> <span class="verse"><a name="8">8</a>cum sero autem factum esset dicit dominus vineae procuratori suo voca operarios et redde illis mercedem incipiens a novissimis usque ad primos</span> <span class="verse"><a name="9">9</a>cum venissent ergo qui circa undecimam horam venerant acceperunt singulos denarios</span> <span class="verse"><a name="10">10</a>venientes autem et primi arbitrati sunt quod plus essent accepturi acceperunt autem et ipsi singulos denarios</span> <span class="verse"><a name="11">11</a>et accipientes murmurabant adversus patrem familias</span> <span class="verse"><a name="12">12</a>dicentes hii novissimi una hora fecerunt et pares illos nobis fecisti qui portavimus pondus diei et aestus</span> <span class="verse"><a name="13">13</a>at ille respondens uni eorum dixit amice non facio tibi iniuriam nonne ex denario convenisti mecum</span> <span class="verse"><a name="14">14</a>tolle quod tuum est et vade volo autem et huic novissimo dare sicut et tibi</span> <span class="verse"><a name="15">15</a>aut non licet mihi quod volo facere an oculus tuus nequam est quia ego bonus sum</span> <span class="verse"><a name="16">16</a>sic erunt novissimi primi et primi novissimi multi sunt enim vocati pauci autem electi</span> <span class="verse"><a name="17">17</a>et ascendens Iesus Hierosolymam adsumpsit duodecim discipulos secreto et ait illis</span> <span class="verse"><a name="18">18</a>ecce ascendimus Hierosolymam et Filius hominis tradetur principibus sacerdotum et scribis et condemnabunt eum morte</span> <span class="verse"><a name="19">19</a>et tradent eum gentibus ad deludendum et flagellandum et crucifigendum et tertia die resurget</span> <span class="verse"><a name="20">20</a>tunc accessit ad eum mater filiorum Zebedaei cum filiis suis adorans et petens aliquid ab eo</span> <span class="verse"><a name="21">21</a>qui dixit ei quid vis ait illi dic ut sedeant hii duo filii mei unus ad dexteram tuam et unus ad sinistram in regno tuo</span> <span class="verse"><a name="22">22</a>respondens autem Iesus dixit nescitis quid petatis potestis bibere calicem quem ego bibiturus sum dicunt ei possumus</span> <span class="verse"><a name="23">23</a>ait illis calicem quidem meum bibetis sedere autem ad dexteram meam et sinistram non est meum dare vobis sed quibus paratum est a Patre meo</span> <span class="verse"><a name="24">24</a>et audientes decem indignati sunt de duobus fratribus</span> <span class="verse"><a name="25">25</a>Iesus autem vocavit eos ad se et ait scitis quia principes gentium dominantur eorum et qui maiores sunt potestatem exercent in eos</span> <span class="verse"><a name="26">26</a>non ita erit inter vos sed quicumque voluerit inter vos maior fieri sit vester minister</span> <span class="verse"><a name="27">27</a>et qui voluerit inter vos primus esse erit vester servus</span> <span class="verse"><a name="28">28</a>sicut Filius hominis non venit ministrari sed ministrare et dare animam suam redemptionem pro multis</span> <span class="verse"><a name="29">29</a>et egredientibus eis ab Hiericho secuta est eum turba multa</span> <span class="verse"><a name="30">30</a>et ecce duo caeci sedentes secus viam audierunt quia Iesus transiret et clamaverunt dicentes Domine miserere nostri Fili David</span> <span class="verse"><a name="31">31</a>turba autem increpabat eos ut tacerent at illi magis clamabant dicentes Domine miserere nostri Fili David</span> <span class="verse"><a name="32">32</a>et stetit Iesus et vocavit eos et ait quid vultis ut faciam vobis</span> <span class="verse"><a name="33">33</a>dicunt illi Domine ut aperiantur oculi nostri</span> <span class="verse"><a name="34">34</a>misertus autem eorum Iesus tetigit oculos eorum et confestim viderunt et secuti sunt eum</span> </p></div</div></div></body></html>