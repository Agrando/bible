<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/matt/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/matt">Matthew</a> &gt <strong>Chapter 11</strong></div><p><span class="verse"><a name="1">1</a>et factum est cum consummasset Iesus praecipiens duodecim discipulis suis transiit inde ut doceret et praedicaret in civitatibus eorum</span> <span class="verse"><a name="2">2</a>Iohannes autem cum audisset in vinculis opera Christi mittens duos de discipulis suis</span> <span class="verse"><a name="3">3</a>ait illi tu es qui venturus es an alium expectamus</span> <span class="verse"><a name="4">4</a>et respondens Iesus ait illis euntes renuntiate Iohanni quae auditis et videtis</span> <span class="verse"><a name="5">5</a>caeci vident claudi ambulant leprosi mundantur surdi audiunt mortui resurgunt pauperes evangelizantur</span> <span class="verse"><a name="6">6</a>et beatus est qui non fuerit scandalizatus in me</span> <span class="verse"><a name="7">7</a>illis autem abeuntibus coepit Iesus dicere ad turbas de Iohanne quid existis in desertum videre harundinem vento agitatam</span> <span class="verse"><a name="8">8</a>sed quid existis videre hominem mollibus vestitum ecce qui mollibus vestiuntur in domibus regum sunt</span> <span class="verse"><a name="9">9</a>sed quid existis videre prophetam etiam dico vobis et plus quam prophetam</span> <span class="verse"><a name="10">10</a>hic enim est de quo scriptum est ecce ego mitto angelum meum ante faciem tuam qui praeparabit viam tuam ante te</span> <span class="verse"><a name="11">11</a>amen dico vobis non surrexit inter natos mulierum maior Iohanne Baptista qui autem minor est in regno caelorum maior est illo</span> <span class="verse"><a name="12">12</a>a diebus autem Iohannis Baptistae usque nunc regnum caelorum vim patitur et violenti rapiunt illud</span> <span class="verse"><a name="13">13</a>omnes enim prophetae et lex usque ad Iohannem prophetaverunt</span> <span class="verse"><a name="14">14</a>et si vultis recipere ipse est Helias qui venturus est</span> <span class="verse"><a name="15">15</a>qui habet aures audiendi audiat</span> <span class="verse"><a name="16">16</a>cui autem similem aestimabo generationem istam similis est pueris sedentibus in foro qui clamantes coaequalibus</span> <span class="verse"><a name="17">17</a>dicunt cecinimus vobis et non saltastis lamentavimus et non planxistis</span> <span class="verse"><a name="18">18</a>venit enim Iohannes neque manducans neque bibens et dicunt daemonium habet</span> <span class="verse"><a name="19">19</a>venit Filius hominis manducans et bibens et dicunt ecce homo vorax et potator vini publicanorum et peccatorum amicus et iustificata est sapientia a filiis suis</span> <span class="verse"><a name="20">20</a>tunc coepit exprobrare civitatibus in quibus factae sunt plurimae virtutes eius quia non egissent paenitentiam</span> <span class="verse"><a name="21">21</a>vae tibi Corazain vae tibi Bethsaida quia si in Tyro et Sidone factae essent virtutes quae factae sunt in vobis olim in cilicio et cinere paenitentiam egissent</span> <span class="verse"><a name="22">22</a>verumtamen dico vobis Tyro et Sidoni remissius erit in die iudicii quam vobis</span> <span class="verse"><a name="23">23</a>et tu Capharnaum numquid usque in caelum exaltaberis usque in infernum descendes quia si in Sodomis factae fuissent virtutes quae factae sunt in te forte mansissent usque in hunc diem</span> <span class="verse"><a name="24">24</a>verumtamen dico vobis quia terrae Sodomorum remissius erit in die iudicii quam tibi</span> <span class="verse"><a name="25">25</a>in illo tempore respondens Iesus dixit confiteor tibi Pater Domine caeli et terrae quia abscondisti haec a sapientibus et prudentibus et revelasti ea parvulis</span> <span class="verse"><a name="26">26</a>ita Pater quoniam sic fuit placitum ante te</span> <span class="verse"><a name="27">27</a>omnia mihi tradita sunt a Patre meo et nemo novit Filium nisi Pater neque Patrem quis novit nisi Filius et cui voluerit Filius revelare</span> <span class="verse"><a name="28">28</a>venite ad me omnes qui laboratis et onerati estis et ego reficiam vos</span> <span class="verse"><a name="29">29</a>tollite iugum meum super vos et discite a me quia mitis sum et humilis corde et invenietis requiem animabus vestris</span> <span class="verse"><a name="30">30</a>iugum enim meum suave est et onus meum leve est</span> </p></div</div></div></body></html>