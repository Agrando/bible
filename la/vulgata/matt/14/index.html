<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/matt/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/matt">Matthew</a> &gt <strong>Chapter 14</strong></div><p><span class="verse"><a name="1">1</a>in illo tempore audiit Herodes tetrarcha famam Iesu</span> <span class="verse"><a name="2">2</a>et ait pueris suis hic est Iohannes Baptista ipse surrexit a mortuis et ideo virtutes inoperantur in eo</span> <span class="verse"><a name="3">3</a>Herodes enim tenuit Iohannem et alligavit eum et posuit in carcere propter Herodiadem uxorem fratris sui</span> <span class="verse"><a name="4">4</a>dicebat enim illi Iohannes non licet tibi habere eam</span> <span class="verse"><a name="5">5</a>et volens illum occidere timuit populum quia sicut prophetam eum habebant</span> <span class="verse"><a name="6">6</a>die autem natalis Herodis saltavit filia Herodiadis in medio et placuit Herodi</span> <span class="verse"><a name="7">7</a>unde cum iuramento pollicitus est ei dare quodcumque postulasset ab eo</span> <span class="verse"><a name="8">8</a>at illa praemonita a matre sua da mihi inquit hic in disco caput Iohannis Baptistae</span> <span class="verse"><a name="9">9</a>et contristatus est rex propter iuramentum autem et eos qui pariter recumbebant iussit dari</span> <span class="verse"><a name="10">10</a>misitque et decollavit Iohannem in carcere</span> <span class="verse"><a name="11">11</a>et adlatum est caput eius in disco et datum est puellae et tulit matri suae</span> <span class="verse"><a name="12">12</a>et accedentes discipuli eius tulerunt corpus et sepelierunt illud et venientes nuntiaverunt Iesu</span> <span class="verse"><a name="13">13</a>quod cum audisset Iesus secessit inde in navicula in locum desertum seorsum et cum audissent turbae secutae sunt eum pedestres de civitatibus</span> <span class="verse"><a name="14">14</a>et exiens vidit turbam multam et misertus est eius et curavit languidos eorum</span> <span class="verse"><a name="15">15</a>vespere autem facto accesserunt ad eum discipuli eius dicentes desertus est locus et hora iam praeteriit dimitte turbas ut euntes in castella emant sibi escas</span> <span class="verse"><a name="16">16</a>Iesus autem dixit eis non habent necesse ire date illis vos manducare</span> <span class="verse"><a name="17">17</a>responderunt ei non habemus hic nisi quinque panes et duos pisces</span> <span class="verse"><a name="18">18</a>qui ait eis adferte illos mihi huc</span> <span class="verse"><a name="19">19</a>et cum iussisset turbam discumbere supra faenum acceptis quinque panibus et duobus piscibus aspiciens in caelum benedixit et fregit et dedit discipulis panes discipuli autem turbis</span> <span class="verse"><a name="20">20</a>et manducaverunt omnes et saturati sunt et tulerunt reliquias duodecim cofinos fragmentorum plenos</span> <span class="verse"><a name="21">21</a>manducantium autem fuit numerus quinque milia virorum exceptis mulieribus et parvulis</span> <span class="verse"><a name="22">22</a>et statim iussit discipulos ascendere in navicula et praecedere eum trans fretum donec dimitteret turbas</span> <span class="verse"><a name="23">23</a>et dimissa turba ascendit in montem solus orare vespere autem facto solus erat ibi</span> <span class="verse"><a name="24">24</a>navicula autem in medio mari iactabatur fluctibus erat enim contrarius ventus</span> <span class="verse"><a name="25">25</a>quarta autem vigilia noctis venit ad eos ambulans supra mare</span> <span class="verse"><a name="26">26</a>et videntes eum supra mare ambulantem turbati sunt dicentes quia fantasma est et prae timore clamaverunt</span> <span class="verse"><a name="27">27</a>statimque Iesus locutus est eis dicens habete fiduciam ego sum nolite timere</span> <span class="verse"><a name="28">28</a>respondens autem Petrus dixit Domine si tu es iube me venire ad te super aquas</span> <span class="verse"><a name="29">29</a>at ipse ait veni et descendens Petrus de navicula ambulabat super aquam ut veniret ad Iesum</span> <span class="verse"><a name="30">30</a>videns vero ventum validum timuit et cum coepisset mergi clamavit dicens Domine salvum me fac</span> <span class="verse"><a name="31">31</a>et continuo Iesus extendens manum adprehendit eum et ait illi modicae fidei quare dubitasti</span> <span class="verse"><a name="32">32</a>et cum ascendissent in naviculam cessavit ventus</span> <span class="verse"><a name="33">33</a>qui autem in navicula erant venerunt et adoraverunt eum dicentes vere Filius Dei es</span> <span class="verse"><a name="34">34</a>et cum transfretassent venerunt in terram Gennesar</span> <span class="verse"><a name="35">35</a>et cum cognovissent eum viri loci illius miserunt in universam regionem illam et obtulerunt ei omnes male habentes</span> <span class="verse"><a name="36">36</a>et rogabant eum ut vel fimbriam vestimenti eius tangerent et quicumque tetigerunt salvi facti sunt</span> </p></div</div></div></body></html>