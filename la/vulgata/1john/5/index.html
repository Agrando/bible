<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1john/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1john">1 John</a> &gt <strong>Chapter 5</strong></div><p><span class="verse"><a name="1">1</a>omnis qui credit quoniam Iesus est Christus ex Deo natus est et omnis qui diligit eum qui genuit diligit eum qui natus est ex eo</span> <span class="verse"><a name="2">2</a>in hoc cognoscimus quoniam diligimus natos Dei cum Deum diligamus et mandata eius faciamus</span> <span class="verse"><a name="3">3</a>haec est enim caritas Dei ut mandata eius custodiamus et mandata eius gravia non sunt</span> <span class="verse"><a name="4">4</a>quoniam omne quod natum est ex Deo vincit mundum et haec est victoria quae vincit mundum fides nostra</span> <span class="verse"><a name="5">5</a>quis est qui vincit mundum nisi qui credit quoniam Iesus est Filius Dei</span> <span class="verse"><a name="6">6</a>hic est qui venit per aquam et sanguinem Iesus Christus non in aqua solum sed in aqua et sanguine et Spiritus est qui testificatur quoniam Christus est veritas</span> <span class="verse"><a name="7">7</a>quia tres sunt qui testimonium dant</span> <span class="verse"><a name="8">8</a>Spiritus et aqua et sanguis et tres unum sunt</span> <span class="verse"><a name="9">9</a>si testimonium hominum accipimus testimonium Dei maius est quoniam hoc est testimonium Dei quod maius est quia testificatus est de Filio suo</span> <span class="verse"><a name="10">10</a>qui credit in Filio Dei habet testimonium Dei in se qui non credit Filio mendacem facit eum quoniam non credidit in testimonio quod testificatus est Deus de Filio suo</span> <span class="verse"><a name="11">11</a>et hoc est testimonium quoniam vitam aeternam dedit nobis Deus et haec vita in Filio eius est</span> <span class="verse"><a name="12">12</a>qui habet Filium habet vitam qui non habet Filium Dei vitam non habet</span> <span class="verse"><a name="13">13</a>haec scripsi vobis ut sciatis quoniam vitam habetis aeternam qui creditis in nomine Filii Dei</span> <span class="verse"><a name="14">14</a>et haec est fiducia quam habemus ad eum quia quodcumque petierimus secundum voluntatem eius audit nos</span> <span class="verse"><a name="15">15</a>et scimus quoniam audit nos quicquid petierimus scimus quoniam habemus petitiones quas postulavimus ab eo</span> <span class="verse"><a name="16">16</a>qui scit fratrem suum peccare peccatum non ad mortem petet et dabit ei vitam peccantibus non ad mortem est peccatum ad mortem non pro illo dico ut roget</span> <span class="verse"><a name="17">17</a>omnis iniquitas peccatum est et est peccatum non ad mortem</span> <span class="verse"><a name="18">18</a>scimus quoniam omnis qui natus est ex Deo non peccat sed generatio Dei conservat eum et malignus non tangit eum</span> <span class="verse"><a name="19">19</a>scimus quoniam ex Deo sumus et mundus totus in maligno positus est</span> <span class="verse"><a name="20">20</a>et scimus quoniam Filius Dei venit et dedit nobis sensum ut cognoscamus verum Deum et simus in vero Filio eius hic est verus Deus et vita aeterna</span> <span class="verse"><a name="21">21</a>filioli custodite vos a simulacris</span> </p></div</div></div></body></html>