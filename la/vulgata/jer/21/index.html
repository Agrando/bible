<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 21</strong></div><p><span class="verse"><a name="1">1</a>verbum quod factum est ad Hieremiam a Domino quando misit ad eum rex Sedecias Phassur filium Melchiae et Sophoniam filium Maasiae sacerdotem dicens</span> <span class="verse"><a name="2">2</a>interroga pro nobis Dominum quia Nabuchodonosor rex Babylonis proeliatur adversum nos si forte faciat Dominus nobiscum secundum omnia mirabilia sua et recedat a nobis</span> <span class="verse"><a name="3">3</a>et dixit Hieremias ad eos sic dicetis Sedeciae</span> <span class="verse"><a name="4">4</a>haec dicit Dominus Deus Israhel ecce ego convertam vasa belli quae in manibus vestris sunt et quibus vos pugnatis adversum regem Babylonis et Chaldeos qui obsident vos in circuitu murorum et congregabo ea in medio civitatis huius</span> <span class="verse"><a name="5">5</a>et debellabo ego vos in manu extenta et brachio forti et in furore et in indignatione et in ira grandi</span> <span class="verse"><a name="6">6</a>et percutiam habitatores civitatis huius homines et bestiae pestilentia magna morientur</span> <span class="verse"><a name="7">7</a>et post haec ait Dominus dabo Sedeciam regem Iuda et servos eius et populum eius et qui derelicti sunt in civitate hac a peste et gladio et fame in manu Nabuchodonosor regis Babylonis et in manu inimicorum eorum et in manu quaerentium animam eorum et percutiet eos in ore gladii et non movebitur neque parcet nec miserebitur</span> <span class="verse"><a name="8">8</a>et ad populum hunc dices haec dicit Dominus ecce ego do coram vobis viam vitae et viam mortis</span> <span class="verse"><a name="9">9</a>qui habitaverit in urbe hac morietur gladio et fame et peste qui autem egressus fuerit et transfugerit ad Chaldeos qui obsident vos vivet et erit ei anima sua quasi spolium</span> <span class="verse"><a name="10">10</a>posui enim faciem meam super civitatem hanc in malum et non in bonum ait Dominus in manu regis Babylonis dabitur et exuret eam igni</span> <span class="verse"><a name="11">11</a>et domui regis Iuda audite verbum Domini</span> <span class="verse"><a name="12">12</a>domus David haec dicit Dominus iudicate mane iudicium et eruite vi oppressum de manu calumniantis ne forte egrediatur ut ignis indignatio mea et succendatur et non sit qui extinguat propter malitiam studiorum vestrorum</span> <span class="verse"><a name="13">13</a>ecce ego ad te habitatricem vallis solidae atque campestris ait Dominus qui dicitis quis percutiet nos et quis ingredietur domos nostras</span> <span class="verse"><a name="14">14</a>et visitabo super vos iuxta fructum studiorum vestrorum dicit Dominus et succendam ignem in saltu eius et devorabit omnia in circuitu eius</span> </p></div</div></div></body></html>