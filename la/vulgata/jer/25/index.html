<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 25</strong></div><p><span class="verse"><a name="1">1</a>verbum quod factum est ad Hieremiam de omni populo Iudae in anno quarto Ioachim filii Iosiae regis Iuda ipse est annus primus Nabuchodonosor regis Babylonis</span> <span class="verse"><a name="2">2</a>quae locutus est Hieremias propheta ad omnem populum Iuda et ad universos habitatores Hierusalem dicens</span> <span class="verse"><a name="3">3</a>a tertiodecimo anno Iosiae filii Amon regis Iuda usque ad diem hanc iste est tertius et vicesimus annus factum est verbum Domini ad me et locutus sum ad vos de nocte consurgens et loquens et non audistis</span> <span class="verse"><a name="4">4</a>et misit Dominus ad vos omnes servos suos prophetas consurgens diluculo mittensque et non audistis neque inclinastis aures vestras ut audiretis</span> <span class="verse"><a name="5">5</a>cum diceret revertimini unusquisque a via sua mala et a pessimis cogitationibus vestris et habitabitis in terram quam dedit Dominus vobis et patribus vestris a saeculo et usque in saeculum</span> <span class="verse"><a name="6">6</a>et nolite ire post deos alienos ut serviatis eis adoretisque eos neque me ad iracundiam provocetis in operibus manuum vestrarum et non adfligam vos</span> <span class="verse"><a name="7">7</a>et non audistis me dicit Dominus ut me ad iracundiam provocaretis in operibus manuum vestrarum in malum vestrum</span> <span class="verse"><a name="8">8</a>propterea haec dicit Dominus exercituum pro eo quod non audistis verba mea</span> <span class="verse"><a name="9">9</a>ecce ego mittam et adsumam universas cognationes aquilonis ait Dominus et ad Nabuchodonosor regem Babylonis servum meum et adducam eos super terram istam et super habitatores eius et super omnes nationes quae in circuitu illius sunt et interficiam eos et ponam eos in stuporem et in sibilum et in solitudines sempiternas</span> <span class="verse"><a name="10">10</a>perdamque ex eis vocem gaudii et vocem laetitiae vocem sponsae et vocem sponsi vocem molae et lumen lucernae</span> <span class="verse"><a name="11">11</a>et erit universa terra eius in solitudinem et in stuporem et servient omnes gentes istae regi Babylonis septuaginta annis</span> <span class="verse"><a name="12">12</a>cumque impleti fuerint anni septuaginta visitabo super regem Babylonis et super gentem illam dicit Dominus iniquitatem eorum et super terram Chaldeorum et ponam illam in solitudines sempiternas</span> <span class="verse"><a name="13">13</a>et adducam super terram illam omnia verba mea quae locutus sum contra eam omne quod scriptum est in libro isto quaecumque prophetavit Hieremias adversum omnes gentes</span> <span class="verse"><a name="14">14</a>quia servierunt eis cum essent gentes multae et reges magni et reddam eis secundum opera eorum et secundum facta manuum suarum</span> <span class="verse"><a name="15">15</a>quia sic dicit Dominus exercituum Deus Israhel sume calicem vini furoris huius de manu mea et propinabis de illo cunctis gentibus ad quas ego mittam te</span> <span class="verse"><a name="16">16</a>et bibent et turbabuntur et insanient a facie gladii quem ego mittam inter eos</span> <span class="verse"><a name="17">17</a>et accepi calicem de manu Domini et propinavi cunctis gentibus ad quas misit me Dominus</span> <span class="verse"><a name="18">18</a>Hierusalem et civitatibus Iudae et regibus eius et principibus eius ut darem eos in solitudinem et in stuporem in sibilum et in maledictionem sicut est dies ista</span> <span class="verse"><a name="19">19</a>Pharaoni regi Aegypti et servis eius et principibus eius et omni populo eius</span> <span class="verse"><a name="20">20</a>et universis generaliter cunctis regibus terrae Ausitidis et cunctis regibus terrae Philisthim et Ascaloni et Gazae et Accaroni et reliquiis Azoti</span> <span class="verse"><a name="21">21</a>Idumeae et Moab et filiis Ammon</span> <span class="verse"><a name="22">22</a>et cunctis regibus Tyri et cunctis regibus Sidonis et regibus terrae insularum qui sunt trans mare</span> <span class="verse"><a name="23">23</a>et Dedan et Theman et Buz et universis qui adtonsi sunt in comam</span> <span class="verse"><a name="24">24</a>et cunctis regibus Arabiae et cunctis regibus occidentis qui habitant in deserto</span> <span class="verse"><a name="25">25</a>et cunctis regibus Zambri et cunctis regibus Aelam et cunctis regibus Medorum</span> <span class="verse"><a name="26">26</a>et cunctis regibus aquilonis de prope et de longe unicuique contra fratrem suum et omnibus regnis terrae quae super faciem eius sunt et rex Sesach bibet post eos</span> <span class="verse"><a name="27">27</a>et dices ad eos haec dicit Dominus exercituum Deus Israhel bibite et inebriamini et vomite et cadite neque surgatis a facie gladii quem ego mittam inter vos</span> <span class="verse"><a name="28">28</a>cumque noluerint accipere calicem de manu ut bibant dices ad eos haec dicit Dominus exercituum bibentes bibetis</span> <span class="verse"><a name="29">29</a>quia ecce in civitate in qua invocatum est nomen meum ego incipio adfligere et vos quasi innocentes inmunes eritis non eritis inmunes gladium enim ego voco super omnes habitatores terrae dicit Dominus exercituum</span> <span class="verse"><a name="30">30</a>et tu prophetabis ad eos omnia verba haec et dices ad illos Dominus de excelso rugiet et de habitaculo sancto suo dabit vocem suam rugiens rugiet super decorem suum celeuma quasi calcantium concinetur adversus omnes habitatores terrae</span> <span class="verse"><a name="31">31</a>pervenit sonitus usque ad extrema terrae quia iudicium Domino cum gentibus iudicatur ipse cum omni carne impios tradidit gladio dicit Dominus</span> <span class="verse"><a name="32">32</a>haec dicit Dominus exercituum ecce adflictio egredietur de gente in gentem et turbo magnus egredietur a summitatibus terrae</span> <span class="verse"><a name="33">33</a>et erunt interfecti Domini in die illa a summo terrae usque ad summum eius non plangentur et non colligentur neque sepelientur in sterquilinium super faciem terrae iacebunt</span> <span class="verse"><a name="34">34</a>ululate pastores et clamate et aspergite vos cinere optimates gregis quia conpleti sunt dies vestri ut interficiamini et dissipationes vestrae et cadetis quasi vasa pretiosa</span> <span class="verse"><a name="35">35</a>et peribit fuga a pastoribus et salvatio ab optimatibus gregis</span> <span class="verse"><a name="36">36</a>vox clamoris pastorum et ululatus optimatium gregis quia vastavit Dominus pascuam eorum</span> <span class="verse"><a name="37">37</a>et conticuerunt arva pacis a facie irae furoris Domini</span> <span class="verse"><a name="38">38</a>dereliquit quasi leo umbraculum suum facta est terra eorum in desolationem a facie irae columbae et a facie irae furoris Domini</span> </p></div</div></div></body></html>