<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 14</strong></div><p><span class="verse"><a name="1">1</a>quod factum est verbum Domini ad Hieremiam de sermonibus siccitatis</span> <span class="verse"><a name="2">2</a>luxit Iudaea et portae eius corruerunt et obscuratae sunt in terra et clamor Hierusalem ascendit</span> <span class="verse"><a name="3">3</a>maiores miserunt minores suos ad aquam venerunt ad hauriendum non invenerunt aquam reportaverunt vasa sua vacua confusi sunt et adflicti et operuerunt capita sua</span> <span class="verse"><a name="4">4</a>propter terrae vastitatem quia non venit pluvia in terra confusi sunt agricolae operuerunt capita sua</span> <span class="verse"><a name="5">5</a>nam et cerva in agro peperit et reliquit quia non erat herba</span> <span class="verse"><a name="6">6</a>et onagri steterunt in rupibus traxerunt ventum quasi dracones defecerunt oculi eorum quia non erat herba</span> <span class="verse"><a name="7">7</a>si iniquitates nostrae responderunt nobis Domine fac propter nomen tuum quoniam multae sunt aversiones nostrae tibi peccavimus</span> <span class="verse"><a name="8">8</a>expectatio Israhel salvator eius in tempore tribulationis quare quasi colonus futurus es in terra et quasi viator declinans ad manendum</span> <span class="verse"><a name="9">9</a>quare futurus es velut vir vagus ut fortis qui non potest salvare tu autem in nobis es Domine et nomen tuum super nos invocatum est ne derelinquas nos</span> <span class="verse"><a name="10">10</a>haec dicit Dominus populo huic qui dilexit movere pedes suos et non quievit et Domino non placuit nunc recordabitur iniquitatum eorum et visitabit peccata eorum</span> <span class="verse"><a name="11">11</a>et dixit Dominus ad me noli orare pro populo isto in bonum</span> <span class="verse"><a name="12">12</a>cum ieiunaverint non exaudiam preces eorum et si obtulerint holocaustomata et victimas non suscipiam ea quoniam gladio et fame et peste ego consumam eos</span> <span class="verse"><a name="13">13</a>et dixi a a a Domine Deus prophetae dicunt eis non videbitis gladium et famis non erit in vobis sed pacem veram dabit vobis in loco isto</span> <span class="verse"><a name="14">14</a>et dixit Dominus ad me falso prophetae vaticinantur in nomine meo non misi eos et non praecepi eis neque locutus sum ad eos visionem mendacem et divinationem et fraudulentiam et seductionem cordis sui prophetant vobis</span> <span class="verse"><a name="15">15</a>ideo haec dicit Dominus de prophetis qui prophetant in nomine meo quos ego non misi dicentes gladius et famis non erit in terra hac in gladio et fame consumentur prophetae illi</span> <span class="verse"><a name="16">16</a>et populi quibus prophetant erunt proiecti in viis Hierusalem prae fame et gladio et non erit qui sepeliat eos ipsi et uxores eorum filii et filiae eorum et effundam super eos malum suum</span> <span class="verse"><a name="17">17</a>et dices ad eos verbum istud deducant oculi mei lacrimam per noctem et diem et non taceant quoniam contritione magna contrita est virgo filia populi mei plaga pessima vehementer</span> <span class="verse"><a name="18">18</a>si egressus fuero ad agros ecce occisi gladio et si introiero in civitatem ecce adtenuati fame propheta quoque et sacerdos abierunt in terram quam ignorabant</span> <span class="verse"><a name="19">19</a>numquid proiciens abiecisti Iudam aut Sion abominata est anima tua quare ergo percussisti nos ita ut nulla sit sanitas expectavimus pacem et non est bonum et tempus curationis et ecce turbatio</span> <span class="verse"><a name="20">20</a>cognovimus Domine impietates nostras iniquitatem patrum nostrorum quia peccavimus tibi</span> <span class="verse"><a name="21">21</a>ne nos des in obprobrium propter nomen tuum neque facias nobis contumeliam solii gloriae tuae recordare ne irritum facias foedus tuum nobiscum</span> <span class="verse"><a name="22">22</a>numquid sunt in sculptilibus gentium qui pluant aut caeli possunt dare imbres nonne tu es Domine Deus noster quem expectavimus tu enim fecisti omnia haec</span> </p></div</div></div></body></html>