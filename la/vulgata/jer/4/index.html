<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 4</strong></div><p><span class="verse"><a name="1">1</a>si converteris Israhel ait Dominus ad me convertere si abstuleris offendicula tua a facie mea non commoveberis</span> <span class="verse"><a name="2">2</a>et iurabis vivit Dominus in veritate et in iudicio et in iustitia et benedicent eum gentes ipsumque laudabunt</span> <span class="verse"><a name="3">3</a>haec enim dicit Dominus viro Iuda et Hierusalem novate vobis novale et nolite serere super spinas</span> <span class="verse"><a name="4">4</a>circumcidimini Domino et auferte praeputia cordium vestrorum vir Iuda et habitatores Hierusalem ne forte egrediatur ut ignis indignatio mea et succendatur et non sit qui extinguat propter malitiam cogitationum vestrarum</span> <span class="verse"><a name="5">5</a>adnuntiate in Iuda et in Hierusalem auditum facite loquimini et canite tuba in terra clamate fortiter dicite congregamini et ingrediamur civitates munitas</span> <span class="verse"><a name="6">6</a>levate signum in Sion confortamini nolite stare quia malum ego adduco ab aquilone et contritionem magnam</span> <span class="verse"><a name="7">7</a>ascendit leo de cubili suo et praedo gentium se levavit egressus est de loco suo ut ponat terram tuam in desolationem civitates tuae vastabuntur remanentes absque habitatore</span> <span class="verse"><a name="8">8</a>super hoc accingite vos ciliciis plangite et ululate quia non est aversa ira furoris Domini a nobis</span> <span class="verse"><a name="9">9</a>et erit in die illa dicit Dominus peribit cor regis et cor principum et obstupescent sacerdotes et prophetae consternabuntur</span> <span class="verse"><a name="10">10</a>et dixi heu heu heu Domine Deus ergone decepisti populum istum et Hierusalem dicens pax erit vobis et ecce pervenit gladius usque ad animam</span> <span class="verse"><a name="11">11</a>in tempore illo dicetur populo huic et Hierusalem ventus urens in viis quae sunt in deserto viae filiae populi mei non ad ventilandum et ad purgandum</span> <span class="verse"><a name="12">12</a>spiritus plenus ex his veniet mihi et nunc ego sed loquar iudicia mea cum eis</span> <span class="verse"><a name="13">13</a>ecce quasi nubes ascendet et quasi tempestas currus eius velociores aquilis equi illius vae nobis quoniam vastati sumus</span> <span class="verse"><a name="14">14</a>lava a malitia cor tuum Hierusalem ut salva fias usquequo morabuntur in te cogitationes noxiae</span> <span class="verse"><a name="15">15</a>vox enim adnuntiantis a Dan et notum facientis idolum de monte Ephraim</span> <span class="verse"><a name="16">16</a>concitate gentes ecce auditum est in Hierusalem custodes venire de terra longinqua et dare super civitates Iuda vocem suam</span> <span class="verse"><a name="17">17</a>quasi custodes agrorum facti sunt super eam in gyro quia me ad iracundiam provocavit ait Dominus</span> <span class="verse"><a name="18">18</a>viae tuae et cogitationes tuae fecerunt haec tibi ista malitia tua quia amara quia tetigit cor tuum</span> <span class="verse"><a name="19">19</a>ventrem meum ventrem meum doleo sensus cordis mei turbati sunt in me non tacebo quoniam vocem bucinae audivit anima mea clamorem proelii</span> <span class="verse"><a name="20">20</a>contritio super contritionem vocata est et vastata est omnis terra repente vastata sunt tabernacula mea subito pelles meae</span> <span class="verse"><a name="21">21</a>usquequo videbo fugientem audiam vocem bucinae</span> <span class="verse"><a name="22">22</a>quia stultus populus meus me non cognovit filii insipientes sunt et vecordes sapientes sunt ut faciant mala bene autem facere nescierunt</span> <span class="verse"><a name="23">23</a>aspexi terram et ecce vacua erat et nihili et caelos et non erat lux in eis</span> <span class="verse"><a name="24">24</a>vidi montes et ecce movebantur et omnes colles conturbati sunt</span> <span class="verse"><a name="25">25</a>intuitus sum et non erat homo et omne volatile caeli recessit</span> <span class="verse"><a name="26">26</a>aspexi et ecce Carmelus desertus et omnes urbes eius destructae sunt a facie Domini et a facie irae furoris eius</span> <span class="verse"><a name="27">27</a>haec enim dicit Dominus deserta erit omnis terra sed tamen consummationem non faciam</span> <span class="verse"><a name="28">28</a>lugebit terra et maerebunt caeli desuper eo quod locutus sum cogitavi et non paenituit me nec aversus sum ab eo</span> <span class="verse"><a name="29">29</a>a voce equitis et mittentis sagittam fugit omnis civitas ingressi sunt ardua et ascenderunt rupes universae urbes derelictae sunt et non habitat in eis homo</span> <span class="verse"><a name="30">30</a>tu autem vastata quid facies cum vestieris te coccino cum ornata fueris monili aureo et pinxeris stibio oculos tuos frustra conponeris contempserunt te amatores tui animam tuam quaerent</span> <span class="verse"><a name="31">31</a>vocem enim quasi parturientis audivi angustias ut puerperae vox filiae Sion intermorientis expandentisque manus suas vae mihi quia defecit anima mea propter interfectos</span> </p></div</div></div></body></html>