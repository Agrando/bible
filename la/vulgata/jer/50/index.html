<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 50</strong></div><p><span class="verse"><a name="1">1</a>verbum quod locutus est Dominus de Babylone et de terra Chaldeorum in manu Hieremiae prophetae</span> <span class="verse"><a name="2">2</a>adnuntiate in gentibus et auditum facite levate signum praedicate et nolite celare dicite capta est Babylon confusus est Bel victus est Marodach confusa sunt sculptilia eius superata sunt idola eorum</span> <span class="verse"><a name="3">3</a>quoniam ascendit contra eam gens ab aquilone quae ponet terram eius in solitudinem et non erit qui habitet in ea ab homine usque ad pecus et moti sunt et abierunt</span> <span class="verse"><a name="4">4</a>in diebus illis et in tempore illo ait Dominus venient filii Israhel ipsi et filii Iuda simul ambulantes et flentes properabunt et Dominum Deum suum quaerent</span> <span class="verse"><a name="5">5</a>in Sion interrogabunt viam huc facies eorum venient et adponentur ad Dominum foedere sempiterno quod nulla oblivione delebitur</span> <span class="verse"><a name="6">6</a>grex perditus factus est populus meus pastores eorum seduxerunt eos feceruntque vagari in montibus de monte in collem transierunt obliti sunt cubilis sui</span> <span class="verse"><a name="7">7</a>omnes qui invenerunt comederunt eos et hostes eorum dixerunt non peccavimus pro eo quod peccaverunt Domino decori iustitiae et expectationi patrum eorum Domino</span> <span class="verse"><a name="8">8</a>recedite de medio Babylonis et de terra Chaldeorum egredimini et estote quasi hedi ante greges</span> <span class="verse"><a name="9">9</a>quoniam ecce ego suscito et adducam in Babylonem congregationem gentium magnarum de terra aquilonis et praeparabuntur adversum eam et inde capietur sagitta eius quasi viri fortis interfectoris non revertetur vacua</span> <span class="verse"><a name="10">10</a>et erit Chaldea in praedam omnes vastantes eam replebuntur ait Dominus</span> <span class="verse"><a name="11">11</a>quoniam exultatis et magna loquimini diripientes hereditatem meam quoniam effusi estis sicut vitulus super herbam et mugistis ut tauri</span> <span class="verse"><a name="12">12</a>confusa est mater vestra nimis et adaequata pulveri quae genuit vos ecce novissima erit in gentibus deserta invia et arens</span> <span class="verse"><a name="13">13</a>ab ira Domini non habitabitur sed redigetur tota in solitudinem omnis qui transit per Babylonem stupebit et sibilabit super universis plagis eius</span> <span class="verse"><a name="14">14</a>praeparamini contra Babylonem per circuitum omnes qui intenditis arcum debellate eam non parcatis iaculis quia Domino peccavit</span> <span class="verse"><a name="15">15</a>clamate adversus eam ubique dedit manum ceciderunt fundamenta eius destructi sunt muri eius quoniam ultio Domini est ultionem accipite de ea sicut fecit facite ei</span> <span class="verse"><a name="16">16</a>disperdite satorem de Babylone et tenentem falcem in tempore messis a facie gladii columbae unusquisque ad populum suum convertetur et singuli ad terram suam fugient</span> <span class="verse"><a name="17">17</a>grex dispersus Israhel leones eiecerunt eum primus comedit eum rex Assur iste novissimus exossavit eum Nabuchodonosor rex Babylonis</span> <span class="verse"><a name="18">18</a>propterea haec dicit Dominus exercituum Deus Israhel ecce ego visitabo regem Babylonis et terram eius sicut visitavi regem Assur</span> <span class="verse"><a name="19">19</a>et reducam Israhel ad habitaculum suum et pascetur Carmelum et Basan et in monte Ephraim et Galaad saturabitur anima eius</span> <span class="verse"><a name="20">20</a>in diebus illis et in tempore illo ait Dominus quaeretur iniquitas Israhel et non erit et peccatum Iuda et non invenietur quoniam propitius ero eis quos reliquero</span> <span class="verse"><a name="21">21</a>super terram dominantium ascende et super habitatores eius visita dissipa et interfice quae post eos sunt ait Dominus et fac iuxta omnia quae praecepi tibi</span> <span class="verse"><a name="22">22</a>vox belli in terra et contritio magna</span> <span class="verse"><a name="23">23</a>quomodo confractus est et contritus est malleus universae terrae quomodo versa est in desertum Babylon in gentibus</span> <span class="verse"><a name="24">24</a>inlaqueavi te et capta es Babylon et nesciebas inventa es et adprehensa quoniam Dominum provocasti</span> <span class="verse"><a name="25">25</a>aperuit Dominus thesaurum suum et protulit vasa irae suae quoniam opus est Domino Deo exercituum in terra Chaldeorum</span> <span class="verse"><a name="26">26</a>venite ad eam ab extremis finibus aperite ut exeant qui conculcent eam tollite de via lapides et redigite in acervos et interficite eam nec sit quicquam reliquum</span> <span class="verse"><a name="27">27</a>dissipate universos fortes eius descendant in occisionem vae eis quia venit dies eorum tempus visitationis eorum</span> <span class="verse"><a name="28">28</a>vox fugientium et eorum qui evaserunt de terra Babylonis ut adnuntient in Sion ultionem Domini Dei nostri ultionem templi eius</span> <span class="verse"><a name="29">29</a>adnuntiate in Babylonem plurimis omnibus qui tendunt arcum consistite adversum eam per gyrum et nullus evadat reddite ei secundum opus suum iuxta omnia quae fecit facite illi quia contra Dominum erecta est adversum Sanctum Israhel</span> <span class="verse"><a name="30">30</a>idcirco cadent iuvenes eius in plateis eius et omnes viri bellatores eius conticescent in die illa ait Dominus</span> <span class="verse"><a name="31">31</a>ecce ego ad te superbe dicit Dominus Deus exercituum quia venit dies tuus tempus visitationis tuae</span> <span class="verse"><a name="32">32</a>et cadet superbus et corruet et non erit qui suscitet eum et succendam ignem in urbibus eius et devorabit omnia in circuitu eius</span> <span class="verse"><a name="33">33</a>haec dicit Dominus exercituum calumniam sustinent filii Israhel et filii Iuda simul omnes qui ceperunt eos tenent nolunt dimittere eos</span> <span class="verse"><a name="34">34</a>redemptor eorum Fortis Dominus exercituum nomen eius iudicio defendet causam eorum ut exterreat terram et commoveat habitatores Babylonis</span> <span class="verse"><a name="35">35</a>gladius ad Chaldeos ait Dominus et ad habitatores Babylonis et ad principes et ad sapientes eius</span> <span class="verse"><a name="36">36</a>gladius ad divinos eius qui stulti erunt gladius ad fortes illius qui timebunt</span> <span class="verse"><a name="37">37</a>gladius ad equos eius et ad currus eius et ad omne vulgus quod est in medio eius et erunt quasi mulieres gladius ad thesauros eius qui diripientur</span> <span class="verse"><a name="38">38</a>siccitas super aquas eius erit et arescent quia terra sculptilium est et in portentis gloriantur</span> <span class="verse"><a name="39">39</a>propterea habitabunt dracones cum fatuis ficariis et habitabunt in ea strutiones et non habitabitur ultra usque ad sempiternum nec extruetur usque ad generationem et generationem</span> <span class="verse"><a name="40">40</a>sicut subvertit Deus Sodomam et Gomorram et vicinas eius ait Dominus non habitabit ibi vir nec incolet eam filius hominis</span> <span class="verse"><a name="41">41</a>ecce populus venit ab aquilone et gens magna et reges multi consurgent a finibus terrae</span> <span class="verse"><a name="42">42</a>arcum et scutum adprehendent crudeles sunt et inmisericordes vox eorum quasi mare sonabit et super equos ascendent sicut vir paratus ad proelium contra te filia Babylon</span> <span class="verse"><a name="43">43</a>audivit rex Babylonis famam eorum et dissolutae sunt manus eius angustia adprehendit eum dolor quasi parturientem</span> <span class="verse"><a name="44">44</a>ecce quasi leo ascendet de superbia Iordanis ad pulchritudinem robustam quia subito currere eum faciam ad illam et quis erit electus quem praeponam ei quis enim similis mei et quis sustinebit me et quis est iste pastor qui resistat vultui meo</span> <span class="verse"><a name="45">45</a>propterea audite consilium Domini quod mente concepit adversum Babylonem et cogitationes eius quas cogitavit super terram Chaldeorum nisi detraxerint eos parvuli gregum nisi dissipatum fuerit cum ipsis habitaculum eorum</span> <span class="verse"><a name="46">46</a>a voce captivitatis Babylonis commota est terra et clamor inter gentes auditus est</span> </p></div</div></div></body></html>