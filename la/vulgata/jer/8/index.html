<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 8</strong></div><p><span class="verse"><a name="1">1</a>in tempore illo ait Dominus eicient ossa regis Iuda et ossa principum eius et ossa sacerdotum et ossa prophetarum et ossa eorum qui habitaverunt Hierusalem de sepulchris suis</span> <span class="verse"><a name="2">2</a>et pandent ea ad solem et lunam et omnem militiam caeli quae dilexerunt et quibus servierunt et post quae ambulaverunt et quae quaesierunt et adoraverunt non colligentur et non sepelientur in sterquilinium super faciem terrae erunt</span> <span class="verse"><a name="3">3</a>et eligent magis mortem quam vitam omnes qui residui fuerint de cognatione hac pessima in universis locis quae derelicta sunt ad quae eieci eos dicit Dominus exercituum</span> <span class="verse"><a name="4">4</a>et dices ad eos haec dicit Dominus numquid qui cadet non resurget et qui aversus est non revertetur</span> <span class="verse"><a name="5">5</a>quare ergo aversus est populus iste in Hierusalem aversione contentiosa adprehenderunt mendacium et noluerunt reverti</span> <span class="verse"><a name="6">6</a>adtendi et auscultavi nemo quod bonum est loquitur nullus est qui agat paenitentiam super peccato suo dicens quid feci omnes conversi sunt ad cursum suum quasi equus impetu vadens in proelio</span> <span class="verse"><a name="7">7</a>milvus in caelo cognovit tempus suum turtur et hirundo et ciconia custodierunt tempus adventus sui populus autem meus non cognovit iudicium Domini</span> <span class="verse"><a name="8">8</a>quomodo dicitis sapientes nos sumus et lex Domini nobiscum est vere mendacium operatus est stilus mendax scribarum</span> <span class="verse"><a name="9">9</a>confusi sunt sapientes perterriti et capti sunt verbum enim Domini proiecerunt et sapientia nulla est in eis</span> <span class="verse"><a name="10">10</a>propterea dabo mulieres eorum exteris agros eorum heredibus quia a minimo usque ad maximum omnes avaritiam sequuntur a propheta usque ad sacerdotem cuncti faciunt mendacium</span> <span class="verse"><a name="11">11</a>et sanabant contritionem filiae populi mei ad ignominiam dicentes pax pax cum non esset pax</span> <span class="verse"><a name="12">12</a>confusi sunt quia abominationem fecerunt quinimmo confusione non sunt confusi et erubescere nescierunt idcirco cadent inter corruentes in tempore visitationis suae corruent dicit Dominus</span> <span class="verse"><a name="13">13</a>congregans congregabo eos ait Dominus non est uva in vitibus et non sunt ficus in ficulnea folium defluxit et dedi eis quae praetergressa sunt</span> <span class="verse"><a name="14">14</a>quare sedemus convenite et ingrediamur civitatem munitam et sileamus ibi quia Dominus noster silere nos fecit et potum dedit nobis aquam fellis peccavimus enim Domino</span> <span class="verse"><a name="15">15</a>expectavimus pacem et non erat bonum tempus medellae et ecce formido</span> <span class="verse"><a name="16">16</a>a Dan auditus est fremitus equorum eius a voce hinnituum pugnatorum eius commota est omnis terra et venerunt et devoraverunt terram et plenitudinem eius urbem et habitatores eius</span> <span class="verse"><a name="17">17</a>quia ecce ego mittam vobis serpentes regulos quibus non est incantatio et mordebunt vos ait Dominus</span> <span class="verse"><a name="18">18</a>dolor meus super dolorem in me cor meum maerens</span> <span class="verse"><a name="19">19</a>ecce vox clamoris filiae populi mei de terra longinqua numquid Dominus non est in Sion aut rex eius non est in ea quare ergo me ad iracundiam concitaverunt in sculptilibus suis et in vanitatibus alienis</span> <span class="verse"><a name="20">20</a>transiit messis finita est aestas et nos salvati non sumus</span> <span class="verse"><a name="21">21</a>super contritionem filiae populi mei contritus sum et contristatus stupor obtinuit me</span> <span class="verse"><a name="22">22</a>numquid resina non est in Galaad aut medicus non est ibi quare igitur non est obducta cicatrix filiae populi mei</span> </p></div</div></div></body></html>