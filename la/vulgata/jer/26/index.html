<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 26</strong></div><p><span class="verse"><a name="1">1</a>in principio regis Ioachim filii Iosiae regis Iuda factum est verbum istud a Domino dicens</span> <span class="verse"><a name="2">2</a>haec dicit Dominus sta in atrio domus Domini et loqueris ad omnes civitates Iuda de quibus veniunt ut adorent in domo Domini universos sermones quos ego mandavi tibi ut loquaris ad eos noli subtrahere verbum</span> <span class="verse"><a name="3">3</a>si forte audiant et convertantur unusquisque a via sua mala et paeniteat me mali quod cogito facere eis propter malitias studiorum eorum</span> <span class="verse"><a name="4">4</a>et dices ad eos haec dicit Dominus si non audieritis me ut ambuletis in lege mea quam dedi vobis</span> <span class="verse"><a name="5">5</a>ut audiatis sermones servorum meorum prophetarum quos ego misi ad vos de nocte consurgens et dirigens et non audistis</span> <span class="verse"><a name="6">6</a>dabo domum istam sicut Silo et urbem hanc dabo in maledictionem cunctis gentibus terrae</span> <span class="verse"><a name="7">7</a>et audierunt sacerdotes et prophetae et omnis populus Hieremiam loquentem verba haec in domo Domini</span> <span class="verse"><a name="8">8</a>cumque conplesset Hieremias loquens omnia quae praeceperat ei Dominus ut loqueretur ad universum populum adprehenderunt eum sacerdotes et prophetae et omnis populus dicens morte morietur</span> <span class="verse"><a name="9">9</a>quare prophetavit in nomine Domini dicens sicut Silo erit domus haec et urbs ista desolabitur eo quod non sit habitator et congregatus est omnis populus adversum Hieremiam in domum Domini</span> <span class="verse"><a name="10">10</a>et audierunt principes Iuda verba haec et ascenderunt de domo regis in domum Domini et sederunt in introitu portae Domini novae</span> <span class="verse"><a name="11">11</a>et locuti sunt sacerdotes et prophetae ad principes et ad omnem populum dicentes iudicium mortis est viro huic quia prophetavit adversum civitatem istam sicut audistis auribus vestris</span> <span class="verse"><a name="12">12</a>et ait Hieremias ad omnes principes et ad universum populum dicens Dominus misit me ut prophetarem ad domum istam et ad civitatem hanc omnia verba quae audistis</span> <span class="verse"><a name="13">13</a>nunc ergo bonas facite vias vestras et studia vestra et audite vocem Domini Dei vestri et paenitebit Dominum mali quod locutus est adversum vos</span> <span class="verse"><a name="14">14</a>ego autem ecce in manibus vestris sum facite mihi ut bonum et rectum est in oculis vestris</span> <span class="verse"><a name="15">15</a>verumtamen scitote et cognoscite quod si occideritis me sanguinem innocentem traditis contra vosmet ipsos et contra civitatem istam et habitatores eius in veritate enim misit me Dominus ad vos ut loquerer in auribus vestris omnia verba haec</span> <span class="verse"><a name="16">16</a>et dixerunt principes et omnis populus ad sacerdotes et prophetas non est viro huic iudicium mortis quia in nomine Domini Dei nostri locutus est ad nos</span> <span class="verse"><a name="17">17</a>surrexerunt ergo viri de senioribus terrae et dixerunt ad omnem coetum populi loquentes</span> <span class="verse"><a name="18">18</a>Michas de Morasthim fuit propheta in diebus Ezechiae regis Iudae et ait ad omnem populum Iudae dicens haec dicit Dominus exercituum Sion quasi ager arabitur et Hierusalem in acervum lapidum erit et mons domus in excelsa silvarum</span> <span class="verse"><a name="19">19</a>numquid morte condemnavit eum Ezechias rex Iuda et omnis Iuda numquid non timuerunt Dominum et deprecati sunt faciem Domini et paenituit Dominum mali quod locutus erat adversum eos itaque nos facimus malum grande contra animas nostras</span> <span class="verse"><a name="20">20</a>fuit quoque vir prophetans in nomine Domini Urias filius Semei de Cariathiarim et prophetavit adversum civitatem istam et adversum terram hanc iuxta universa verba Hieremiae</span> <span class="verse"><a name="21">21</a>et audivit rex Ioachim et omnes potentes et principes eius verba haec et quaesivit rex interficere eum et audivit Urias et timuit fugitque et ingressus est Aegyptum</span> <span class="verse"><a name="22">22</a>et misit rex Ioachim viros in Aegyptum Elnathan filium Achobor et viros cum eo in Aegyptum</span> <span class="verse"><a name="23">23</a>et eduxerunt Uriam de Aegypto et adduxerunt eum ad regem Ioachim et percussit eum gladio et proiecit cadaver eius in sepulchris vulgi ignobilis</span> <span class="verse"><a name="24">24</a>igitur manus Ahicam filii Saphan fuit cum Hieremia ut non traderetur in manu populi et interficerent eum</span> </p></div</div></div></body></html>