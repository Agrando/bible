<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 46</strong></div><p><span class="verse"><a name="1">1</a>quod factum est verbum Domini ad Hieremiam prophetam contra gentes</span> <span class="verse"><a name="2">2</a>ad Aegyptum adversum exercitum Pharaonis Nechao regis Aegypti qui erat iuxta flumen Eufraten in Charchamis quem percussit Nabuchodonosor rex Babylonis in quarto anno Ioachim filii Iosiae regis Iuda</span> <span class="verse"><a name="3">3</a>praeparate scutum et clypeum et procedite ad bellum</span> <span class="verse"><a name="4">4</a>iungite equos et ascendite equites state in galeis polite lanceas induite vos loricis</span> <span class="verse"><a name="5">5</a>quid igitur vidi ipsos pavidos et terga vertentes fortes eorum caesos fugerunt conciti nec respexerunt terror undique ait Dominus</span> <span class="verse"><a name="6">6</a>non fugiat velox nec salvari se putet fortis ad aquilonem iuxta flumen Eufraten victi sunt et ruerunt</span> <span class="verse"><a name="7">7</a>quis est iste qui quasi flumen ascendit et veluti fluviorum intumescunt gurgites eius</span> <span class="verse"><a name="8">8</a>Aegyptus fluminis instar ascendet et velut flumina movebuntur fluctus eius et dicet ascendens operiam terram perdam civitatem et habitatores eius</span> <span class="verse"><a name="9">9</a>ascendite equos et exultate in curribus et procedant fortes Aethiopia et Lybies tenentes scutum et Lydii arripientes et iacientes sagittas</span> <span class="verse"><a name="10">10</a>dies autem ille Domini Dei exercituum dies ultionis ut sumat vindictam de inimicis suis devorabit gladius et saturabitur et inebriabitur sanguine eorum victima enim Domini exercituum in terra aquilonis iuxta flumen Eufraten</span> <span class="verse"><a name="11">11</a>ascende in Galaad et tolle resinam virgo filia Aegypti frustra multiplicas medicamina sanitas non erit tibi</span> <span class="verse"><a name="12">12</a>audierunt gentes ignominiam tuam et ululatus tuus replevit terram quia fortis inpegit in fortem ambo pariter conciderunt</span> <span class="verse"><a name="13">13</a>verbum quod locutus est Dominus ad Hieremiam prophetam super eo quod venturus esset Nabuchodonosor rex Babylonis et percussurus terram Aegypti</span> <span class="verse"><a name="14">14</a>adnuntiate Aegypto et auditum facite Magdolo et resonet in Memphis et in Tafnis dicite sta et praepara te quia devoravit gladius ea quae per circuitum tuum sunt</span> <span class="verse"><a name="15">15</a>quare conputruit fortis tuus non stetit quoniam Dominus subvertit eum</span> <span class="verse"><a name="16">16</a>multiplicavit ruentes ceciditque vir ad proximum suum et dicent surge et revertamur ad populum nostrum et ad terram nativitatis nostrae a facie gladii columbae</span> <span class="verse"><a name="17">17</a>vocate nomen Pharao regis Aegypti Tumultum adduxit tempus</span> <span class="verse"><a name="18">18</a>vivo ego inquit Rex Dominus exercituum nomen eius quoniam sicut Thabor in montibus et sicut Carmelus in mari veniet</span> <span class="verse"><a name="19">19</a>vasa transmigrationis fac tibi habitatrix filia Aegypti quia Memphis in solitudinem erit et deseretur inhabitabilis</span> <span class="verse"><a name="20">20</a>vitula eligans atque formonsa Aegyptus stimulator ab aquilone veniet ei</span> <span class="verse"><a name="21">21</a>mercennarii quoque eius qui versabantur in medio eius quasi vituli saginati versi sunt et fugerunt simul nec stare potuerunt quia dies interfectionis eorum venit super eos tempus visitationis eorum</span> <span class="verse"><a name="22">22</a>vox eius quasi aeris sonabit quoniam cum exercitu properabunt et cum securibus venient ei quasi ligna caedentes</span> <span class="verse"><a name="23">23</a>succiderunt saltum eius ait Dominus qui supputari non potest multiplicati sunt super lucustas et non est eis numerus</span> <span class="verse"><a name="24">24</a>confusa est filia Aegypti et tradita in manu populi aquilonis</span> <span class="verse"><a name="25">25</a>dixit Dominus exercituum Deus Israhel ecce ego visitabo super tumultum Alexandriae et super Pharao et super Aegyptum et super deos eius et super reges eius et super Pharao et super eos qui confidunt in eo</span> <span class="verse"><a name="26">26</a>et dabo eos in manu quaerentium animam eorum et in manu Nabuchodonosor regis Babylonis et in manu servorum eius et post haec habitabitur sicut diebus pristinis ait Dominus</span> <span class="verse"><a name="27">27</a>et tu ne timeas serve meus Iacob et ne paveas Israhel quia ecce ego salvum te faciam de longinquo et semen tuum de terra captivitatis suae et revertetur Iacob et quiescet et prosperabitur et non erit qui exterreat eum</span> <span class="verse"><a name="28">28</a>et tu noli timere serve meus Iacob ait Dominus quia tecum ego sum quia consumam ego cunctas gentes ad quas eieci te te vero non consumam sed castigabo te in iudicio nec quasi innocenti parcam tibi</span> </p></div</div></div></body></html>