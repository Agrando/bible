<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 30</strong></div><p><span class="verse"><a name="1">1</a>hoc verbum quod factum est ad Hieremiam a Domino dicens</span> <span class="verse"><a name="2">2</a>haec dicit Dominus Deus Israhel dicens scribe tibi omnia verba quae locutus sum ad te in libro</span> <span class="verse"><a name="3">3</a>ecce enim dies veniunt dicit Dominus et convertam conversionem populi mei Israhel et Iuda ait Dominus et convertam eos ad terram quam dedi patribus eorum et possidebunt eam</span> <span class="verse"><a name="4">4</a>et haec verba quae locutus est Dominus ad Israhel et ad Iudam</span> <span class="verse"><a name="5">5</a>quoniam haec dicit Dominus vocem terroris audivimus formido et non est pax</span> <span class="verse"><a name="6">6</a>interrogate et videte si generat masculus quare ergo vidi omnis viri manum super lumbum suum quasi parientis et conversae sunt universae facies in auruginem</span> <span class="verse"><a name="7">7</a>vae quia magna dies illa nec est similis eius tempusque tribulationis est Iacob et ex ipso salvabitur</span> <span class="verse"><a name="8">8</a>et erit in die illa ait Dominus exercituum conteram iugum eius de collo tuo et vincula illius disrumpam et non dominabuntur ei amplius alieni</span> <span class="verse"><a name="9">9</a>sed servient Domino Deo suo et David regi suo quem suscitabo eis</span> <span class="verse"><a name="10">10</a>tu ergo ne timeas serve meus Iacob ait Dominus neque paveas Israhel quia ecce ego salvo te de terra longinqua et semen tuum de terra captivitatis eorum et revertetur Iacob et quiescet et cunctis affluet et non erit quem formidet</span> <span class="verse"><a name="11">11</a>quoniam tecum ego sum ait Dominus ut salvem te faciam enim consummationem in cunctis gentibus in quibus dispersi te te autem non faciam in consummationem sed castigabo te in iudicio ut non tibi videaris innoxius</span> <span class="verse"><a name="12">12</a>quia haec dicit Dominus insanabilis fractura tua pessima plaga tua</span> <span class="verse"><a name="13">13</a>non est qui iudicet iudicium tuum ad alligandum curationum utilitas non est tibi</span> <span class="verse"><a name="14">14</a>omnes amatores tui obliti sunt tui te non quaerent plaga enim inimici percussi te castigatione crudeli propter multitudinem iniquitatis tuae dura facta sunt peccata tua</span> <span class="verse"><a name="15">15</a>quid clamas super contritione tua insanabilis est dolor tuus propter multitudinem iniquitatis tuae et dura peccata tua feci haec tibi</span> <span class="verse"><a name="16">16</a>propterea omnes qui comedunt te devorabuntur et universi hostes tui in captivitatem ducentur et qui te vastant vastabuntur cunctosque praedatores tuos dabo in praedam</span> <span class="verse"><a name="17">17</a>obducam enim cicatricem tibi et a vulneribus tuis sanabo te dicit Dominus quia Eiectam vocaverunt te Sion haec est quae non habebat requirentem</span> <span class="verse"><a name="18">18</a>haec dicit Dominus ecce ego convertam conversionem tabernaculorum Iacob et tectis eius miserebor et aedificabitur civitas in excelso suo et templum iuxta ordinem suum fundabitur</span> <span class="verse"><a name="19">19</a>et egredietur de eis laus voxque ludentium et multiplicabo eos et non inminuentur et glorificabo eos et non adtenuabuntur</span> <span class="verse"><a name="20">20</a>et erunt filii eius sicut a principio et coetus eius coram me permanebit et visitabo adversum omnes qui tribulant eum</span> <span class="verse"><a name="21">21</a>et erit dux eius ex eo et princeps de medio eius producetur et adplicabo eum et accedet ad me quis enim iste est qui adplicet cor suum ut adpropinquet mihi ait Dominus</span> <span class="verse"><a name="22">22</a>et eritis mihi in populum et ego ero vobis in Deum</span> <span class="verse"><a name="23">23</a>ecce turbo Domini furor egrediens procella ruens in capite impiorum conquiescet</span> <span class="verse"><a name="24">24</a>non avertet iram indignationis Dominus donec faciat et conpleat cogitationem cordis sui in novissimo dierum intellegetis ea</span> </p></div</div></div></body></html>