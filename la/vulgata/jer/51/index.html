<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 51</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/51"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 51</strong></div><p><span class="verse"><a name="1">1</a>haec dicit Dominus ecce ego suscitabo super Babylonem et super habitatores eius qui cor suum levaverunt contra me quasi ventum pestilentem</span> <span class="verse"><a name="2">2</a>et mittam in Babylonem ventilatores et ventilabunt eam et demolientur terram eius quoniam venerunt super eam undique in die adflictionis eius</span> <span class="verse"><a name="3">3</a>non tendat qui tendit arcum suum et non ascendat loricatus nolite parcere iuvenibus eius interficite omnem militiam eius</span> <span class="verse"><a name="4">4</a>et cadent interfecti in terra Chaldeorum et vulnerati in regionibus eius</span> <span class="verse"><a name="5">5</a>quoniam non fuit viduatus Israhel et Iuda a Deo suo Domino exercituum terra autem eorum repleta est delicto a Sancto Israhel</span> <span class="verse"><a name="6">6</a>fugite de medio Babylonis et salvet unusquisque animam suam nolite tacere super iniquitatem eius quoniam tempus ultionis est Domino vicissitudinem ipse retribuet ei</span> <span class="verse"><a name="7">7</a>calix aureus Babylon in manu Domini inebrians omnem terram de vino eius biberunt gentes et ideo commotae sunt</span> <span class="verse"><a name="8">8</a>subito cecidit Babylon et contrita est ululate super eam tollite resinam ad dolorem eius si forte sanetur</span> <span class="verse"><a name="9">9</a>curavimus Babylonem et non est sanata derelinquamus eam et eamus unusquisque in terram suam quoniam pervenit usque ad caelos iudicium eius et elevatum est usque ad nubes</span> <span class="verse"><a name="10">10</a>protulit Dominus iustitias nostras venite et narremus in Sion opus Domini Dei nostri</span> <span class="verse"><a name="11">11</a>acuite sagittas implete faretras suscitavit Dominus spiritum regum Medorum et contra Babylonem mens eius ut perdat eam quoniam ultio Domini est ultio templi sui</span> <span class="verse"><a name="12">12</a>super muros Babylonis levate signum augete custodiam levate custodes praeparate insidias quia cogitavit Dominus et fecit quaecumque locutus est contra habitatores Babylonis</span> <span class="verse"><a name="13">13</a>quae habitas super aquas multas locuples in thesauris venit finis tuus pedalis praecisionis tuae</span> <span class="verse"><a name="14">14</a>iuravit Dominus exercituum per animam suam quoniam replebo te hominibus quasi brucho et super te celeuma cantabitur</span> <span class="verse"><a name="15">15</a>qui fecit terram in fortitudine sua praeparavit orbem in sapientia sua et prudentia sua extendit caelos</span> <span class="verse"><a name="16">16</a>dante eo vocem multiplicantur aquae in caelo qui levat nubes ab extremo terrae fulgura in pluviam fecit et produxit ventum de thesauris suis</span> <span class="verse"><a name="17">17</a>stultus factus est omnis homo ab scientia confusus est omnis conflator in sculptili quia mendax conflatio eius nec est spiritus in eis</span> <span class="verse"><a name="18">18</a>vana sunt opera et risu digna in tempore visitationis suae peribunt</span> <span class="verse"><a name="19">19</a>non sicut haec pars Iacob quia qui fecit omnia ipse est et Israhel sceptrum hereditatis eius Dominus exercituum nomen eius</span> <span class="verse"><a name="20">20</a>conlidis tu mihi vasa belli et ego conlidam in te gentes et disperdam in te regna</span> <span class="verse"><a name="21">21</a>et conlidam in te equum et equitem eius et conlidam in te currum et ascensorem eius</span> <span class="verse"><a name="22">22</a>et conlidam in te virum et mulierem et conlidam in te senem et puerum et conlidam in te iuvenem et virginem</span> <span class="verse"><a name="23">23</a>et conlidam in te pastorem et gregem eius et conlidam in te agricolam et iugales eius et conlidam in te duces et magistratus</span> <span class="verse"><a name="24">24</a>et reddam Babyloni et cunctis habitatoribus Chaldeae omne malum suum quod fecerunt in Sion in oculis vestris ait Dominus</span> <span class="verse"><a name="25">25</a>ecce ego ad te mons pestifer ait Dominus qui corrumpis universam terram et extendam manum meam super te et evolvam te de petris et dabo te in montem conbustionis</span> <span class="verse"><a name="26">26</a>et non tollent de te lapidem in angulum et lapidem in fundamenta sed perditus in aeternum eris ait Dominus</span> <span class="verse"><a name="27">27</a>levate signum in terra clangite bucina in gentibus sanctificate super eam gentes adnuntiate contra illam regibus Ararat Menni et Aschenez numerate contra eam Thapsar adducite equum quasi bruchum aculeatum</span> <span class="verse"><a name="28">28</a>sanctificate contra eam gentes reges Mediae duces eius et universos magistratus eius cunctamque terram potestatis eius</span> <span class="verse"><a name="29">29</a>et commovebitur terra et turbabitur quia evigilavit contra Babylonem cogitatio Domini ut ponat terram Babylonis desertam et inhabitabilem</span> <span class="verse"><a name="30">30</a>cessaverunt fortes Babylonis a proelio habitaverunt in praesidiis devoratum est robur eorum et facti sunt quasi mulieres incensa sunt tabernacula eius contriti sunt vectes eius</span> <span class="verse"><a name="31">31</a>currens obviam currenti veniet et nuntius obvius nuntianti ut adnuntiet regi Babylonis quia capta est civitas eius a summo usque ad summum</span> <span class="verse"><a name="32">32</a>et vada praeoccupata sunt et paludes incensae sunt igni et viri bellatores conturbati sunt</span> <span class="verse"><a name="33">33</a>quia haec dicit Dominus exercituum Deus Israhel filia Babylon quasi area tempus triturae eius adhuc modicum et veniet tempus messionis eius</span> <span class="verse"><a name="34">34</a>comedit me devoravit me Nabuchodonosor rex Babylonis reddidit me quasi vas inane absorbuit me sicut draco replevit ventrem suum teneritudine mea et eiecit me</span> <span class="verse"><a name="35">35</a>iniquitas adversum me et caro mea super Babylonem dicit habitatio Sion et sanguis meus super habitatores Chaldeae dicit Hierusalem</span> <span class="verse"><a name="36">36</a>propterea haec dicit Dominus ecce ego iudicabo causam tuam et ulciscar ultionem tuam et desertum faciam mare eius et siccabo venam eius</span> <span class="verse"><a name="37">37</a>et erit Babylon in tumulos habitatio draconum stupor et sibilus eo quod non sit habitator</span> <span class="verse"><a name="38">38</a>simul ut leones rugient excutient comas velut catuli leonum</span> <span class="verse"><a name="39">39</a>in calore eorum ponam potus eorum et inebriabo eos ut sopiantur et dormiant somnum sempiternum et non consurgant dicit Dominus</span> <span class="verse"><a name="40">40</a>deducam eos quasi agnos ad victimam quasi arietes cum hedis</span> <span class="verse"><a name="41">41</a>quomodo capta est Sesach et conprehensa est inclita universae terrae quomodo facta est in stuporem Babylon inter gentes</span> <span class="verse"><a name="42">42</a>ascendit super Babylonem mare multitudine fluctuum eius operta est</span> <span class="verse"><a name="43">43</a>factae sunt civitates eius in stuporem terra inhabitabilis et deserta terra in qua nullus habitet nec transeat per eam filius hominis</span> <span class="verse"><a name="44">44</a>et visitabo super Bel in Babylone et eiciam quod absorbuerat de ore eius et non confluent ad eum ultra gentes siquidem et murus Babylonis corruit</span> <span class="verse"><a name="45">45</a>egredimini de medio eius populus meus ut salvet unusquisque animam suam ab ira furoris Domini</span> <span class="verse"><a name="46">46</a>et ne forte mollescat cor vestrum et timeatis auditum qui audietur in terra et veniet in anno auditio et post hunc annum auditio et iniquitas in terra et dominator super dominatorem</span> <span class="verse"><a name="47">47</a>propterea ecce dies veniunt et visitabo super sculptilia Babylonis et omnis terra eius confundetur et universi interfecti eius cadent in medio eius</span> <span class="verse"><a name="48">48</a>et laudabunt super Babylonem caeli et terra et omnia quae in eis sunt quia ab aquilone venient ei praedones ait Dominus</span> <span class="verse"><a name="49">49</a>et quomodo fecit Babylon ut caderent occisi in Israhel sic de Babylone cadent occisi in universa terra</span> <span class="verse"><a name="50">50</a>qui fugistis gladium venite nolite stare recordamini procul Domini et Hierusalem ascendat super cor vestrum</span> <span class="verse"><a name="51">51</a>confusi sumus quoniam audivimus obprobrium operuit ignominia facies nostras quia venerunt alieni super sanctificationem domus Domini</span> <span class="verse"><a name="52">52</a>propterea ecce dies veniunt ait Dominus et visitabo super sculptilia eius et in omni terra eius mugiet vulneratus</span> <span class="verse"><a name="53">53</a>si ascenderit Babylon in caelum et firmaverit in excelso robur suum a me venient vastatores eius ait Dominus</span> <span class="verse"><a name="54">54</a>vox clamoris de Babylone et contritio magna de terra Chaldeorum</span> <span class="verse"><a name="55">55</a>quoniam vastavit Dominus Babylonem et perdidit ex ea vocem magnam et sonabunt fluctus eorum quasi aquae multae dedit sonitum vox eorum</span> <span class="verse"><a name="56">56</a>quia venit super eam id est super Babylonem praedo et adprehensi sunt fortes eius et emarcuit arcus eorum quia fortis ultor Dominus reddens retribuet</span> <span class="verse"><a name="57">57</a>et inebriabo principes eius et sapientes eius duces eius et magistratus eius et fortes eius et dormient somnum sempiternum et non expergiscentur ait Rex Dominus exercituum nomen eius</span> <span class="verse"><a name="58">58</a>haec dicit Dominus exercituum murus Babylonis ille latissimus suffossione suffodietur et portae eius excelsae igni conburentur et labores populorum ad nihilum et gentium in igne erunt et disperibunt</span> <span class="verse"><a name="59">59</a>verbum quod praecepit Hieremias prophetes Saraiae filio Neriae filii Maasiae cum pergeret cum Sedecia rege in Babylonem in anno quarto regni eius Saraias autem erat princeps prophetiae</span> <span class="verse"><a name="60">60</a>et scripsit Hieremias omne malum quod venturum erat super Babylonem in libro uno omnia verba haec quae scripta sunt contra Babylonem</span> <span class="verse"><a name="61">61</a>et dixit Hieremias ad Saraiam cum veneris Babylonem et videris et legeris omnia verba haec</span> <span class="verse"><a name="62">62</a>dices Domine tu locutus es contra locum istum ut disperderes eum ne sit qui in eo habitet ab homine usque ad pecus et ut sit perpetua solitudo</span> <span class="verse"><a name="63">63</a>cumque conpleveris legere librum istum ligabis ad eum lapidem et proicies illum in medio Eufraten</span> <span class="verse"><a name="64">64</a>et dices sic submergetur Babylon et non consurget a facie adflictionis quam ego adduco super eam et dissolventur hucusque verba Hieremiae</span> </p></div</div></div></body></html>