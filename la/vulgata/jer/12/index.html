<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 12</strong></div><p><span class="verse"><a name="1">1</a>iustus quidem tu es Domine si disputem tecum verumtamen iusta loquar ad te quare via impiorum prosperatur bene est omnibus qui praevaricantur et inique agunt</span> <span class="verse"><a name="2">2</a>plantasti eos et radicem miserunt proficiunt et faciunt fructum prope es tu ori eorum et longe a renibus eorum</span> <span class="verse"><a name="3">3</a>et tu Domine nosti me vidisti me et probasti cor meum tecum congrega eos quasi gregem ad victimam et sanctifica eos in die occisionis</span> <span class="verse"><a name="4">4</a>usquequo lugebit terra et herba omnis regionis siccabitur propter malitiam habitantium in ea consumptum est animal et volucre quoniam dixerunt non videbit novissima nostra</span> <span class="verse"><a name="5">5</a>si cum peditibus currens laborasti quomodo contendere poteris cum equis cum autem in terra pacis secura fueris quid facies in superbia Iordanis</span> <span class="verse"><a name="6">6</a>nam et fratres tui et domus patris tui etiam ipsi pugnaverunt adversum te et clamaverunt post te plena voce ne credas eis cum locuti fuerint tibi bona</span> <span class="verse"><a name="7">7</a>reliqui domum meam dimisi hereditatem meam dedi dilectam animam meam in manu inimicorum eius</span> <span class="verse"><a name="8">8</a>facta est mihi hereditas mea quasi leo in silva dedit contra me vocem ideo odivi eam</span> <span class="verse"><a name="9">9</a>numquid avis discolor hereditas mea mihi numquid avis tincta per totum venite congregamini omnes bestiae terrae properate ad devorandum</span> <span class="verse"><a name="10">10</a>pastores multi demoliti sunt vineam meam conculcaverunt partem meam dederunt portionem meam desiderabilem in desertum solitudinis</span> <span class="verse"><a name="11">11</a>posuerunt eam in dissipationem luxitque super me desolatione desolata est omnis terra quia nullus est qui recogitet corde</span> <span class="verse"><a name="12">12</a>super omnes vias deserti venerunt vastatores quia gladius Domini devoravit ab extremo terrae usque ad extremum eius non est pax universae carni</span> <span class="verse"><a name="13">13</a>seminaverunt triticum et spinas messuerunt hereditatem acceperunt et non eis proderit confundemini a fructibus vestris propter iram furoris Domini</span> <span class="verse"><a name="14">14</a>haec dicit Dominus adversum omnes vicinos meos pessimos qui tangunt hereditatem quam distribui populo meo Israhel ecce ego evellam eos de terra eorum et domum Iuda evellam de medio eorum</span> <span class="verse"><a name="15">15</a>et cum evellero eos convertar et miserebor eorum et reducam eos virum ad hereditatem suam et virum in terram suam</span> <span class="verse"><a name="16">16</a>et erit si eruditi didicerint vias populi mei ut iurent in nomine meo vivit Dominus sicut docuerunt populum meum iurare in Baal aedificabuntur in medio populi mei</span> <span class="verse"><a name="17">17</a>quod si non audierint evellam gentem illam evulsione et perditione ait Dominus</span> </p></div</div></div></body></html>