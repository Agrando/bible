<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 6</strong></div><p><span class="verse"><a name="1">1</a>confortamini filii Beniamin in medio Hierusalem et in Thecua clangite bucina et super Bethaccharem levate vexillum quia malum visum est ab aquilone et contritio magna</span> <span class="verse"><a name="2">2</a>speciosae et delicatae adsimilavi filiam Sion</span> <span class="verse"><a name="3">3</a>ad eam venient pastores et greges eorum fixerunt in ea tentoria in circuitu pascet unusquisque eos qui sub manu sua sunt</span> <span class="verse"><a name="4">4</a>sanctificate super eam bellum consurgite et ascendamus in meridie vae nobis quia declinavit dies quia longiores factae sunt umbrae vesperi</span> <span class="verse"><a name="5">5</a>surgite et ascendamus in nocte et dissipemus domos eius</span> <span class="verse"><a name="6">6</a>quia haec dicit Dominus exercituum caedite lignum eius et fundite circa Hierusalem aggerem haec est civitas visitationis omnis calumnia in medio eius</span> <span class="verse"><a name="7">7</a>sicut frigidam facit cisterna aquam suam sic frigidam fecit malitiam suam iniquitas et vastitas audietur in ea coram me semper infirmitas et plaga</span> <span class="verse"><a name="8">8</a>erudire Hierusalem ne forte recedat anima mea a te ne forte ponam te desertam terram inhabitabilem</span> <span class="verse"><a name="9">9</a>haec dicit Dominus exercituum usque ad racemum colligent quasi in vinea reliquias Israhel converte manum tuam quasi vindemiator ad cartallum</span> <span class="verse"><a name="10">10</a>cui loquar et quem contestabor ut audiant ecce incircumcisae aures eorum et audire non possunt ecce verbum Domini factum est eis in obprobrium et non suscipient illud</span> <span class="verse"><a name="11">11</a>idcirco furore Domini plenus sum laboravi sustinens effunde super parvulum foris et super concilium iuvenum simul vir enim cum muliere capietur senex cum pleno dierum</span> <span class="verse"><a name="12">12</a>et transibunt domus eorum ad alteros agri et uxores pariter quia extendam manum meam super habitantes terram dicit Dominus</span> <span class="verse"><a name="13">13</a>a minore quippe usque ad maiorem omnes avaritiae student et a propheta usque ad sacerdotem cuncti faciunt dolum</span> <span class="verse"><a name="14">14</a>et curabant contritionem filiae populi mei cum ignominia dicentes pax pax et non erat pax</span> <span class="verse"><a name="15">15</a>confusi sunt quia abominationem fecerunt quin potius confusione non sunt confusi et erubescere nescierunt quam ob rem cadent inter ruentes in tempore visitationis suae corruent dicit Dominus</span> <span class="verse"><a name="16">16</a>haec dicit Dominus state super vias et videte et interrogate de semitis antiquis quae sit via bona et ambulate in ea et invenietis refrigerium animabus vestris et dixerunt non ambulabimus</span> <span class="verse"><a name="17">17</a>et constitui super vos speculatores audite vocem tubae et dixerunt non audiemus</span> <span class="verse"><a name="18">18</a>ideo audite gentes et cognosce congregatio quanta ego faciam eis</span> <span class="verse"><a name="19">19</a>audi terra ecce ego adducam mala super populum istum fructum cogitationum eius quia verba mea non audierunt et legem meam proiecerunt</span> <span class="verse"><a name="20">20</a>ut quid mihi tus de Saba adfertis et calamum suave olentem de terra longinqua holocaustomata vestra non sunt accepta et victimae vestrae non placuerunt mihi</span> <span class="verse"><a name="21">21</a>propterea haec dicit Dominus ecce ego dabo in populum istum ruinas et ruent in eis patres et filii simul vicinus et proximus et peribunt</span> <span class="verse"><a name="22">22</a>haec dicit Dominus ecce populus venit de terra aquilonis et gens magna consurget a finibus terrae</span> <span class="verse"><a name="23">23</a>sagittam et scutum arripiet crudelis est et non miserebitur vox eius quasi mare sonabit et super equos ascendent praeparati quasi vir ad proelium adversum te filia Sion</span> <span class="verse"><a name="24">24</a>audivimus famam eius dissolutae sunt manus nostrae tribulatio adprehendit nos dolores ut parturientem</span> <span class="verse"><a name="25">25</a>nolite exire ad agros et in via ne ambuletis quoniam gladius inimici pavor in circuitu</span> <span class="verse"><a name="26">26</a>filia populi mei accingere cilicio et conspergere cinere luctum unigeniti fac tibi planctum amarum quia repente veniet vastator super nos</span> <span class="verse"><a name="27">27</a>probatorem dedi te in populo meo robustum et scies et probabis viam eorum</span> <span class="verse"><a name="28">28</a>omnes isti principes declinantum ambulantes fraudulenter aes et ferrum universi corrupti sunt</span> <span class="verse"><a name="29">29</a>defecit sufflatorium in igne consumptum est plumbum frustra conflavit conflator malitiae enim eorum non sunt consumptae</span> <span class="verse"><a name="30">30</a>argentum reprobum vocate eos quia Dominus proiecit illos</span> </p></div</div></div></body></html>