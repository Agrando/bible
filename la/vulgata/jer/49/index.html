<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 49</strong></div><p><span class="verse"><a name="1">1</a>ad filios Ammon haec dicit Dominus numquid filii non sunt Israhel aut heres non est ei cur igitur hereditate possedit Melchom Gad et populus eius in urbibus eius habitavit</span> <span class="verse"><a name="2">2</a>ideo ecce dies veniunt dicit Dominus et auditum faciam super Rabbath filiorum Ammon fremitum proelii et erit in tumulum dissipata filiaeque eius igni succendentur et possidebit Israhel possessores suos dicit Dominus</span> <span class="verse"><a name="3">3</a>ulula Esebon quoniam vastata est Ahi clamate filiae Rabbath accingite vos ciliciis plangite et circuite per sepes quia Melchom in transmigratione ducetur sacerdotes eius et principes eius simul</span> <span class="verse"><a name="4">4</a>quid gloriaris in vallibus defluxit vallis tua filia delicata quae confidebas in thesauris tuis et dicebas quis veniet ad me</span> <span class="verse"><a name="5">5</a>ecce ego inducam super te terrorem ait Dominus Deus exercituum ab omnibus qui sunt in circuitu tuo et dispergemini singuli a conspectu vestro nec erit qui congreget fugientem</span> <span class="verse"><a name="6">6</a>et post haec reverti faciam captivos filiorum Ammon ait Dominus</span> <span class="verse"><a name="7">7</a>ad Idumeam haec dicit Dominus exercituum numquid non est ultra sapientia in Theman periit consilium a filiis inutilis facta est sapientia eorum</span> <span class="verse"><a name="8">8</a>fugite terga vertite descendite in voragine habitatores Dedan quoniam perditionem Esau adduxi super eum tempus visitationis eius</span> <span class="verse"><a name="9">9</a>si vindemiatores venissent super te non reliquissent racemum si fures in nocte rapuissent quod sufficeret sibi</span> <span class="verse"><a name="10">10</a>ego vero discoperui Esau revelavi abscondita eius et celari non poterit vastatum est semen eius et fratres eius et vicini eius et non erit</span> <span class="verse"><a name="11">11</a>relinque pupillos tuos ego eos faciam vivere et viduae tuae in me sperabunt</span> <span class="verse"><a name="12">12</a>quia haec dicit Dominus ecce quibus non erat iudicium ut biberent calicem bibentes bibent et tu quasi innocens relinqueris non eris innocens sed bibens bibes</span> <span class="verse"><a name="13">13</a>quia per memet ipsum iuravi dicit Dominus quod in solitudinem et in obprobrium et in desertum et in maledictionem erit Bosra et omnes civitates eius erunt in solitudines sempiternas</span> <span class="verse"><a name="14">14</a>auditum audivi a Domino et legatus ad gentes missus est congregamini et venite contra eam et consurgamus in proelium</span> <span class="verse"><a name="15">15</a>ecce enim parvulum dedi te in gentibus contemptibilem inter homines</span> <span class="verse"><a name="16">16</a>arrogantia tua decepit te et superbia cordis tui qui habitas in cavernis petrae et adprehendere niteris altitudinem collis cum exaltaveris quasi aquila nidum tuum inde detraham te dicit Dominus</span> <span class="verse"><a name="17">17</a>et erit Idumea deserta omnis qui transibit per eam stupebit et sibilabit super omnes plagas eius</span> <span class="verse"><a name="18">18</a>sicuti subversa est Sodoma et Gomorra et vicinae eius ait Dominus non habitabit ibi vir et non incolet eam filius hominis</span> <span class="verse"><a name="19">19</a>ecce quasi leo ascendet de superbia Iordanis ad pulchritudinem robustam quia subito currere eum faciam ad illam et quis erit electus quem praeponam ei quis enim similis mei et quis sustinebit me et quis est iste pastor qui resistat vultui meo</span> <span class="verse"><a name="20">20</a>propterea audite consilium Domini quod iniit de Edom et cogitationes eius quas cogitavit de habitatoribus Theman si non deiecerint eos parvuli gregis nisi dissipaverint cum eis habitaculum eorum</span> <span class="verse"><a name="21">21</a>a voce ruinae eorum commota est terra clamor in mari Rubro auditus est vocis eius</span> <span class="verse"><a name="22">22</a>ecce quasi aquila ascendet et evolabit et expandet alas suas super Bosram et erit cor fortium Idumeae in die illa quasi cor mulieris parturientis</span> <span class="verse"><a name="23">23</a>ad Damascum confusa est Emath et Arfad quia auditum pessimum audierunt turbati sunt in mari sollicitudine quiescere non potuit</span> <span class="verse"><a name="24">24</a>dissoluta est Damascus versa in fugam tremor adprehendit eam angustia et dolores tenuerunt eam quasi parturientem</span> <span class="verse"><a name="25">25</a>quomodo dereliquerunt civitatem laudabilem urbem laetitiae</span> <span class="verse"><a name="26">26</a>ideo cadent iuvenes eius in plateis eius et omnes viri proelii conticescent in die illa ait Dominus exercituum</span> <span class="verse"><a name="27">27</a>et succendam ignem in muro Damasci et devorabit moenia Benadad</span> <span class="verse"><a name="28">28</a>ad Cedar et ad regna Asor quae percussit Nabuchodonosor rex Babylonis haec dicit Dominus surgite ascendite ad Cedar et vastate filios orientis</span> <span class="verse"><a name="29">29</a>tabernacula eorum et greges eorum capient pelles eorum et omnia vasa eorum et camelos eorum tollent sibi et vocabunt super eos formidinem in circuitu</span> <span class="verse"><a name="30">30</a>fugite abite vehementer in voraginibus sedete qui habitatis Asor ait Dominus iniit enim contra vos Nabuchodonosor rex Babylonis consilium et cogitavit adversum vos cogitationes</span> <span class="verse"><a name="31">31</a>consurgite et ascendite ad gentem quietam et habitantem confidenter ait Dominus non ostia non vectes ei soli habitant</span> <span class="verse"><a name="32">32</a>et erunt cameli eorum in direptionem et multitudo iumentorum in praedam et dispergam eos in omnem ventum qui sunt adtonsi in comam et ex omni confinio eorum adducam interitum super eos ait Dominus</span> <span class="verse"><a name="33">33</a>et erit Asor in habitaculum draconum deserta usque in aeternum non manebit ibi vir nec incolet eam filius hominis</span> <span class="verse"><a name="34">34</a>quod factum est verbum Domini ad Hieremiam prophetam adversus Aelam in principio regni Sedeciae regis Iuda dicens</span> <span class="verse"><a name="35">35</a>haec dicit Dominus exercituum ecce ego confringam arcum Aelam summam fortitudinem eorum</span> <span class="verse"><a name="36">36</a>et inducam super Aelam quattuor ventos a quattuor plagis caeli et ventilabo eos in omnes ventos istos et non erit gens ad quam non perveniant profugi Aelam</span> <span class="verse"><a name="37">37</a>et pavere faciam Aelam coram inimicis suis et in conspectu quaerentium animam eorum et adducam super eos malum iram furoris mei dicit Dominus et emittam post eos gladium donec consumam eos</span> <span class="verse"><a name="38">38</a>et ponam solium meum in Aelam et perdam inde reges et principes ait Dominus</span> <span class="verse"><a name="39">39</a>in novissimis autem diebus reverti faciam captivos Aelam dicit Dominus</span> </p></div</div></div></body></html>