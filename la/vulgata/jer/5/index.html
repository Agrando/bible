<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 5</strong></div><p><span class="verse"><a name="1">1</a>circuite vias Hierusalem et aspicite et considerate et quaerite in plateis eius an inveniatis virum facientem iudicium et quaerentem fidem et propitius ero eius</span> <span class="verse"><a name="2">2</a>quod si etiam vivit Dominus dixerint et hoc falso iurabunt</span> <span class="verse"><a name="3">3</a>Domine oculi tui respiciunt fidem percussisti eos et non doluerunt adtrivisti eos et rennuerunt accipere disciplinam induraverunt facies suas super petram noluerunt reverti</span> <span class="verse"><a name="4">4</a>ego autem dixi forsitan pauperes sunt et stulti ignorantes viam Domini iudicium Dei sui</span> <span class="verse"><a name="5">5</a>ibo igitur ad optimates et loquar eis ipsi enim cognoverunt viam Domini iudicium Dei sui et ecce magis hii simul confregerunt iugum ruperunt vincula</span> <span class="verse"><a name="6">6</a>idcirco percussit eos leo de silva lupus ad vesperam vastavit eos pardus vigilans super civitates eorum omnis qui egressus fuerit ex eis capietur quia multiplicatae sunt praevaricationes eorum confortatae sunt aversiones eorum</span> <span class="verse"><a name="7">7</a>super quo propitius tibi esse potero filii tui dereliquerunt me et iurant in his qui non sunt dii saturavi eos et moechati sunt et in domo meretricis luxuriabantur</span> <span class="verse"><a name="8">8</a>equi amatores et admissarii facti sunt unusquisque ad uxorem proximi sui hinniebat</span> <span class="verse"><a name="9">9</a>numquid super his non visitabo dicit Dominus et in gente tali non ulciscetur anima mea</span> <span class="verse"><a name="10">10</a>ascendite muros eius et dissipate consummationem autem nolite facere auferte propagines eius quia non sunt Domini</span> <span class="verse"><a name="11">11</a>praevaricatione enim praevaricata est in me domus Israhel et domus Iuda ait Dominus</span> <span class="verse"><a name="12">12</a>negaverunt Dominum et dixerunt non est ipse neque veniet super nos malum gladium et famem non videbimus</span> <span class="verse"><a name="13">13</a>prophetae fuerunt in ventum et responsum non fuit in eis haec ergo evenient illis</span> <span class="verse"><a name="14">14</a>haec dicit Dominus Deus exercituum quia locuti estis verbum istud ecce ego do verba mea in ore tuo in ignem et populum istum ligna et vorabit eos</span> <span class="verse"><a name="15">15</a>ecce ego adducam super vos gentem de longinquo domus Israhel ait Dominus gentem robustam gentem antiquam gentem cuius ignorabis linguam nec intelleges quid loquatur</span> <span class="verse"><a name="16">16</a>faretra eius quasi sepulchrum patens universi fortes</span> <span class="verse"><a name="17">17</a>et comedet segetes tuas et panem tuum devorabit filios tuos et filias tuas comedet gregem tuum et armenta tua comedet vineam tuam et ficum tuam et conteret urbes munitas tuas in quibus tu habes fiduciam gladio</span> <span class="verse"><a name="18">18</a>verumtamen et diebus illis ait Dominus non faciam vos in consummationem</span> <span class="verse"><a name="19">19</a>quod si dixeritis quare fecit Dominus Deus noster nobis haec omnia dices ad eos sicut dereliquistis me et servistis deo alieno in terra vestra sic servietis alienis in terra non vestra</span> <span class="verse"><a name="20">20</a>adnuntiate hoc domui Iacob et auditum facite in Iuda dicentes</span> <span class="verse"><a name="21">21</a>audi populus stulte qui non habes cor qui habentes oculos non videtis et aures et non auditis</span> <span class="verse"><a name="22">22</a>me ergo non timebitis ait Dominus et a facie mea non dolebitis qui posui harenam terminum mari praeceptum sempiternum quod non praeteribit et commovebuntur et non poterunt et intumescent fluctus eius et non transibunt illud</span> <span class="verse"><a name="23">23</a>populo autem huic factum est cor incredulum et exasperans recesserunt et abierunt</span> <span class="verse"><a name="24">24</a>et non dixerunt in corde suo metuamus Dominum Deum nostrum qui dat nobis pluviam temporaneam et serotinam in tempore suo plenitudinem annuae messis custodientem nobis</span> <span class="verse"><a name="25">25</a>iniquitates nostrae declinaverunt haec et peccata nostra prohibuerunt bonum a nobis</span> <span class="verse"><a name="26">26</a>quia inventi sunt in populo meo impii insidiantes quasi aucupes laqueos ponentes et pedicas ad capiendos viros</span> <span class="verse"><a name="27">27</a>sicut decipula plena avibus sic domus eorum plenae dolo ideo magnificati sunt et ditati</span> <span class="verse"><a name="28">28</a>incrassati sunt et inpinguati et praeterierunt sermones meos pessime causam non iudicaverunt causam pupilli non direxerunt et iudicium pauperum non iudicaverunt</span> <span class="verse"><a name="29">29</a>numquid super his non visitabo dicit Dominus aut super gentem huiuscemodi non ulciscetur anima mea</span> <span class="verse"><a name="30">30</a>stupor et mirabilia facta sunt in terra</span> <span class="verse"><a name="31">31</a>prophetae prophetabant mendacium et sacerdotes adplaudebant manibus suis et populus meus dilexit talia quid igitur fiet in novissimo eius</span> </p></div</div></div></body></html>