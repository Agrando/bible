<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 10</strong></div><p><span class="verse"><a name="1">1</a>audite verbum quod locutus est Dominus super vos domus Israhel</span> <span class="verse"><a name="2">2</a>haec dicit Dominus iuxta vias gentium nolite discere et a signis caeli nolite metuere quae timent gentes</span> <span class="verse"><a name="3">3</a>quia leges populorum vanae sunt quia lignum de saltu praecidit opus manuum artificis in ascia</span> <span class="verse"><a name="4">4</a>argento et auro decoravit illud clavis et malleis conpegit ut non dissolvatur</span> <span class="verse"><a name="5">5</a>in similitudinem palmae fabricata sunt et non loquentur portata tollentur quia incedere non valent nolite ergo timere ea quia nec male possunt facere nec bene</span> <span class="verse"><a name="6">6</a>non est similis tui Domine magnus tu et magnum nomen tuum in fortitudine</span> <span class="verse"><a name="7">7</a>quis non timebit te o rex gentium tuum est enim decus inter cunctos sapientes gentium et in universis regnis eorum nullus est similis tui</span> <span class="verse"><a name="8">8</a>pariter insipientes et fatui probabuntur doctrina vanitatis eorum lignum est</span> <span class="verse"><a name="9">9</a>argentum involutum de Tharsis adfertur et aurum de Ofaz opus artificis et manus aerarii hyacinthus et purpura indumentum eorum opus artificum universa haec</span> <span class="verse"><a name="10">10</a>Dominus autem Deus verus est ipse Deus vivens et rex sempiternus ab indignatione eius commovebitur terra et non sustinebunt gentes comminationem eius</span> <span class="verse"><a name="11">11</a>sic ergo dicetis eis dii qui caelos et terram non fecerunt pereant de terra et de his quae sub caelis sunt</span> <span class="verse"><a name="12">12</a>qui facit terram in fortitudine sua praeparat orbem in sapientia sua et prudentia sua extendit caelos</span> <span class="verse"><a name="13">13</a>ad vocem suam dat multitudinem aquarum in caelo et elevat nebulas ab extremitatibus terrae fulgura in pluviam facit et educit ventum de thesauris suis</span> <span class="verse"><a name="14">14</a>stultus factus est omnis homo ab scientia confusus est omnis artifex in sculptili quoniam falsum est quod conflavit et non est spiritus in eis</span> <span class="verse"><a name="15">15</a>vana sunt et opus risu dignum in tempore visitationis suae peribunt</span> <span class="verse"><a name="16">16</a>non est his similis pars Iacob qui enim formavit omnia ipse est et Israhel virga hereditatis eius Dominus exercituum nomen illi</span> <span class="verse"><a name="17">17</a>congrega de terra confusionem tuam quae habitas in obsidione</span> <span class="verse"><a name="18">18</a>quia haec dicit Dominus ecce ego longe proiciam habitatores terrae in hac vice et tribulabo eos ita ut inveniantur</span> <span class="verse"><a name="19">19</a>vae mihi super contritione mea pessima plaga mea ego autem dixi plane haec infirmitas mea est et portabo illam</span> <span class="verse"><a name="20">20</a>tabernaculum meum vastatum est omnes funiculi mei disrupti sunt filii mei exierunt a me et non subsistunt non est qui extendat ultra tentorium meum et erigat pelles meas</span> <span class="verse"><a name="21">21</a>quia stulte egerunt pastores et Dominum non quaesierunt propterea non intellexerunt et omnis grex eorum dispersus est</span> <span class="verse"><a name="22">22</a>vox auditionis ecce venit et commotio magna de terra aquilonis ut ponat civitates Iuda solitudinem et habitaculum draconum</span> <span class="verse"><a name="23">23</a>scio Domine quia non est hominis via eius nec viri est ut ambulet et dirigat gressus suos</span> <span class="verse"><a name="24">24</a>corripe me Domine verumtamen in iudicio et non in furore tuo ne forte ad nihilum redigas me</span> <span class="verse"><a name="25">25</a>effunde indignationem tuam super gentes quae non cognoverunt te et super provincias quae nomen tuum non invocaverunt quia comederunt Iacob et devoraverunt eum et consumpserunt illum et decus eius dissipaverunt</span> </p></div</div></div></body></html>