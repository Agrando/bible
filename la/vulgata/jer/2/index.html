<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/jer/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/jer">Jeremiah</a> &gt <strong>Chapter 2</strong></div><p><span class="verse"><a name="1">1</a>et factum est verbum Domini ad me dicens</span> <span class="verse"><a name="2">2</a>vade et clama in auribus Hierusalem dicens haec dicit Dominus recordatus sum tui miserans adulescentiam tuam et caritatem disponsationis tuae quando secuta me es in deserto in terra quae non seminatur</span> <span class="verse"><a name="3">3</a>sanctus Israhel Domino primitiae frugum eius omnes qui devorant eum delinquunt mala venient super eos dicit Dominus</span> <span class="verse"><a name="4">4</a>audite verbum Domini domus Iacob et omnes cognationes domus Israhel</span> <span class="verse"><a name="5">5</a>haec dicit Dominus quid invenerunt patres vestri in me iniquitatis quia elongaverunt a me et ambulaverunt post vanitatem et vani facti sunt</span> <span class="verse"><a name="6">6</a>et non dixerunt ubi est Dominus qui ascendere nos fecit de terra Aegypti qui transduxit nos per desertum per terram inhabitabilem et inviam per terram sitis et imaginem mortis per terram in qua non ambulavit vir neque habitavit homo</span> <span class="verse"><a name="7">7</a>et induxi vos in terram Carmeli ut comederetis fructum eius et optima illius et ingressi contaminastis terram meam et hereditatem meam posuistis in abominationem</span> <span class="verse"><a name="8">8</a>sacerdotes non dixerunt ubi est Dominus et tenentes legem nescierunt me et pastores praevaricati sunt in me et prophetae prophetaverunt in Baal et idola secuti sunt</span> <span class="verse"><a name="9">9</a>propterea adhuc iudicio contendam vobiscum ait Dominus et cum filiis vestris disceptabo</span> <span class="verse"><a name="10">10</a>transite ad insulas Cetthim et videte et in Cedar mittite et considerate vehementer et videte si factum est huiuscemodi</span> <span class="verse"><a name="11">11</a>si mutavit gens deos et certe ipsi non sunt dii populus vero meus mutavit Gloriam suam in idolum</span> <span class="verse"><a name="12">12</a>obstupescite caeli super hoc et portae eius desolamini vehementer dicit Dominus</span> <span class="verse"><a name="13">13</a>duo enim mala fecit populus meus me dereliquerunt fontem aquae vivae ut foderent sibi cisternas cisternas dissipatas quae continere non valent aquas</span> <span class="verse"><a name="14">14</a>numquid servus est Israhel aut vernaculus quare ergo est factus in praedam</span> <span class="verse"><a name="15">15</a>super eum rugierunt leones et dederunt vocem suam posuerunt terram eius in solitudinem civitates eius exustae sunt et non est qui habitet in eis</span> <span class="verse"><a name="16">16</a>filii quoque Memfeos et Tafnes constupraverunt te usque ad verticem</span> <span class="verse"><a name="17">17</a>numquid non istud factum est tibi quia dereliquisti Dominum Deum tuum eo tempore quo ducebat te per viam</span> <span class="verse"><a name="18">18</a>et nunc quid tibi vis in via Aegypti ut bibas aquam turbidam et quid tibi cum via Assyriorum ut bibas aquam Fluminis</span> <span class="verse"><a name="19">19</a>arguet te malitia tua et aversio tua increpabit te scito et vide quia malum et amarum est reliquisse te Dominum Deum tuum et non esse timorem mei apud te dicit Dominus Deus exercituum</span> <span class="verse"><a name="20">20</a>a saeculo confregisti iugum meum rupisti vincula mea et dixisti non serviam in omni enim colle sublimi et sub omni ligno frondoso tu prosternebaris meretrix</span> <span class="verse"><a name="21">21</a>ego autem plantavi te vineam electam omne semen verum quomodo ergo conversa es in pravum vinea aliena</span> <span class="verse"><a name="22">22</a>si laveris te nitro et multiplicaveris tibi herbam borith maculata es in iniquitate tua coram me dicit Dominus Deus</span> <span class="verse"><a name="23">23</a>quomodo dicis non sum polluta post Baalim non ambulavi vide vias tuas in convalle scito quid feceris cursor levis explicans vias tuas</span> <span class="verse"><a name="24">24</a>onager adsuetus in solitudine in desiderio animae suae adtraxit ventum amoris sui nullus avertet eam omnes qui quaerunt eam non deficient in menstruis eius invenient eam</span> <span class="verse"><a name="25">25</a>prohibe pedem tuum a nuditate et guttur tuum a siti et dixisti desperavi nequaquam faciam adamavi quippe alienos et post eos ambulabo</span> <span class="verse"><a name="26">26</a>quomodo confunditur fur quando deprehenditur sic confusi sunt domus Israhel ipsi et reges eorum principes et sacerdotes et prophetae eorum</span> <span class="verse"><a name="27">27</a>dicentes ligno pater meus es tu et lapidi tu me genuisti verterunt ad me tergum et non faciem et in tempore adflictionis suae dicent surge et libera nos</span> <span class="verse"><a name="28">28</a>ubi sunt dii tui quos fecisti tibi surgant et liberent te in tempore adflictionis tuae secundum numerum quippe civitatum tuarum erant dii tui Iuda</span> <span class="verse"><a name="29">29</a>quid vultis mecum iudicio contendere omnes dereliquistis me dicit Dominus</span> <span class="verse"><a name="30">30</a>frustra percussi filios vestros disciplinam non receperunt devoravit gladius vester prophetas vestros quasi leo vastator</span> <span class="verse"><a name="31">31</a>generatio vestra videte verbum Domini numquid solitudo factus sum Israheli aut terra serotina quare ergo dixit populus meus recessimus non veniemus ultra ad te</span> <span class="verse"><a name="32">32</a>numquid obliviscitur virgo ornamenti sui sponsa fasciae pectoralis suae populus vero meus oblitus est mei diebus innumeris</span> <span class="verse"><a name="33">33</a>quid niteris bonam ostendere viam tuam ad quaerendam dilectionem quae insuper et malitias tuas docuisti vias tuas</span> <span class="verse"><a name="34">34</a>et in alis tuis inventus est sanguis animarum pauperum et innocentium non in fossis inveni eos sed in omnibus quae supra memoravi</span> <span class="verse"><a name="35">35</a>et dixisti absque peccato et innocens ego sum et propterea avertatur furor tuus a me ecce ego iudicio contendam tecum eo quod dixeris non peccavi</span> <span class="verse"><a name="36">36</a>quam vilis es facta nimis iterans vias tuas et ab Aegypto confunderis sicut confusa es ab Assur</span> <span class="verse"><a name="37">37</a>nam et ab ista egredieris et manus tuae erunt super caput tuum quoniam obtrivit Dominus confidentiam tuam et nihil habebis prosperum</span> </p></div</div></div></body></html>