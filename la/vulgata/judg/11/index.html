<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/judg/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/judg">Judges</a> &gt <strong>Chapter 11</strong></div><p><span class="verse"><a name="1">1</a>fuit illo tempore Iepthae Galaadites vir fortissimus atque pugnator filius meretricis mulieris qui natus est de Galaad</span> <span class="verse"><a name="2">2</a>habuit autem Galaad uxorem de qua suscepit filios qui postquam creverant eiecerunt Iepthae dicentes heres in domo patris nostri esse non poteris quia de altera matre generatus es</span> <span class="verse"><a name="3">3</a>quos ille fugiens atque devitans habitavit in terra Tob congregatique sunt ad eum viri inopes et latrocinantes et quasi principem sequebantur</span> <span class="verse"><a name="4">4</a>in illis diebus pugnabant filii Ammon contra Israhel</span> <span class="verse"><a name="5">5</a>quibus acriter instantibus perrexerunt maiores natu de Galaad ut tollerent in auxilium sui Iepthae de terra Tob</span> <span class="verse"><a name="6">6</a>dixeruntque ad eum veni et esto princeps noster et pugna contra filios Ammon</span> <span class="verse"><a name="7">7</a>quibus ille respondit nonne vos estis qui odistis me et eiecistis de domo patris mei et nunc venistis ad me necessitate conpulsi</span> <span class="verse"><a name="8">8</a>dixeruntque principes Galaad ad Iepthae ob hanc igitur causam nunc ad te venimus ut proficiscaris nobiscum et pugnes contra filios Ammon sisque dux omnium qui habitant in Galaad</span> <span class="verse"><a name="9">9</a>Iepthae quoque dixit eis si vere venistis ad me ut pugnem pro vobis contra filios Ammon tradideritque eos Dominus in manus meas ego ero princeps vester</span> <span class="verse"><a name="10">10</a>qui responderunt ei Dominus qui haec audit ipse mediator ac testis est quod nostra promissa faciamus</span> <span class="verse"><a name="11">11</a>abiit itaque Iepthae cum principibus Galaad fecitque eum omnis populus principem sui locutusque est Iepthae omnes sermones suos coram Domino in Maspha</span> <span class="verse"><a name="12">12</a>et misit nuntios ad regem filiorum Ammon qui ex persona sua dicerent quid mihi et tibi est quia venisti contra me ut vastares terram meam</span> <span class="verse"><a name="13">13</a>quibus ille respondit quia tulit Israhel terram meam quando ascendit de Aegypto a finibus Arnon usque Iaboc atque Iordanem nunc igitur cum pace redde mihi eam</span> <span class="verse"><a name="14">14</a>per quos rursum mandavit Iepthae et imperavit eis ut dicerent regi Ammon</span> <span class="verse"><a name="15">15</a>haec dicit Iepthae non tulit Israhel terram Moab nec terram filiorum Ammon</span> <span class="verse"><a name="16">16</a>sed quando de Aegypto conscenderunt ambulavit per solitudinem usque ad mare Rubrum et venit in Cades</span> <span class="verse"><a name="17">17</a>misitque nuntios ad regem Edom dicens dimitte ut transeam per terram tuam qui noluit adquiescere precibus eius misit quoque et ad regem Moab qui et ipse transitum praebere contempsit mansit itaque in Cades</span> <span class="verse"><a name="18">18</a>et circuivit ex latere terram Edom et terram Moab venitque contra orientalem plagam terrae Moab et castrametatus est trans Arnon nec voluit intrare terminos Moab Arnon quippe confinium est terrae Moab</span> <span class="verse"><a name="19">19</a>misit itaque Israhel nuntios ad Seon regem Amorreorum qui habitabat in Esebon et dixerunt ei dimitte ut transeam per terram tuam usque ad fluvium</span> <span class="verse"><a name="20">20</a>qui et ipse Israhel verba despiciens non dimisit eum transire per terminos suos sed infinita multitudine congregata egressus est contra eum in Iassa et fortiter resistebat</span> <span class="verse"><a name="21">21</a>tradiditque eum Dominus in manu Israhel cum omni exercitu suo qui percussit eum et possedit omnem terram Amorrei habitatoris regionis illius</span> <span class="verse"><a name="22">22</a>et universos fines eius de Arnon usque Iaboc et de solitudine usque ad Iordanem</span> <span class="verse"><a name="23">23</a>Dominus ergo Deus Israhel subvertit Amorreum pugnante contra illum populo suo Israhel et tu nunc vis possidere terram eius</span> <span class="verse"><a name="24">24</a>nonne ea quae possedit Chamos deus tuus tibi iure debentur quae autem Dominus Deus noster victor obtinuit in nostram cedent possessionem</span> <span class="verse"><a name="25">25</a>nisi forte melior es Balac filio Sepphor rege Moab aut docere potes quod iurgatus sit contra Israhel et pugnaverit contra eum</span> <span class="verse"><a name="26">26</a>quando habitavit in Esebon et viculis eius et in Aroer et villis illius vel in cunctis civitatibus iuxta Iordanem per trecentos annos quare tanto tempore nihil super hac repetitione temptastis</span> <span class="verse"><a name="27">27</a>igitur non ego pecco in te sed tu contra me male agis indicens mihi bella non iusta iudicet Dominus arbiter huius diei inter Israhel et inter filios Ammon</span> <span class="verse"><a name="28">28</a>noluitque adquiescere rex filiorum Ammon verbis Iepthae quae per nuntios mandaverat</span> <span class="verse"><a name="29">29</a>factus est ergo super Iepthae spiritus Domini et circumiens Galaad et Manasse Maspha quoque Galaad et inde transiens ad filios Ammon</span> <span class="verse"><a name="30">30</a>votum vovit Domino dicens si tradideris filios Ammon in manus meas</span> <span class="verse"><a name="31">31</a>quicumque primus fuerit egressus de foribus domus meae mihique occurrerit revertenti cum pace a filiis Ammon eum holocaustum offeram Domino</span> <span class="verse"><a name="32">32</a>transivitque Iepthae ad filios Ammon ut pugnaret contra eos quos tradidit Dominus in manus eius</span> <span class="verse"><a name="33">33</a>percussitque ab Aroer usque dum venias in Mennith viginti civitates et usque ad Abel quae est vineis consita plaga magna nimis humiliatique sunt filii Ammon a filiis Israhel</span> <span class="verse"><a name="34">34</a>revertenti autem Iepthae in Maspha domum suam occurrit unigenita filia cum tympanis et choris non enim habebat alios liberos</span> <span class="verse"><a name="35">35</a>qua visa scidit vestimenta sua et ait heu filia mi decepisti me et ipsa decepta es aperui enim os meum ad Dominum et aliud facere non potero</span> <span class="verse"><a name="36">36</a>cui illa respondit pater mi si aperuisti os tuum ad Dominum fac mihi quodcumque pollicitus es concessa tibi ultione atque victoria de hostibus tuis</span> <span class="verse"><a name="37">37</a>dixitque ad patrem hoc solum mihi praesta quod deprecor dimitte me ut duobus mensibus circumeam montes et plangam virginitatem meam cum sodalibus meis</span> <span class="verse"><a name="38">38</a>cui ille respondit vade et dimisit eam duobus mensibus cumque abisset cum sociis ac sodalibus suis flebat virginitatem suam in montibus</span> <span class="verse"><a name="39">39</a>expletisque duobus mensibus reversa est ad patrem suum et fecit ei sicut voverat quae ignorabat virum exinde mos increbuit in Israhel et consuetudo servata est</span> <span class="verse"><a name="40">40</a>ut post anni circulum conveniant in unum filiae Israhel et plangant filiam Iepthae Galaaditae diebus quattuor</span> </p></div</div></div></body></html>