<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/judg/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/judg">Judges</a> &gt <strong>Chapter 10</strong></div><p><span class="verse"><a name="1">1</a>post Abimelech surrexit dux in Israhel Thola filius Phoa patrui Abimelech vir de Isachar qui habitavit in Sanir montis Ephraim</span> <span class="verse"><a name="2">2</a>et iudicavit Israhel viginti et tribus annis mortuusque ac sepultus est in Sanir</span> <span class="verse"><a name="3">3</a>huic successit Iair Galaadites qui iudicavit Israhel per viginti et duos annos</span> <span class="verse"><a name="4">4</a>habens triginta filios sedentes super triginta pullos asinarum et principes triginta civitatum quae ex nomine eius appellatae sunt Avothiair id est oppida Iair usque in praesentem diem in terra Galaad</span> <span class="verse"><a name="5">5</a>mortuusque est Iair ac sepultus in loco cui est vocabulum Camon</span> <span class="verse"><a name="6">6</a>filii autem Israhel peccatis veteribus iungentes nova fecerunt malum in conspectu Domini et servierunt idolis Baalim et Astharoth et diis Syriae ac Sidonis et Moab et filiorum Ammon et Philisthim dimiseruntque Dominum et non colebant eum</span> <span class="verse"><a name="7">7</a>contra quos iratus tradidit eos in manu Philisthim et filiorum Ammon</span> <span class="verse"><a name="8">8</a>adflictique sunt et vehementer oppressi per annos decem et octo omnes qui habitabant trans Iordanem in terra Amorrei quae est in Galaad</span> <span class="verse"><a name="9">9</a>in tantum ut filii Ammon Iordane transmisso vastarent Iudam et Beniamin et Ephraim adflictusque est Israhel nimis</span> <span class="verse"><a name="10">10</a>et clamantes ad Dominum dixerunt peccavimus tibi quia dereliquimus Deum nostrum et servivimus Baalim</span> <span class="verse"><a name="11">11</a>quibus locutus est Dominus numquid non Aegyptii et Amorrei filiique Ammon et Philisthim</span> <span class="verse"><a name="12">12</a>Sidonii quoque et Amalech et Chanaan oppresserunt vos et clamastis ad me et erui vos de manu eorum</span> <span class="verse"><a name="13">13</a>et tamen reliquistis me et coluistis deos alienos idcirco non addam ut ultra vos liberem</span> <span class="verse"><a name="14">14</a>ite et invocate deos quos elegistis ipsi vos liberent in tempore angustiae</span> <span class="verse"><a name="15">15</a>dixeruntque filii Israhel ad Dominum peccavimus redde tu nobis quicquid tibi placet tantum nunc libera nos</span> <span class="verse"><a name="16">16</a>quae dicentes omnia de finibus suis alienorum deorum idola proiecerunt et servierunt Deo qui doluit super miseriis eorum</span> <span class="verse"><a name="17">17</a>itaque filii Ammon conclamantes in Galaad fixere tentoria contra quos congregati filii Israhel in Maspha castrametati sunt</span> <span class="verse"><a name="18">18</a>dixeruntque principes Galaad singuli ad proximos suos qui primus e nobis contra filios Ammon coeperit dimicare erit dux populi Galaad</span> </p></div</div></div></body></html>