<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/judg/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/judg">Judges</a> &gt <strong>Chapter 20</strong></div><p><span class="verse"><a name="1">1</a>egressi sunt itaque omnes filii Israhel et pariter congregati quasi vir unus de Dan usque Bersabee et terra Galaad ad Dominum in Maspha</span> <span class="verse"><a name="2">2</a>omnesque anguli populorum et cunctae tribus Israhel in ecclesiam populi Dei convenerunt quadringenta milia peditum pugnatorum</span> <span class="verse"><a name="3">3</a>nec latuit filios Beniamin quod ascendissent filii Israhel in Maspha interrogatusque Levita maritus mulieris interfectae quomodo tantum scelus perpetratum esset</span> <span class="verse"><a name="4">4</a>respondit veni in Gabaa Beniamin cum uxore mea illucque deverti</span> <span class="verse"><a name="5">5</a>et ecce homines civitatis illius circumdederunt nocte domum in qua manebam volentes me occidere et uxorem meam incredibili libidinis furore vexantes denique mortua est</span> <span class="verse"><a name="6">6</a>quam arreptam in frusta concidi misique partes in omnes terminos possessionis vestrae quia numquam tantum nefas et tam grande piaculum factum est in Israhel</span> <span class="verse"><a name="7">7</a>adestis omnes filii Israhel decernite quid facere debeatis</span> <span class="verse"><a name="8">8</a>stansque omnis populus quasi unius hominis sermone respondit non recedemus in tabernacula nostra nec suam quisquam intrabit domum</span> <span class="verse"><a name="9">9</a>sed hoc contra Gabaa in commune faciemus</span> <span class="verse"><a name="10">10</a>decem viri eligantur e centum ex omnibus tribubus Israhel et centum de mille et mille de decem milibus ut conportent exercitui cibaria et possimus pugnantes contra Gabaa Beniamin reddere ei pro scelere quod meretur</span> <span class="verse"><a name="11">11</a>convenitque universus Israhel ad civitatem quasi unus homo eadem mente unoque consilio</span> <span class="verse"><a name="12">12</a>et miserunt nuntios ad omnem tribum Beniamin qui dicerent cur tantum nefas in vobis reppertum est</span> <span class="verse"><a name="13">13</a>tradite homines de Gabaa qui hoc flagitium perpetrarunt ut moriantur et auferatur malum de Israhel qui noluerunt fratrum suorum filiorum Israhel audire mandatum</span> <span class="verse"><a name="14">14</a>sed ex cunctis urbibus quae suae sortis erant convenerunt in Gabaa ut illis ferrent auxilium et contra universum Israhel populum dimicarent</span> <span class="verse"><a name="15">15</a>inventique sunt viginti quinque milia de Beniamin educentium gladium praeter habitatores Gabaa</span> <span class="verse"><a name="16">16</a>qui septingenti erant viri fortissimi ita sinistra ut dextra proeliantes et sic fundis ad certum iacientes lapides ut capillum quoque possent percutere et nequaquam in alteram partem ictus lapidis deferretur</span> <span class="verse"><a name="17">17</a>virorum quoque Israhel absque filiis Beniamin inventa sunt quadringenta milia educentium gladios et paratorum ad pugnam</span> <span class="verse"><a name="18">18</a>qui surgentes venerunt in domum Dei hoc est in Silo consulueruntque eum atque dixerunt quis erit in exercitu nostro princeps certaminis contra filios Beniamin quibus respondit Dominus Iudas sit dux vester</span> <span class="verse"><a name="19">19</a>statimque filii Israhel surgentes mane castrametati sunt iuxta Gabaa</span> <span class="verse"><a name="20">20</a>et inde procedentes ad pugnam contra Beniamin urbem obpugnare coeperunt</span> <span class="verse"><a name="21">21</a>egressique filii Beniamin de Gabaa occiderunt de filiis Israhel die illo viginti duo milia viros</span> <span class="verse"><a name="22">22</a>rursum filii Israhel et fortitudine et numero confidentes in eodem loco in quo prius certaverant aciem direxerunt</span> <span class="verse"><a name="23">23</a>ita tamen ut prius ascenderent et flerent coram Domino usque ad noctem consulerentque eum et dicerent debeo ultra procedere ad dimicandum contra filios Beniamin fratres meos an non quibus ille respondit ascendite ad eum et inite certamen</span> <span class="verse"><a name="24">24</a>cumque filii Israhel altero die contra Beniamin ad proelium processissent</span> <span class="verse"><a name="25">25</a>eruperunt filii Beniamin de portis Gabaa et occurrentes eis tanta in illos caede baccati sunt ut decem et octo milia virorum educentium gladium prosternerent</span> <span class="verse"><a name="26">26</a>quam ob rem omnes filii Israhel venerunt in domum Dei et sedentes flebant coram Domino ieiunaveruntque illo die usque ad vesperam et obtulerunt ei holocausta et pacificas victimas</span> <span class="verse"><a name="27">27</a>et super statu suo interrogaverunt eo tempore ibi erat arca foederis Dei</span> <span class="verse"><a name="28">28</a>et Finees filius Eleazari filii Aaron praepositus domus consuluerunt igitur Dominum atque dixerunt exire ultra debemus ad pugnam contra filios Beniamin fratres nostros an quiescere quibus ait Dominus ascendite cras enim tradam eos in manus vestras</span> <span class="verse"><a name="29">29</a>posueruntque filii Israhel insidias per circuitum urbis Gabaa</span> <span class="verse"><a name="30">30</a>et tertia vice sicut semel et bis contra Beniamin exercitum produxerunt</span> <span class="verse"><a name="31">31</a>sed et filii Beniamin audacter eruperunt de civitate et fugientes adversarios longius persecuti sunt ita ut vulnerarent ex eis sicut primo et secundo die et caederent per duas semitas terga vertentes quarum una ferebat in Bethel altera in Gabaa atque prosternerent triginta circiter viros</span> <span class="verse"><a name="32">32</a>putaverunt enim solito eos more cedere qui fugam arte simulantes iniere consilium ut abstraherent eos de civitate et quasi fugientes ad supradictas semitas perducerent</span> <span class="verse"><a name="33">33</a>omnes itaque filii Israhel surgentes de sedibus suis tetenderunt aciem in loco qui vocatur Baalthamar insidiae quoque quae circa urbem erant paulatim se aperire coeperunt</span> <span class="verse"><a name="34">34</a>et ab occidentali urbis parte procedere sed et alia decem milia virorum de universo Israhel habitatores urbis ad certamina provocabant ingravatumque est bellum contra filios Beniamin et non intellexerunt quod ex omni parte illis instaret interitus</span> <span class="verse"><a name="35">35</a>percussitque eos Dominus in conspectu filiorum Israhel et interfecerunt ex eis in illo die viginti quinque milia et centum viros omnes bellatores et educentes gladium</span> <span class="verse"><a name="36">36</a>filii autem Beniamin cum se inferiores esse vidissent coeperunt fugere quod cernentes filii Israhel dederunt eis ad fugiendum locum ut ad praeparatas insidias devenirent quas iuxta urbem posuerant</span> <span class="verse"><a name="37">37</a>qui cum repente de latibulis surrexissent et Beniamin terga caedentibus daret ingressi sunt civitatem et percusserunt eam in ore gladii</span> <span class="verse"><a name="38">38</a>signum autem dederant filii Israhel his quos in insidiis conlocaverant ut postquam urbem cepissent ignem accenderent et ascendente in altum fumo captam urbem demonstrarent</span> <span class="verse"><a name="39">39</a>quod cum cernerent filii Israhel in ipso certamine positi putaverunt enim filii Beniamin eos fugere et instantius sequebantur caesis de exercitu eorum triginta viris</span> <span class="verse"><a name="40">40</a>et viderent quasi columnam fumi de civitate conscendere Beniamin quoque retro aspiciens captam cerneret civitatem et flammas in sublime ferri</span> <span class="verse"><a name="41">41</a>qui prius simulaverant fugam versa facie fortius resistebant quod cum vidissent filii Beniamin in fugam versi sunt</span> <span class="verse"><a name="42">42</a>et ad viam deserti ire coeperunt illuc quoque eos adversariis persequentibus sed et hii qui urbem succenderant occurrerunt eis</span> <span class="verse"><a name="43">43</a>atque ita factum est ut ex utraque parte ab hostibus caederentur nec erat ulla morientium requies ceciderunt atque prostrati sunt ad orientalem plagam urbis Gabaa</span> <span class="verse"><a name="44">44</a>fuerunt autem qui in eodem loco interfecti sunt decem et octo milia virorum omnes robustissimi pugnatores</span> <span class="verse"><a name="45">45</a>quod cum vidissent qui remanserant de Beniamin fugerunt in solitudinem et pergebant ad petram cuius vocabulum est Remmon in illa quoque fuga palantes et in diversa tendentes occiderunt quinque milia viros et cum ultra tenderent persecuti sunt eos et interfecerunt etiam alios duo milia</span> <span class="verse"><a name="46">46</a>et sic factum est ut omnes qui ceciderant de Beniamin in diversis locis essent viginti quinque milia pugnatores ad bella promptissimi</span> <span class="verse"><a name="47">47</a>remanserunt itaque de omni numero Beniamin qui evadere potuerant et fugere in solitudinem sescenti viri sederuntque in petra Remmon mensibus quattuor</span> <span class="verse"><a name="48">48</a>regressi autem filii Israhel omnes reliquias civitatis a viris usque ad iumenta gladio percusserunt cunctasque urbes et viculos Beniamin vorax flamma consumpsit</span> </p></div</div></div></body></html>