<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/judg/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/judg">Judges</a> &gt <strong>Chapter 5</strong></div><p><span class="verse"><a name="1">1</a>cecineruntque Debbora et Barac filius Abinoem in die illo dicentes</span> <span class="verse"><a name="2">2</a>qui sponte obtulistis de Israhel animas vestras ad periculum benedicite Domino</span> <span class="verse"><a name="3">3</a>audite reges percipite auribus principes ego sum ego sum quae Domino canam psallam Domino Deo Israhel</span> <span class="verse"><a name="4">4</a>Domine cum exires de Seir et transires per regiones Edom terra mota est caelique ac nubes stillaverunt aquis</span> <span class="verse"><a name="5">5</a>montes fluxerunt a facie Domini et Sinai a facie Domini Dei Israhel</span> <span class="verse"><a name="6">6</a>in diebus Samgar filii Anath in diebus Iahel quieverunt semitae et qui ingrediebantur per eas ambulaverunt per calles devios</span> <span class="verse"><a name="7">7</a>cessaverunt fortes in Israhel et quieverunt donec surgeret Debbora surgeret mater in Israhel</span> <span class="verse"><a name="8">8</a>nova bella elegit Dominus et portas hostium ipse subvertit clypeus et hasta si apparuerint in quadraginta milibus Israhel</span> <span class="verse"><a name="9">9</a>cor meum diligit principes Israhel qui propria voluntate obtulistis vos discrimini benedicite Domino</span> <span class="verse"><a name="10">10</a>qui ascenditis super nitentes asinos et sedetis in iudicio et ambulatis in via loquimini</span> <span class="verse"><a name="11">11</a>ubi conlisi sunt currus et hostium est suffocatus exercitus ibi narrentur iustitiae Domini et clementia in fortes Israhel tunc descendit populus Domini ad portas et obtinuit principatum</span> <span class="verse"><a name="12">12</a>surge surge Debbora surge surge et loquere canticum surge Barac et adprehende captivos tuos fili Abinoem</span> <span class="verse"><a name="13">13</a>salvatae sunt reliquiae populi Dominus in fortibus dimicavit</span> <span class="verse"><a name="14">14</a>ex Ephraim delevit eos in Amalech et post eum ex Beniamin in populos tuos o Amalech de Machir principes descenderunt et de Zabulon qui exercitum ducerent ad bellandum</span> <span class="verse"><a name="15">15</a>duces Isachar fuere cum Debbora et Barac vestigia sunt secuti qui quasi in praeceps ac baratrum se discrimini dedit diviso contra se Ruben magnanimorum repperta contentio est</span> <span class="verse"><a name="16">16</a>quare habitas inter duos terminos ut audias sibilos gregum diviso contra se Ruben magnanimorum repperta contentio est</span> <span class="verse"><a name="17">17</a>Galaad trans Iordanem quiescebat et Dan vacabat navibus Aser habitabat in litore maris et in portibus morabatur</span> <span class="verse"><a name="18">18</a>Zabulon vero et Nepthalim obtulerunt animas suas morti in regione Merome</span> <span class="verse"><a name="19">19</a>venerunt reges et pugnaverunt pugnaverunt reges Chanaan in Thanach iuxta aquas Mageddo et tamen nihil tulere praedantes</span> <span class="verse"><a name="20">20</a>de caelo dimicatum est contra eos stellae manentes in ordine et cursu suo adversum Sisaram pugnaverunt</span> <span class="verse"><a name="21">21</a>torrens Cison traxit cadavera eorum torrens Cadumim torrens Cison conculca anima mea robustos</span> <span class="verse"><a name="22">22</a>ungulae equorum ceciderunt fugientibus impetu et per praeceps ruentibus fortissimis hostium</span> <span class="verse"><a name="23">23</a>maledicite terrae Meroz dixit angelus Domini maledicite habitatoribus eius quia non venerunt ad auxilium Domini in adiutorium fortissimorum eius</span> <span class="verse"><a name="24">24</a>benedicta inter mulieres Iahel uxor Aber Cinei benedicatur in tabernaculo suo</span> <span class="verse"><a name="25">25</a>aquam petenti lac dedit et in fiala principum obtulit butyrum</span> <span class="verse"><a name="26">26</a>sinistram manum misit ad clavum et dexteram ad fabrorum malleos percussitque Sisaram quaerens in capite vulneri locum et tempus valide perforans</span> <span class="verse"><a name="27">27</a>inter pedes eius ruit defecit et mortuus est ante pedes illius volvebatur et iacebat exanimis et miserabilis</span> <span class="verse"><a name="28">28</a>per fenestram prospiciens ululabat mater eius et de cenaculo loquebatur cur moratur regredi currus eius quare tardaverunt pedes quadrigarum illius</span> <span class="verse"><a name="29">29</a>una sapientior ceteris uxoribus eius haec socrui verba respondit</span> <span class="verse"><a name="30">30</a>forsitan nunc dividit spolia et pulcherrima feminarum eligitur ei vestes diversorum colorum Sisarae traduntur in praedam et supellex varia ad ornanda colla congeritur</span> <span class="verse"><a name="31">31</a>sic pereant omnes inimici tui Domine qui autem diligunt te sicut sol in ortu suo splendet ita rutilent</span> <span class="verse"><a name="32">32</a>quievitque terra per quadraginta annos</span> </p></div</div></div></body></html>