<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/judg/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/judg">Judges</a> &gt <strong>Chapter 1</strong></div><p><span class="verse"><a name="1">1</a>post mortem Iosue consuluerunt filii Israhel Dominum dicentes quis ascendet ante nos contra Chananeum et erit dux belli</span> <span class="verse"><a name="2">2</a>dixitque Dominus Iudas ascendet ecce tradidi terram in manus eius</span> <span class="verse"><a name="3">3</a>et ait Iudas Symeoni fratri suo ascende mecum in sorte mea et pugna contra Chananeum ut et ego pergam tecum in sorte tua et abiit cum eo Symeon</span> <span class="verse"><a name="4">4</a>ascenditque Iudas et tradidit Dominus Chananeum ac Ferezeum in manus eorum et percusserunt in Bezec decem milia virorum</span> <span class="verse"><a name="5">5</a>inveneruntque Adonibezec in Bezec et pugnaverunt contra eum ac percusserunt Chananeum et Ferezeum</span> <span class="verse"><a name="6">6</a>fugit autem Adonibezec quem secuti conprehenderunt caesis summitatibus manuum eius ac pedum</span> <span class="verse"><a name="7">7</a>dixitque Adonibezec septuaginta reges amputatis manuum ac pedum summitatibus colligebant sub mensa mea ciborum reliquias sicut feci ita reddidit mihi Deus adduxeruntque eum in Hierusalem et ibi mortuus est</span> <span class="verse"><a name="8">8</a>obpugnantes ergo filii Iuda Hierusalem ceperunt eam et percusserunt in ore gladii tradentes cunctam incendio civitatem</span> <span class="verse"><a name="9">9</a>et postea descendentes pugnaverunt contra Chananeum qui habitabat in montanis et ad meridiem et in campestribus</span> <span class="verse"><a name="10">10</a>pergensque Iudas contra Chananeum qui habitabat in Hebron cui nomen fuit antiquitus Cariatharbe percussit Sisai et Ahiman et Tholmai</span> <span class="verse"><a name="11">11</a>atque inde profectus abiit ad habitatores Dabir cuius nomen vetus erat Cariathsepher id est civitas Litterarum</span> <span class="verse"><a name="12">12</a>dixitque Chaleb qui percusserit Cariathsepher et vastaverit eam dabo ei Axam filiam meam uxorem</span> <span class="verse"><a name="13">13</a>cumque cepisset eam Othonihel filius Cenez frater Chaleb minor dedit ei filiam suam coniugem</span> <span class="verse"><a name="14">14</a>quam pergentem in itinere monuit vir suus ut peteret a patre suo agrum quae cum suspirasset sedens asino dixit ei Chaleb quid habes</span> <span class="verse"><a name="15">15</a>at illa respondit da mihi benedictionem quia terram arentem dedisti mihi da et inriguam aquis dedit ergo ei Chaleb inriguum superius et inriguum inferius</span> <span class="verse"><a name="16">16</a>filii autem Cinei cognati Mosi ascenderunt de civitate Palmarum cum filiis Iuda in desertum sortis eius quod est ad meridiem Arad et habitaverunt cum eo</span> <span class="verse"><a name="17">17</a>abiit autem Iudas cum Symeone fratre suo et percusserunt simul Chananeum qui habitabat in Sephath et interfecerunt eum vocatumque est nomen urbis Horma id est anathema</span> <span class="verse"><a name="18">18</a>cepitque Iudas Gazam cum finibus suis et Ascalonem atque Accaron cum terminis suis</span> <span class="verse"><a name="19">19</a>fuitque Dominus cum Iuda et montana possedit nec potuit delere habitatores vallis quia falcatis curribus abundabant</span> <span class="verse"><a name="20">20</a>dederuntque Chaleb Hebron sicut dixerat Moses qui delevit ex ea tres filios Enach</span> <span class="verse"><a name="21">21</a>Iebuseum autem habitatorem Hierusalem non deleverunt filii Beniamin habitavitque Iebuseus cum filiis Beniamin in Hierusalem usque in praesentem diem</span> <span class="verse"><a name="22">22</a>domus quoque Ioseph ascendit in Bethel fuitque Dominus cum eis</span> <span class="verse"><a name="23">23</a>nam cum obsiderent urbem quae prius Luza vocabatur</span> <span class="verse"><a name="24">24</a>viderunt hominem egredientem de civitate dixeruntque ad eum ostende nobis introitum civitatis et faciemus tecum misericordiam</span> <span class="verse"><a name="25">25</a>qui cum ostendisset eis percusserunt urbem in ore gladii hominem autem illum et omnem cognationem eius dimiserunt</span> <span class="verse"><a name="26">26</a>qui dimissus abiit in terram Etthim et aedificavit ibi civitatem vocavitque eam Luzam quae ita appellatur usque in praesentem diem</span> <span class="verse"><a name="27">27</a>Manasses quoque non delevit Bethsan et Thanach cum viculis suis et habitatores Dor et Ieblaam et Mageddo cum viculis suis coepitque Chananeus habitare cum eis</span> <span class="verse"><a name="28">28</a>postquam autem confortatus est Israhel fecit eos tributarios et delere noluit</span> <span class="verse"><a name="29">29</a>Ephraim etiam non interfecit Chananeum qui habitabat in Gazer sed habitavit cum eo</span> <span class="verse"><a name="30">30</a>Zabulon non delevit habitatores Cetron et Naalon sed habitavit Chananeus in medio eius factusque est ei tributarius</span> <span class="verse"><a name="31">31</a>Aser quoque non delevit habitatores Achcho et Sidonis Alab et Achazib et Alba et Afec et Roob</span> <span class="verse"><a name="32">32</a>habitavitque in medio Chananei habitatoris illius terrae nec interfecit eum</span> <span class="verse"><a name="33">33</a>Nepthali non delevit habitatores Bethsemes et Bethanath et habitavit inter Chananeum habitatorem terrae fueruntque ei Bethsemitae et Bethanitae tributarii</span> <span class="verse"><a name="34">34</a>artavitque Amorreus filios Dan in monte nec dedit eis locum ut ad planiora descenderent</span> <span class="verse"><a name="35">35</a>habitavitque in monte Hares quod interpretatur testaceo in Ahilon et Salabim et adgravata est manus domus Ioseph factusque est ei tributarius</span> <span class="verse"><a name="36">36</a>fuit autem terminus Amorrei ab ascensu Scorpionis Petra et superiora loca</span> </p></div</div></div></body></html>