<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/judg/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/judg">Judges</a> &gt <strong>Chapter 15</strong></div><p><span class="verse"><a name="1">1</a>post aliquantum autem temporis cum dies triticeae messis instarent venit Samson invisere volens uxorem suam et adtulit ei hedum de capris cumque cubiculum eius solito vellet intrare prohibuit eum pater illius dicens</span> <span class="verse"><a name="2">2</a>putavi quod odisses eam et ideo tradidi illam amico tuo sed habet sororem quae iunior et pulchrior illa est sit tibi pro ea uxor</span> <span class="verse"><a name="3">3</a>cui respondit Samson ab hac die non erit culpa in me contra Philistheos faciam enim vobis mala</span> <span class="verse"><a name="4">4</a>perrexitque et cepit trecentas vulpes caudasque earum iunxit ad caudas et faces ligavit in medio</span> <span class="verse"><a name="5">5</a>quas igne succendens dimisit ut huc illucque discurrerent quae statim perrexerunt in segetes Philisthinorum quibus succensis et conportatae iam fruges et adhuc stantes in stipula concrematae sunt in tantum ut vineas quoque et oliveta flamma consumeret</span> <span class="verse"><a name="6">6</a>dixeruntque Philisthim quis fecit hanc rem quibus dictum est Samson gener Thamnathei quia tulit uxorem eius et alteri tradidit haec operatus est ascenderuntque Philisthim et conbuserunt tam mulierem quam patrem eius</span> <span class="verse"><a name="7">7</a>quibus ait Samson licet haec feceritis tamen adhuc ex vobis expetam ultionem et tunc quiescam</span> <span class="verse"><a name="8">8</a>percussitque eos ingenti plaga ita ut stupentes suram femori inponerent et descendens habitavit in spelunca petrae Aetham</span> <span class="verse"><a name="9">9</a>igitur ascendentes Philisthim in terra Iuda castrametati sunt et in loco qui postea vocatus est Lehi id est Maxilla eorum est fusus exercitus</span> <span class="verse"><a name="10">10</a>dixeruntque ad eos de tribu Iuda cur ascendistis adversum nos qui responderunt ut ligemus Samson venimus et reddamus ei quae in nos operatus est</span> <span class="verse"><a name="11">11</a>descenderunt ergo tria milia virorum de Iuda ad specum silicis Aetham dixeruntque ad Samson nescis quod Philisthim imperent nobis quare hoc facere voluisti quibus ille ait sicut fecerunt mihi feci eis</span> <span class="verse"><a name="12">12</a>ligare inquiunt te venimus et tradere in manus Philisthinorum iurate respondit mihi quod non me occidatis</span> <span class="verse"><a name="13">13</a>dixerunt non te occidimus sed vinctum tradimus ligaveruntque eum duobus novis funibus et tulerunt de petra Aetham</span> <span class="verse"><a name="14">14</a>qui cum venisset ad locum Maxillae et Philisthim vociferantes occurrissent ei inruit spiritus Domini in eum et sicut solent ad odorem ignis lina consumi ita vincula quibus ligatus erat dissipata sunt et soluta</span> <span class="verse"><a name="15">15</a>inventamque maxillam id est mandibulam asini quae iacebat arripiens interfecit in ea mille viros</span> <span class="verse"><a name="16">16</a>et ait in maxilla asini in mandibula pulli asinarum delevi eos et percussi mille viros</span> <span class="verse"><a name="17">17</a>cumque haec canens verba conplesset proiecit mandibulam de manu et vocavit nomen loci illius Ramathlehi quod interpretatur elevatio Maxillae</span> <span class="verse"><a name="18">18</a>sitiensque valde clamavit ad Dominum et ait tu dedisti in manu servi tui salutem hanc maximam atque victoriam et en siti morior incidamque in manus incircumcisorum</span> <span class="verse"><a name="19">19</a>aperuit itaque Dominus molarem dentem in maxilla asini et egressae sunt ex eo aquae quibus haustis refocilavit spiritum et vires recepit idcirco appellatum est nomen loci illius Fons invocantis de maxilla usque in praesentem diem</span> <span class="verse"><a name="20">20</a>iudicavitque Israhel in diebus Philisthim viginti annis</span> </p></div</div></div></body></html>