<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/judg/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/judg">Judges</a> &gt <strong>Chapter 8</strong></div><p><span class="verse"><a name="1">1</a>dixeruntque ad eum viri Ephraim quid est hoc quod facere voluisti ut non nos vocares cum ad pugnam pergeres contra Madian iurgantes fortiter et prope vim inferentes</span> <span class="verse"><a name="2">2</a>quibus ille respondit quid enim tale facere potui quale vos fecistis nonne melior est racemus Ephraim vindemiis Abiezer</span> <span class="verse"><a name="3">3</a>in manus vestras tradidit Dominus principes Madian Oreb et Zeb quid tale facere potui quale vos fecistis quod cum locutus esset requievit spiritus eorum quo tumebant contra eum</span> <span class="verse"><a name="4">4</a>cumque venisset Gedeon ad Iordanem transivit eum cum trecentis viris qui secum erant et prae lassitudine fugientes persequi non poterant</span> <span class="verse"><a name="5">5</a>dixitque ad viros Soccoth date obsecro panes populo qui mecum est quia valde defecerunt ut possimus persequi Zebee et Salmana reges Madian</span> <span class="verse"><a name="6">6</a>responderunt principes Soccoth forsitan palmae manuum Zebee et Salmana in manu tua sunt et idcirco postulas ut demus exercitui tuo panes</span> <span class="verse"><a name="7">7</a>quibus ille ait cum ergo tradiderit Dominus Zebee et Salmana in manus meas conteram carnes vestras cum spinis tribulisque deserti</span> <span class="verse"><a name="8">8</a>et inde conscendens venit in Phanuhel locutusque est ad viros eius loci similia cui et illi responderunt sicut responderant viri Soccoth</span> <span class="verse"><a name="9">9</a>dixit itaque et eis cum reversus fuero victor in pace destruam turrem hanc</span> <span class="verse"><a name="10">10</a>Zebee autem et Salmana requiescebant cum omni exercitu suo quindecim milia enim viri remanserant ex omnibus turmis orientalium populorum caesis centum viginti milibus bellatorum et educentium gladium</span> <span class="verse"><a name="11">11</a>ascendensque Gedeon per viam eorum qui in tabernaculis morabantur ad orientalem partem Nobee et Iecbaa percussit castra hostium qui securi erant et nihil adversi suspicabantur</span> <span class="verse"><a name="12">12</a>fugeruntque Zebee et Salmana quos persequens Gedeon conprehendit turbato omni exercitu eorum</span> <span class="verse"><a name="13">13</a>revertensque de bello ante solis ortum</span> <span class="verse"><a name="14">14</a>adprehendit puerum de viris Soccoth interrogavitque eum nomina principum et seniorum Soccoth et descripsit septuaginta septem viros</span> <span class="verse"><a name="15">15</a>venitque ad Soccoth et dixit eis en Zebee et Salmana super quibus exprobrastis mihi dicentes forsitan manus Zebee et Salmana in manibus tuis sunt et idcirco postulas ut demus viris qui lassi sunt et defecerunt panes</span> <span class="verse"><a name="16">16</a>tulit ergo seniores civitatis et spinas deserti ac tribulos et contrivit cum eis atque comminuit viros Soccoth</span> <span class="verse"><a name="17">17</a>turrem quoque Phanuhel subvertit occisis habitatoribus civitatis</span> <span class="verse"><a name="18">18</a>dixitque ad Zebee et Salmana quales fuerunt viri quos occidistis in Thabor qui responderunt similes tui et unus ex eis quasi filius regis</span> <span class="verse"><a name="19">19</a>quibus ille ait fratres mei fuerunt filii matris meae vivit Dominus si servassetis eos non vos occiderem</span> <span class="verse"><a name="20">20</a>dixitque Ietther primogenito suo surge et interfice eos qui non eduxit gladium timebat enim quia adhuc puer erat</span> <span class="verse"><a name="21">21</a>dixeruntque Zebee et Salmana tu surge et inrue in nos quia iuxta aetatem robur est hominis surrexit Gedeon et interfecit Zebee et Salmana et tulit ornamenta ac bullas quibus colla regalium camelorum decorari solent</span> <span class="verse"><a name="22">22</a>dixeruntque omnes viri Israhel ad Gedeon dominare nostri tu et filius tuus et filius filii tui quia liberasti nos de manu Madian</span> <span class="verse"><a name="23">23</a>quibus ille ait non dominabor vestri nec dominabitur in vos filius meus sed dominabitur Dominus</span> <span class="verse"><a name="24">24</a>dixitque ad eos unam petitionem postulo a vobis date mihi inaures ex praeda vestra inaures enim aureas Ismahelitae habere consuerant</span> <span class="verse"><a name="25">25</a>qui responderunt libentissime dabimus expandentesque super terram pallium proiecerunt in eo inaures de praeda</span> <span class="verse"><a name="26">26</a>et fuit pondus postulatarum inaurium mille septingenti auri sicli absque ornamentis et monilibus et veste purpurea quibus Madian reges uti soliti erant et praeter torques aureos camelorum</span> <span class="verse"><a name="27">27</a>fecitque ex eo Gedeon ephod et posuit illud in civitate sua Ephra fornicatusque est omnis Israhel in eo et factum est Gedeoni et omni domui eius in ruinam</span> <span class="verse"><a name="28">28</a>humiliatus est autem Madian coram filiis Israhel nec potuerunt ultra elevare cervices sed quievit terra per quadraginta annos quibus praefuit Gedeon</span> <span class="verse"><a name="29">29</a>abiit itaque Hierobbaal filius Ioas et habitavit in domo sua</span> <span class="verse"><a name="30">30</a>habuitque septuaginta filios qui egressi sunt de femore eius eo quod plures haberet uxores</span> <span class="verse"><a name="31">31</a>concubina autem illius quam habebat in Sychem genuit ei filium nomine Abimelech</span> <span class="verse"><a name="32">32</a>mortuusque est Gedeon filius Ioas in senectute bona et sepultus in sepulchro Ioas patris sui in Ephra de familia Ezri</span> <span class="verse"><a name="33">33</a>postquam autem mortuus est Gedeon aversi sunt filii Israhel et fornicati cum Baalim percusseruntque cum Baal foedus ut esset eis in deum</span> <span class="verse"><a name="34">34</a>nec recordati sunt Domini Dei sui qui eruit eos de manu omnium inimicorum suorum per circuitum</span> <span class="verse"><a name="35">35</a>nec fecerunt misericordiam cum domo Hierobbaal Gedeon iuxta omnia bona quae fecerat Israheli</span> </p></div</div></div></body></html>