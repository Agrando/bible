<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/judg/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/judg">Judges</a> &gt <strong>Chapter 6</strong></div><p><span class="verse"><a name="1">1</a>fecerunt autem filii Israhel malum in conspectu Domini qui tradidit eos in manu Madian septem annis</span> <span class="verse"><a name="2">2</a>et oppressi sunt valde ab eis feceruntque sibi antra et speluncas in montibus et munitissima ad repugnandum loca</span> <span class="verse"><a name="3">3</a>cumque sevisset Israhel ascendebat Madian et Amalech et ceteri orientalium nationum</span> <span class="verse"><a name="4">4</a>et apud eos figentes tentoria sicut erant in herbis cuncta vastabant usque ad introitum Gazae nihilque omnino ad vitam pertinens relinquebant in Israhel non oves non boves non asinos</span> <span class="verse"><a name="5">5</a>ipsi enim et universi greges eorum veniebant cum tabernaculis et instar lucustarum universa conplebant innumera multitudo hominum et camelorum quicquid tetigerant devastantes</span> <span class="verse"><a name="6">6</a>humiliatusque est Israhel valde in conspectu Madian</span> <span class="verse"><a name="7">7</a>et clamavit ad Dominum postulans auxilium contra Madianitas</span> <span class="verse"><a name="8">8</a>qui misit ad eos virum prophetam et locutus est haec dicit Dominus Deus Israhel ego vos feci conscendere de Aegypto et eduxi de domo servitutis</span> <span class="verse"><a name="9">9</a>et liberavi de manu Aegyptiorum et omnium inimicorum qui adfligebant vos eiecique eos ad introitum vestrum et tradidi vobis terram eorum</span> <span class="verse"><a name="10">10</a>et dixi ego Dominus Deus vester ne timeatis deos Amorreorum in quorum terra habitatis et noluistis audire vocem meam</span> <span class="verse"><a name="11">11</a>venit autem angelus Domini et sedit sub quercu quae erat in Ephra et pertinebat ad Ioas patrem familiae Ezri cumque Gedeon filius eius excuteret atque purgaret frumenta in torculari ut fugeret Madian</span> <span class="verse"><a name="12">12</a>apparuit ei et ait Dominus tecum virorum fortissime</span> <span class="verse"><a name="13">13</a>dixitque ei Gedeon obsecro Domine si Dominus nobiscum est cur adprehenderunt nos haec omnia ubi sunt mirabilia eius quae narraverunt patres nostri atque dixerunt de Aegypto eduxit nos Dominus nunc autem dereliquit nos et tradidit in manibus Madian</span> <span class="verse"><a name="14">14</a>respexitque ad eum Dominus et ait vade in hac fortitudine tua et liberabis Israhel de manu Madian scito quod miserim te</span> <span class="verse"><a name="15">15</a>qui respondens ait obsecro Domine mi in quo liberabo Israhel ecce familia mea infima est in Manasse et ego minimus in domo patris mei</span> <span class="verse"><a name="16">16</a>dixitque ei Dominus ego ero tecum et percuties Madian quasi unum virum</span> <span class="verse"><a name="17">17</a>et ille si inveni inquit gratiam coram te da mihi signum quod tu sis qui loquaris ad me</span> <span class="verse"><a name="18">18</a>ne recedas hinc donec revertar ad te portans sacrificium et offerens tibi qui respondit ego praestolabor adventum tuum</span> <span class="verse"><a name="19">19</a>ingressus est itaque Gedeon et coxit hedum et de farinae modio azymos panes carnesque ponens in canistro et ius carnium mittens in ollam tulit omnia sub quercum et obtulit ei</span> <span class="verse"><a name="20">20</a>cui dixit angelus Domini tolle carnes et panes azymos et pone super petram illam et ius desuper funde cumque fecisset ita</span> <span class="verse"><a name="21">21</a>extendit angelus Domini summitatem virgae quam tenebat in manu et tetigit carnes et azymos panes ascenditque ignis de petra et carnes azymosque consumpsit angelus autem Domini evanuit ex oculis eius</span> <span class="verse"><a name="22">22</a>vidensque Gedeon quod esset angelus Domini ait heu mihi Domine Deus quia vidi angelum Domini facie ad faciem</span> <span class="verse"><a name="23">23</a>dixitque ei Dominus pax tecum ne timeas non morieris</span> <span class="verse"><a name="24">24</a>aedificavit ergo ibi Gedeon altare Domino vocavitque illud Domini pax usque in praesentem diem cum adhuc esset in Ephra quae est familiae Ezri</span> <span class="verse"><a name="25">25</a>nocte illa dixit Dominus ad eum tolle taurum patris tui et alterum taurum annorum septem destruesque aram Baal quae est patris tui et nemus quod circa aram est succide</span> <span class="verse"><a name="26">26</a>et aedificabis altare Domino Deo tuo in summitate petrae huius super quam sacrificium ante posuisti tollesque taurum secundum et offeres holocaustum super lignorum struem quae de nemore succideris</span> <span class="verse"><a name="27">27</a>adsumptis igitur Gedeon decem viris de servis suis fecit sicut praeceperat Dominus timens autem domum patris sui et homines illius civitatis per diem facere noluit sed omnia nocte conplevit</span> <span class="verse"><a name="28">28</a>cumque surrexissent viri oppidi eius mane viderunt destructam aram Baal lucumque succisum et taurum alterum inpositum super altare quod tunc aedificatum erat</span> <span class="verse"><a name="29">29</a>dixeruntque ad invicem quis hoc fecit cumque perquirerent auctorem facti dictum est Gedeon filius Ioas fecit haec omnia</span> <span class="verse"><a name="30">30</a>et dixerunt ad Ioas produc filium tuum ut moriatur quia destruxit aram Baal et succidit nemus</span> <span class="verse"><a name="31">31</a>quibus ille respondit numquid ultores estis Baal et pugnatis pro eo qui adversarius eius est moriatur antequam lux crastina veniat si deus est vindicet se de eo qui suffodit aram eius</span> <span class="verse"><a name="32">32</a>ex illo die vocatus est Gedeon Hierobbaal eo quod dixisset Ioas ulciscatur se de eo Baal qui suffodit altare eius</span> <span class="verse"><a name="33">33</a>igitur omnis Madian et Amalech et orientales populi congregati sunt simul et transeuntes Iordanem castrametati sunt in valle Iezrahel</span> <span class="verse"><a name="34">34</a>spiritus autem Domini induit Gedeon qui clangens bucina convocavit domum Abiezer ut sequeretur</span> <span class="verse"><a name="35">35</a>misitque nuntios in universum Manassen qui et ipse secutus est eum et alios nuntios in Aser et Zabulon et Nepthalim qui occurrerunt ei</span> <span class="verse"><a name="36">36</a>dixitque Gedeon ad Dominum si salvum facis per manum meam Israhel sicut locutus es</span> <span class="verse"><a name="37">37</a>ponam vellus hoc lanae in area si ros in solo vellere fuerit et in omni terra siccitas sciam quod per manum meam sicut locutus es liberabis Israhel</span> <span class="verse"><a name="38">38</a>factumque est ita et de nocte consurgens expresso vellere concam rore conplevit</span> <span class="verse"><a name="39">39</a>dixitque rursus ad Dominum ne irascatur furor tuus contra me si adhuc semel temptavero signum quaerens in vellere oro ut solum vellus siccum sit et omnis terra rore madens</span> <span class="verse"><a name="40">40</a>fecitque Dominus nocte illa ut postulaverat et fuit siccitas in solo vellere et ros in omni terra</span> </p></div</div></div></body></html>