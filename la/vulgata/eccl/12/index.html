<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/eccl/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/eccl">Ecclesiastes</a> &gt <strong>Chapter 12</strong></div><p><span class="verse"><a name="1">1</a>memento creatoris tui in diebus iuventutis tuae antequam veniat tempus adflictionis et adpropinquent anni de quibus dicas non mihi placent</span> <span class="verse"><a name="2">2</a>antequam tenebrescat sol et lumen et luna et stellae et revertantur nubes post pluviam</span> <span class="verse"><a name="3">3</a>quando commovebuntur custodes domus et nutabuntur viri fortissimi et otiosae erunt molentes inminuto numero et tenebrescent videntes per foramina</span> <span class="verse"><a name="4">4</a>et claudent ostia in platea in humilitate vocis molentis et consurgent ad vocem volucris et obsurdescent omnes filiae carminis</span> <span class="verse"><a name="5">5</a>excelsa quoque timebunt et formidabunt in via florebit amigdalum inpinguabitur lucusta et dissipabitur capparis quoniam ibit homo in domum aeternitatis suae et circumibunt in platea plangentes</span> <span class="verse"><a name="6">6</a>antequam rumpatur funis argenteus et recurrat vitta aurea et conteratur hydria super fontem et confringatur rota super cisternam</span> <span class="verse"><a name="7">7</a>et revertatur pulvis in terram suam unde erat et spiritus redeat ad Deum qui dedit illum</span> <span class="verse"><a name="8">8</a>vanitas vanitatum dixit Ecclesiastes omnia vanitas</span> <span class="verse"><a name="9">9</a>cumque esset sapientissimus Ecclesiastes docuit populum et enarravit quae fecerit et investigans conposuit parabolas multas</span> <span class="verse"><a name="10">10</a>quaesivit verba utilia et conscripsit sermones rectissimos ac veritate plenos</span> <span class="verse"><a name="11">11</a>verba sapientium sicut stimuli et quasi clavi in altum defixi quae per magistrorum concilium data sunt a pastore uno</span> <span class="verse"><a name="12">12</a>his amplius fili mi ne requiras faciendi plures libros nullus est finis frequensque meditatio carnis adflictio est</span> <span class="verse"><a name="13">13</a>finem loquendi omnes pariter audiamus Deum time et mandata eius observa hoc est enim omnis homo</span> <span class="verse"><a name="14">14</a>et cuncta quae fiunt adducet Deus in iudicium pro omni errato sive bonum sive malum sit</span> </p></div</div></div></body></html>