<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/eccl/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/eccl">Ecclesiastes</a> &gt <strong>Chapter 1</strong></div><p><span class="verse"><a name="1">1</a>verba Ecclesiastes filii David regis Hierusalem</span> <span class="verse"><a name="2">2</a>vanitas vanitatum dixit Ecclesiastes vanitas vanitatum omnia vanitas</span> <span class="verse"><a name="3">3</a>quid habet amplius homo de universo labore suo quod laborat sub sole</span> <span class="verse"><a name="4">4</a>generatio praeterit et generatio advenit terra vero in aeternum stat</span> <span class="verse"><a name="5">5</a>oritur sol et occidit et ad locum suum revertitur ibique renascens</span> <span class="verse"><a name="6">6</a>gyrat per meridiem et flectitur ad aquilonem lustrans universa circuitu pergit spiritus et in circulos suos regreditur</span> <span class="verse"><a name="7">7</a>omnia flumina intrant mare et mare non redundat ad locum unde exeunt flumina revertuntur ut iterum fluant</span> <span class="verse"><a name="8">8</a>cunctae res difficiles non potest eas homo explicare sermone non saturatur oculus visu nec auris impletur auditu</span> <span class="verse"><a name="9">9</a>quid est quod fuit ipsum quod futurum est quid est quod factum est ipsum quod fiendum est</span> <span class="verse"><a name="10">10</a>nihil sub sole novum nec valet quisquam dicere ecce hoc recens est iam enim praecessit in saeculis quae fuerunt ante nos</span> <span class="verse"><a name="11">11</a>non est priorum memoria sed nec eorum quidem quae postea futura sunt erit recordatio apud eos qui futuri sunt in novissimo</span> <span class="verse"><a name="12">12</a>ego Ecclesiastes fui rex Israhel in Hierusalem</span> <span class="verse"><a name="13">13</a>et proposui in animo meo quaerere et investigare sapienter de omnibus quae fiunt sub sole hanc occupationem pessimam dedit Deus filiis hominum ut occuparentur in ea</span> <span class="verse"><a name="14">14</a>vidi quae fiunt cuncta sub sole et ecce universa vanitas et adflictio spiritus</span> <span class="verse"><a name="15">15</a>perversi difficile corriguntur et stultorum infinitus est numerus</span> <span class="verse"><a name="16">16</a>locutus sum in corde meo dicens ecce magnus effectus sum et praecessi sapientia omnes qui fuerunt ante me in Hierusalem et mens mea contemplata est multa sapienter et didicit</span> <span class="verse"><a name="17">17</a>dedique cor meum ut scirem prudentiam atque doctrinam erroresque et stultitiam et agnovi quod in his quoque esset labor et adflictio spiritus</span> <span class="verse"><a name="18">18</a>eo quod in multa sapientia multa sit indignatio et qui addit scientiam addat et laborem</span> </p></div</div></div></body></html>