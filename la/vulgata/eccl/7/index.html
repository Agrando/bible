<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/eccl/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/eccl">Ecclesiastes</a> &gt <strong>Chapter 7</strong></div><p><span class="verse"><a name="1">1</a>quid necesse est homini maiora se quaerere cum ignoret quid conducat sibi in vita sua numero dierum peregrinationis suae et tempore quo velut umbra praeterit aut quis ei poterit indicare quid post eum futurum sub sole sit</span> <span class="verse"><a name="2">2</a>melius est nomen bonum quam unguenta pretiosa et dies mortis die nativitatis</span> <span class="verse"><a name="3">3</a>melius est ire ad domum luctus quam ad domum convivii in illa enim finis cunctorum admonetur hominum et vivens cogitat quid futurum sit</span> <span class="verse"><a name="4">4</a>melior est ira risu quia per tristitiam vultus corrigitur animus delinquentis</span> <span class="verse"><a name="5">5</a>cor sapientium ubi tristitia est et cor stultorum ubi laetitia</span> <span class="verse"><a name="6">6</a>melius est a sapiente corripi quam stultorum adulatione decipi</span> <span class="verse"><a name="7">7</a>quia sicut sonitus spinarum ardentium sub olla sic risus stulti sed et hoc vanitas</span> <span class="verse"><a name="8">8</a>calumnia conturbat sapientem et perdet robur cordis illius</span> <span class="verse"><a name="9">9</a>melior est finis orationis quam principium melior est patiens arrogante</span> <span class="verse"><a name="10">10</a>ne velox sis ad irascendum quia ira in sinu stulti requiescit</span> <span class="verse"><a name="11">11</a>ne dicas quid putas causae est quod priora tempora meliora fuere quam nunc sunt stulta est enim huiuscemodi interrogatio</span> <span class="verse"><a name="12">12</a>utilior est sapientia cum divitiis et magis prodest videntibus solem</span> <span class="verse"><a name="13">13</a>sicut enim protegit sapientia sic protegit pecunia hoc autem plus habet eruditio et sapientia quod vitam tribuunt possessori suo</span> <span class="verse"><a name="14">14</a>considera opera Dei quod nemo possit corrigere quem ille despexerit</span> <span class="verse"><a name="15">15</a>in die bona fruere bonis et malam diem praecave sicut enim hanc sic et illam fecit Deus ut non inveniat homo contra eum iustas querimonias</span> <span class="verse"><a name="16">16</a>haec quoque vidi in diebus vanitatis meae iustus perit in iustitia sua et impius multo vivit tempore in malitia sua</span> <span class="verse"><a name="17">17</a>noli esse iustus multum neque plus sapias quam necesse est ne obstupescas</span> <span class="verse"><a name="18">18</a>ne impie agas multum et noli esse stultus ne moriaris in tempore non tuo</span> <span class="verse"><a name="19">19</a>bonum est te sustentare iustum sed et ab illo ne subtrahas manum tuam quia qui Deum timet nihil neglegit</span> <span class="verse"><a name="20">20</a>sapientia confortabit sapientem super decem principes civitatis</span> <span class="verse"><a name="21">21</a>non est enim homo iustus in terra qui faciat bonum et non peccet</span> <span class="verse"><a name="22">22</a>sed et cunctis sermonibus qui dicuntur ne accommodes cor tuum ne forte audias servum tuum maledicentem tibi</span> <span class="verse"><a name="23">23</a>scit enim tua conscientia quia et tu crebro maledixisti aliis</span> <span class="verse"><a name="24">24</a>cuncta temptavi in sapientia dixi sapiens efficiar et ipsa longius recessit a me</span> <span class="verse"><a name="25">25</a>multo magis quam erat et alta profunditas quis inveniet eam</span> <span class="verse"><a name="26">26</a>lustravi universa animo meo ut scirem et considerarem et quaererem sapientiam et rationem et ut cognoscerem impietatem stulti et errorem inprudentium</span> <span class="verse"><a name="27">27</a>et inveni amariorem morte mulierem quae laqueus venatorum est et sagena cor eius vincula sunt manus illius qui placet Deo effugiet eam qui autem peccator est capietur ab illa</span> <span class="verse"><a name="28">28</a>ecce hoc inveni dicit Ecclesiastes unum et alterum ut invenirem rationem</span> <span class="verse"><a name="29">29</a>quam adhuc quaerit anima mea et non inveni virum de mille unum repperi mulierem ex omnibus non inveni</span> <span class="verse"><a name="30">30</a>solummodo hoc inveni quod fecerit Deus hominem rectum et ipse se infinitis miscuerit quaestionibus quis talis ut sapiens est et quis cognovit solutionem verbi</span> </p></div</div></div></body></html>