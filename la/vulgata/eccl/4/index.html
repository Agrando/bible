<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/eccl/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/eccl">Ecclesiastes</a> &gt <strong>Chapter 4</strong></div><p><span class="verse"><a name="1">1</a>verti me ad alia et vidi calumnias quae sub sole geruntur et lacrimas innocentum et consolatorem neminem nec posse resistere eorum violentiae cunctorum auxilio destitutos</span> <span class="verse"><a name="2">2</a>et laudavi magis mortuos quam viventes</span> <span class="verse"><a name="3">3</a>et feliciorem utroque iudicavi qui necdum natus est nec vidit mala quae sub sole fiunt</span> <span class="verse"><a name="4">4</a>rursum contemplatus omnes labores hominum et industrias animadverti patere invidiae proximi et in hoc ergo vanitas et cura superflua est</span> <span class="verse"><a name="5">5</a>stultus conplicat manus suas et comedit carnes suas dicens</span> <span class="verse"><a name="6">6</a>melior est pugillus cum requie quam plena utraque manus cum labore et adflictione animi</span> <span class="verse"><a name="7">7</a>considerans repperi et aliam vanitatem sub sole</span> <span class="verse"><a name="8">8</a>unus est et secundum non habet non filium non fratrem et tamen laborare non cessat nec satiantur oculi eius divitiis nec recogitat dicens cui laboro et fraudo animam meam bonis in hoc quoque vanitas est et adflictio pessima</span> <span class="verse"><a name="9">9</a>melius ergo est duos simul esse quam unum habent enim emolumentum societatis suae</span> <span class="verse"><a name="10">10</a>si unus ceciderit ab altero fulcietur vae soli quia cum ruerit non habet sublevantem</span> <span class="verse"><a name="11">11</a>et si dormierint duo fovebuntur mutuo unus quomodo calefiet</span> <span class="verse"><a name="12">12</a>et si quispiam praevaluerit contra unum duo resistent ei funiculus triplex difficile rumpitur</span> <span class="verse"><a name="13">13</a>melior est puer pauper et sapiens rege sene et stulto qui nescit providere in posterum</span> <span class="verse"><a name="14">14</a>quod et de carcere catenisque interdum quis egrediatur ad regnum et alius natus in regno inopia consumatur</span> <span class="verse"><a name="15">15</a>vidi cunctos viventes qui ambulant sub sole cum adulescente secundo qui consurgit pro eo</span> <span class="verse"><a name="16">16</a>infinitus numerus est populi omnium qui fuerunt ante eum et qui postea futuri sunt non laetabuntur in eo sed et hoc vanitas et adflictio spiritus</span> <span class="verse"><a name="17">17</a>custodi pedem tuum ingrediens domum Dei multo enim melior est oboedientia quam stultorum victimae qui nesciunt quid faciant mali</span> </p></div</div></div></body></html>