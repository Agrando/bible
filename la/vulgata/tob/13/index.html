<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/tob/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/tob">Tobit</a> &gt <strong>Chapter 13</strong></div><p><span class="verse"><a name="1">1</a>aperiens autem Tobias senior os suum benedixit Dominum et dixit magnus es Domine in aeternum et in omnia saecula regnum tuum</span> <span class="verse"><a name="2">2</a>quoniam tu flagellas et salvas deducis ad infernum et reducis et non est qui effugiat manum tuam</span> <span class="verse"><a name="3">3</a>confitemini Domino filii Israhel et in conspectu gentium laudate eum</span> <span class="verse"><a name="4">4</a>quoniam ideo dispersit vos inter gentes quae ignorant eum ut vos narretis mirabilia eius et faciatis scire eos quia non est alius Deus omnipotens praeter eum</span> <span class="verse"><a name="5">5</a>ipse castigavit nos propter iniquitates nostras et ipse salvabit nos propter misericordiam suam</span> <span class="verse"><a name="6">6</a>aspicite ergo quae fecit vobiscum et cum timore et tremore confitemini illi regemque saeculorum exaltate in operibus vestris</span> <span class="verse"><a name="7">7</a>ego autem in terra captivitatis meae confitebor illi quoniam ostendit maiestatem suam in gentem peccatricem</span> <span class="verse"><a name="8">8</a>convertimini itaque peccatores et facite iustitiam coram Deo credentes quod faciat vobiscum misericordiam suam</span> <span class="verse"><a name="9">9</a>ego autem et anima mea in eo laetabimur</span> <span class="verse"><a name="10">10</a>benedicite Dominum omnes electi eius agite dies laetitiae et confitemini illi</span> <span class="verse"><a name="11">11</a>Hierusalem civitas Dei castigavit te Dominus in operibus manuum tuarum</span> <span class="verse"><a name="12">12</a>confitere Domino in bonis et benedic Deum saeculorum ut reaedificet in te tabernaculum suum et revocet ad te omnes captivos et gaudeas in omnia saecula saeculorum</span> <span class="verse"><a name="13">13</a>luce splendida fulgebis et omnes fines terrae adorabunt te</span> <span class="verse"><a name="14">14</a>nationes ex longinquo ad te venient et munera deferentes adorabunt Dominum in te et terram tuam in sanctificatione habebunt</span> <span class="verse"><a name="15">15</a>nomen magnum invocabunt in te</span> <span class="verse"><a name="16">16</a>maledicti erunt qui contempserint te et condemnati erunt omnes qui blasphemaverint te benedictique erunt qui aedificaverint te</span> <span class="verse"><a name="17">17</a>tu autem laetaberis in filiis tuis quoniam omnes benedicentur et congregabuntur ad Dominum</span> <span class="verse"><a name="18">18</a>beati omnes qui diligunt te et qui gaudent super pace tua</span> <span class="verse"><a name="19">19</a>anima mea benedic Dominum quoniam liberavit Hierusalem civitatem suam</span> <span class="verse"><a name="20">20</a>beatus ero si fuerint reliquiae seminis mei ad videndam claritatem Hierusalem</span> <span class="verse"><a name="21">21</a>portae Hierusalem ex sapphyro et zmaragdo aedificabuntur et ex lapide pretioso omnis circuitus murorum eius</span> <span class="verse"><a name="22">22</a>ex lapide candido et mundo omnes plateae eius sternentur et per vicos eius alleluia cantabitur</span> <span class="verse"><a name="23">23</a>benedictus Dominus qui excitavit eam ut sit regnum eius in saecula saeculorum super eam amen</span> </p></div</div></div></body></html>