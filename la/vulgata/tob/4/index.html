<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/tob/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/tob">Tobit</a> &gt <strong>Chapter 4</strong></div><p><span class="verse"><a name="1">1</a>igitur cum Tobias putaret orationem suam exaudiri ut mori potuisset vocavit ad se Tobiam filium suum</span> <span class="verse"><a name="2">2</a>dixitque ei audi fili mi verba oris mei et ea in corde tuo quasi fundamentum construe</span> <span class="verse"><a name="3">3</a>cum acceperit Deus animam meam corpus meum sepeli et honorem habebis matri tuae omnibus diebus vitae eius</span> <span class="verse"><a name="4">4</a>memor enim esse debes quae et quanta pericula passa sit propter te in utero suo</span> <span class="verse"><a name="5">5</a>cum autem et ipsa conpleverit tempus vitae suae sepelies eam circa me</span> <span class="verse"><a name="6">6</a>omnibus autem diebus vitae tuae Deum in mente habe et cave ne aliquando peccato consentias et praetermittas praecepta Dei nostri</span> <span class="verse"><a name="7">7</a>ex substantia tua fac elemosynam et noli avertere faciem tuam ab ullo paupere ita enim fiet ut nec a te avertatur facies Domini</span> <span class="verse"><a name="8">8</a>quomodo potueris ita esto misericors</span> <span class="verse"><a name="9">9</a>si multum tibi fuerit abundanter tribue si exiguum fuerit etiam exiguum libenter inpertire stude</span> <span class="verse"><a name="10">10</a>praemium enim tibi bonum thesaurizas in die necessitatis</span> <span class="verse"><a name="11">11</a>quoniam elemosyna ab omni peccato et a morte liberat et non patietur animam ire in tenebras</span> <span class="verse"><a name="12">12</a>fiducia magna erit coram summo Deo elemosyna omnibus qui faciunt eam</span> <span class="verse"><a name="13">13</a>adtende tibi fili mi ab omni fornicatione et praeter uxorem tuam numquam patiaris crimen scire</span> <span class="verse"><a name="14">14</a>superbiam numquam in tuo sensu aut in tuo verbo dominari permittas in ipsa enim initium sumpsit omnis perditio</span> <span class="verse"><a name="15">15</a>quicumque aliquid tibi operatus fuerit statim mercedem ei restitue et merces mercennarii apud te omnino non maneat</span> <span class="verse"><a name="16">16</a>quod ab alio odis fieri tibi vide ne alteri tu aliquando facias</span> <span class="verse"><a name="17">17</a>panem tuum cum esurientibus et egenis comede et de vestimentis tuis nudos tege</span> <span class="verse"><a name="18">18</a>panem tuum et vinum super sepulturam iusti constitue et noli ex eo manducare et bibere cum peccatoribus</span> <span class="verse"><a name="19">19</a>consilium semper a sapiente perquire</span> <span class="verse"><a name="20">20</a>omni tempore benedic Deum et pete ab eo ut vias tuas dirigat et omnia consilia tua in ipso permaneant</span> <span class="verse"><a name="21">21</a>indico etiam tibi fili mi dedisse me decem talenta argenti dum infantulus esses Gabelo in Rages civitate Medorum et chirografum eius apud me habeo</span> <span class="verse"><a name="22">22</a>et ideo perquire quomodo ad eum pervenias et recipias ab eo supra memoratum pondus argenti et restituas ei chirografum suum</span> <span class="verse"><a name="23">23</a>noli timere fili mi pauperem quidem vitam gerimus sed multa bona habemus si timuerimus Deum et recesserimus ab omni peccato et fecerimus bene</span> </p></div</div></div></body></html>