<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/tob/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/tob">Tobit</a> &gt <strong>Chapter 14</strong></div><p><span class="verse"><a name="1">1</a>et consummati sunt sermones Tobi et posteaquam inluminatus est vixit annis quadraginta duobus et vidit filios nepotum suorum</span> <span class="verse"><a name="2">2</a>conpletis itaque annis centum duobus sepultus est honorifice in Nineven</span> <span class="verse"><a name="3">3</a>quinquaginta namque et sex annorum oculorum lumen amisit sexagenarius vero recepit</span> <span class="verse"><a name="4">4</a>reliquum vero vitae suae in gaudio fuit et cum bono profectu timoris Dei perrexit in pace</span> <span class="verse"><a name="5">5</a>in hora autem mortis suae vocavit ad se Tobiam filium suum et septem iuvenes filios eius nepotes suos dixitque eis</span> <span class="verse"><a name="6">6</a>prope erit interitus Nineven non enim excidit verbum Dei et fratres nostri qui dispersi sunt a terra Israhel revertentur ad eam</span> <span class="verse"><a name="7">7</a>omnis autem deserta terra eius replebitur et domus Dei quae in ea incensa est iterum reaedificabitur ibique revertentur omnes timentes Deum</span> <span class="verse"><a name="8">8</a>et relinquent gentes idola sua et venient in Hierusalem et inhabitabunt in ea</span> <span class="verse"><a name="9">9</a>et gaudebunt in ea omnes adorantes regem Israhel</span> <span class="verse"><a name="10">10</a>audite ergo filii mei patrem vestrum servite Domino in veritate et inquirite ut faciatis quae sunt placita illi</span> <span class="verse"><a name="11">11</a>et filiis vestris mandate ut faciant iustitias et elemosynas ut sint memores Dei et benedicant eum in omni tempore in veritate et in tota virtute sua</span> <span class="verse"><a name="12">12</a>nunc ergo filii audite me et nolite manere hic sed quacumque die sepelieritis matrem vestram circa me in uno sepulchro ex eo dirigite gressus vestros ut exeatis hinc</span> <span class="verse"><a name="13">13</a>video enim quoniam iniquitas eius finem dabit ei</span> <span class="verse"><a name="14">14</a>factum est autem post obitum matris suae Tobias abscessit ex Nineven cum uxore sua et filiis et reversus est ad soceros suos</span> <span class="verse"><a name="15">15</a>invenitque eos incolomes in senectute bona et curam eorum gessit et ipse clausit oculos eorum et omnem hereditatem domus Raguhel ipse percepit viditque quintam generationem filios filiorum suorum</span> <span class="verse"><a name="16">16</a>et conpletis annis nonaginta et novem in timore Domini cum gaudio sepelierunt eum</span> <span class="verse"><a name="17">17</a>omnis cognatio eius et omnis generatio eius in bona vita et sancta conversatione permansit ita ut accepti essent tam Deo quam hominibus et cunctis habitatoribus terrae</span> </p></div</div></div></body></html>