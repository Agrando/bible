<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/tob/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/tob">Tobit</a> &gt <strong>Chapter 1</strong></div><p><span class="verse"><a name="1">1</a>Tobias ex tribu et civitate Nepthalim quae est in superioribus Galileae supra Naasson post viam quae ducit ad occidentem in sinistro habens civitatem Sephet</span> <span class="verse"><a name="2">2</a>cum captus esset in diebus Salmanassar regis Assyriorum in captivitate tamen positus viam veritatis non deseruit</span> <span class="verse"><a name="3">3</a>ita ut omnia quae habere poterat cotidie concaptivis fratribus qui erant ex genere inpertiret</span> <span class="verse"><a name="4">4</a>cumque esset iunior omnibus in tribu Nepthalim nihil tamen puerile gessit in opere</span> <span class="verse"><a name="5">5</a>denique cum irent omnes ad vitulos aureos quos Hieroboam fecerat rex Israhel hic solus fugiebat consortia omnium</span> <span class="verse"><a name="6">6</a>et pergebat ad Hierusalem ad templum Domini et ibi adorabat Dominum Deum suum Israhel omnia primitiva sua et decimas suas fideliter offerens</span> <span class="verse"><a name="7">7</a>ita ut in tertio anno proselytis et advenis ministraret omnem decimationem</span> <span class="verse"><a name="8">8</a>haec et his similia secundum legem Dei puerulus observabat</span> <span class="verse"><a name="9">9</a>cum vero factus esset vir accepit uxorem Annam ex tribu sua genuitque ex ea filium nomen suum inponens ei</span> <span class="verse"><a name="10">10</a>ab infantia timere Deum docuit et abstinere ab omni peccato</span> <span class="verse"><a name="11">11</a>igitur cum per captivitatem devenisset cum uxore sua et filio in civitatem Nineve cum omni tribu sua</span> <span class="verse"><a name="12">12</a>et omnes ederent ex cibis gentilium iste custodivit animam suam et numquam contaminatus est in escis eorum</span> <span class="verse"><a name="13">13</a>et quoniam memor fuit Domini in toto corde suo dedit illi Dominus gratiam in conspectu Salmanassar regis</span> <span class="verse"><a name="14">14</a>et dedit ei potestatem quocumque vellet ire habens libertatem quaecumque facere voluisset</span> <span class="verse"><a name="15">15</a>pergebat ergo per omnes qui erant in captivitate et monita salutis dabat eis</span> <span class="verse"><a name="16">16</a>cum autem venisset in Rages civitatem Medorum et ex his quibus honoratus fuerat a rege habuisset decem talenta argenti</span> <span class="verse"><a name="17">17</a>et cum multa turba generis sui Gabelum egentem videret qui erat ex tribu eius sub chirografo dedit illi memoratum pondus argenti</span> <span class="verse"><a name="18">18</a>post multum vero temporis mortuo Salmanassar rege cum regnaret Sennacherim filius eius pro eo et filios Israhel exosos haberet in conspectu suo</span> <span class="verse"><a name="19">19</a>Tobias pergebat per omnem cognationem suam et consolabatur eos dividebatque unicuique prout poterat de facultatibus suis</span> <span class="verse"><a name="20">20</a>esurientes alebat nudis vestimenta praebebat et mortuis atque occisis sepulturam sollicitus exhibebat</span> <span class="verse"><a name="21">21</a>denique cum reversus esset rex Sennacherim fugiens a Iudaea plagam quam circa eum Deus fecerat propter blasphemiam suam et iratus multos occideret ex filiis Israhel Tobias sepeliebat corpora eorum</span> <span class="verse"><a name="22">22</a>at ubi nuntiatum est regi iussit eum occidi et tulit ei omnem substantiam eius</span> <span class="verse"><a name="23">23</a>Tobias vero cum filio suo et cum uxore fugiens nudus latuit quia multi diligebant eum</span> <span class="verse"><a name="24">24</a>post dies vero quadraginta et quinque occiderunt regem filii ipsius</span> <span class="verse"><a name="25">25</a>et reversus est Tobias ad domum suam omnisque facultas eius restituta est ei</span> </p></div</div></div></body></html>