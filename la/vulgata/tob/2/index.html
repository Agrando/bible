<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/tob/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/tob">Tobit</a> &gt <strong>Chapter 2</strong></div><p><span class="verse"><a name="1">1</a>post haec vero cum esset dies festus Domini et factum esset prandium bonum in domo Tobis</span> <span class="verse"><a name="2">2</a>dixit filio suo vade et adduc aliquos ex tribu nostra timentes Deum et epulentur nobiscum</span> <span class="verse"><a name="3">3</a>cumque abisset reversus nuntiat unum ex filiis Israhel iugulatum iacere in platea statimque exiliens de accubitu suo relinquens prandium ieiunus pervenit ad corpus</span> <span class="verse"><a name="4">4</a>tollensque illud portavit ad domum suam occulte ut dum sol occubuisset caute sepeliret eum</span> <span class="verse"><a name="5">5</a>cumque occultasset corpus manducavit panem cum luctu et tremore</span> <span class="verse"><a name="6">6</a>memorans illum sermonem quem dixit Dominus per Amos prophetam dies festi vestri convertentur in lamentationem et luctum</span> <span class="verse"><a name="7">7</a>cum vero sol occubuisset abiit et sepelevit eum</span> <span class="verse"><a name="8">8</a>arguebant autem illum omnes proximi sui dicentes iam huius rei causa interfici iussus es et vix effugisti mortis imperium et iterum sepelis mortuos</span> <span class="verse"><a name="9">9</a>sed Tobias plus timens Deum quam regem rapiebat corpora occisorum et occultabat in domo sua et mediis noctibus sepeliebat ea</span> <span class="verse"><a name="10">10</a>contigit autem ut quadam die fatigatus a sepultura veniens domum iactasset se iuxta parietem et obdormisset</span> <span class="verse"><a name="11">11</a>ex nido hirundinum dormienti illi calida stercora insiderent super oculos eius fieretque caecus</span> <span class="verse"><a name="12">12</a>hanc autem temptationem ideo permisit Dominus evenire illi ut posteris daretur exemplum patientiae eius sicut et sancti Iob</span> <span class="verse"><a name="13">13</a>nam cum ab infantia sua semper Deum timuerit et mandata eius custodierit non est contristatus contra Deum quod plaga caecitatis evenerit ei</span> <span class="verse"><a name="14">14</a>sed inmobilis in Dei timore permansit agens gratias Deo omnibus diebus vitae suae</span> <span class="verse"><a name="15">15</a>nam sicut beato Iob insultabant reges ita isti parentes et cognati eius et inridebant vitam eius dicentes</span> <span class="verse"><a name="16">16</a>ubi est spes tua pro qua elemosynas et sepulturas faciebas</span> <span class="verse"><a name="17">17</a>Tobias vero increpabat eos dicens nolite ita loqui</span> <span class="verse"><a name="18">18</a>quoniam filii sanctorum sumus et vitam illam expectamus quam Deus daturus est his qui fidem suam numquam mutant ab eo</span> <span class="verse"><a name="19">19</a>Anna vero uxor eius ibat ad textrinum opus cotidie et de labore manuum suarum victum quem consequi poterat deferebat</span> <span class="verse"><a name="20">20</a>unde factum est ut hedum caprarum accipiens detulisset domi</span> <span class="verse"><a name="21">21</a>cuius cum vocem balantis vir eius audisset dixit videte ne forte furtivus sit reddite eum dominis suis quia non licet nobis ex furto aliquid aut edere aut contingere</span> <span class="verse"><a name="22">22</a>ad haec uxor eius irata respondit manifeste vana facta est spes tua et elemosynae tuae modo paruerunt</span> <span class="verse"><a name="23">23</a>atque his et aliis huiusmodi verbis exprobrabat ei</span> </p></div</div></div></body></html>