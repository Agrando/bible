<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/tob/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/tob">Tobit</a> &gt <strong>Chapter 7</strong></div><p><span class="verse"><a name="1">1</a>ingressi sunt autem ad Raguhelem et suscepit eos Raguhel cum gaudio</span> <span class="verse"><a name="2">2</a>intuensque Tobiam Raguhel dixit Annae uxori suae quam similis est iuvenis iste consobrino meo</span> <span class="verse"><a name="3">3</a>et cum haec dixisset ait unde estis iuvenes fratres nostri at illi dixerunt ex tribu Nepthalim sumus ex captivitate Nineven</span> <span class="verse"><a name="4">4</a>dixit illis Raguhel nostis Tobiam fratrem meum qui dixerunt novimus</span> <span class="verse"><a name="5">5</a>cumque multa bona loquerentur de eo dixit angelus ad Raguhel Tobias de quo interrogas pater huius est</span> <span class="verse"><a name="6">6</a>et misit se Raguhel et cum lacrimis osculatus est eum et plorans super collum eius</span> <span class="verse"><a name="7">7</a>dixit benedictio sit tibi fili mi quia boni et optimi viri filius es</span> <span class="verse"><a name="8">8</a>et Anna uxor eius et Sarra filia ipsorum lacrimatae sunt</span> <span class="verse"><a name="9">9</a>postquam autem locuti sunt praecepit Raguhel occidi arietem et parari convivium cumque hortaretur eos discumbere ad prandendum</span> <span class="verse"><a name="10">10</a>Tobias dixit hic ego hodie non manducabo neque bibam nisi prius petitionem meam confirmes et promittas mihi dare Sarram filiam tuam</span> <span class="verse"><a name="11">11</a>quo audito verbo Raguhel expavit sciens quid evenerit illis septem viris et timere coepit ne forte et huic similiter accideret et cum nutaret et non daret ullum petenti responsum</span> <span class="verse"><a name="12">12</a>dixit ei angelus noli timere dare illam isti quoniam huic timenti Deum debetur coniux filia tua propterea alius non potuit habere illam</span> <span class="verse"><a name="13">13</a>tunc dixit Raguhel non dubito quod Deus preces et lacrimas meas in conspectu suo admiserit</span> <span class="verse"><a name="14">14</a>et credo quoniam ideo vos fecit ad me venire ut ista coniungeretur cognationi suae secundum legem Mosi et nunc noli dubium gerere quod tibi eam non tradam</span> <span class="verse"><a name="15">15</a>et adprehendens dexteram filiae suae dexterae Tobiae tradidit dicens Deus Abraham et Deus Isaac et Deus Iacob sit vobiscum et ipse coniungat vos impleatque benedictionem suam in vobis</span> <span class="verse"><a name="16">16</a>et accepta carta fecerunt conscriptionem coniugii</span> <span class="verse"><a name="17">17</a>et post haec epulati sunt benedicentes Deum</span> <span class="verse"><a name="18">18</a>vocavitque ad se Raguhel Annam uxorem suam et praecepit ei ut praepararet alterum cubiculum</span> <span class="verse"><a name="19">19</a>et introduxit in eum Sarram filiam suam et lacrimata est</span> <span class="verse"><a name="20">20</a>dixitque ei forti animo esto filia mi Dominus caeli det tibi gaudium pro taedio quo perpessa es</span> </p></div</div></div></body></html>