<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/tob/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/tob">Tobit</a> &gt <strong>Chapter 8</strong></div><p><span class="verse"><a name="1">1</a>postquam vero cenaverunt introduxerunt iuvenem ad eam</span> <span class="verse"><a name="2">2</a>recordatus itaque Tobias sermonem angeli protulit de cassidile suo partem iecoris posuitque eam super carbones vivos</span> <span class="verse"><a name="3">3</a>tunc Rafahel angelus adprehendit daemonium et religavit eum in deserto superioris Aegypti</span> <span class="verse"><a name="4">4</a>tunc hortatus est virginem Tobias dixitque ei Sarra exsurge deprecemus Deum hodie et cras et secundum cras quia istis tribus noctibus Deo iungimur tertia autem transacta nocte in nostro erimus coniugio</span> <span class="verse"><a name="5">5</a>filii quippe sanctorum sumus et non possumus ita coniungi sicut et gentes quae ignorant Deum</span> <span class="verse"><a name="6">6</a>surgentes autem pariter instanter orabant ambo ut sanitas daretur eis</span> <span class="verse"><a name="7">7</a>dixitque Tobias Domine Deus patrum nostrorum benedicant te caeli et terra et mare fontes et flumina et omnis creatura tua quae in eis sunt</span> <span class="verse"><a name="8">8</a>tu fecisti Adam de limo terrae dedistique ei adiutorium Evam</span> <span class="verse"><a name="9">9</a>et nunc Domine tu scis quia non luxuriae causa accipio sororem meam sed sola posteritatis dilectione in qua benedicatur nomen tuum in saecula saeculorum</span> <span class="verse"><a name="10">10</a>dixit itaque Sarra miserere nobis Domine miserere nobis et consenescamus ambo pariter sani</span> <span class="verse"><a name="11">11</a>et factum est circa pullorum cantum accersiri iussit Raguhel servos suos et abierunt pariter ut foderent sepulchrum</span> <span class="verse"><a name="12">12</a>dicebat enim ne simili modo evenerit ei quod et ceteris illis septem qui sunt ingressi ad eam</span> <span class="verse"><a name="13">13</a>cumque parassent fossam reversus ad uxorem suam Raguhel dixit</span> <span class="verse"><a name="14">14</a>mitte unam ex ancillis tuis et videat si mortuus est ut sepeliam illum antequam inlucescat</span> <span class="verse"><a name="15">15</a>at illa mittens unam ex ancillis suis ingressa cubiculum repperitque eos incolomes secum pariter dormientes</span> <span class="verse"><a name="16">16</a>reversa nuntiavit bonum nuntium et benedixerunt Deum Raguhel videlicet et Anna uxor eius</span> <span class="verse"><a name="17">17</a>et dixerunt benedicimus te Domine Deus Israhel quia non contigit nobis quemadmodum putabamus</span> <span class="verse"><a name="18">18</a>fecisti enim nobiscum misericordiam tuam et exclusisti a nobis inimicum persequentem nos</span> <span class="verse"><a name="19">19</a>misertus es autem duobus unicis fac eos Domine in plenius benedicere te et sacrificium tibi laudis tuae et suae sanitatis offerre ut cognoscat universitas gentium quia tu es Deus solus in universa terra</span> <span class="verse"><a name="20">20</a>statimque praecepit servis suis Raguhel ut replerent fossam quam fecerant priusquam lucesceret</span> <span class="verse"><a name="21">21</a>uxori autem suae dixit ut instrueret convivium et praepararet omnia quae in cibos erant iter agentibus necessaria</span> <span class="verse"><a name="22">22</a>duas quoque vaccas pingues et quattuor arietes occidi fecit et parari epulas omnibus vicinis suis et cunctis amicis</span> <span class="verse"><a name="23">23</a>et adiuravit Raguhel Tobiam ut duas ebdomadas moraretur apud eum</span> <span class="verse"><a name="24">24</a>de omnibus autem quae possidebat Raguhel dimidiam partem dedit Tobiae et fecit hanc scripturam ut pars dimidia quae supererat post obitum eorum Tobis dominio deveniret</span> </p></div</div></div></body></html>