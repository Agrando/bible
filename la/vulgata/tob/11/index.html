<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/tob/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/tob">Tobit</a> &gt <strong>Chapter 11</strong></div><p><span class="verse"><a name="1">1</a>cumque reverterentur pervenerunt ad Charram quae est in medio itinere contra Nineven undecimo die</span> <span class="verse"><a name="2">2</a>dixit angelus Tobias frater scis quemadmodum reliquisti patrem tuum</span> <span class="verse"><a name="3">3</a>si placet itaque tibi praecedamus et lento gradu insequentur iter nostrum familiae simul cum coniuge tua et cum animalibus</span> <span class="verse"><a name="4">4</a>cumque hoc placuisset ut irent dixit Rafahel ad Tobiam tolle tecum ex felle piscis erit enim necessarium tulit itaque Tobias ex felle illo et abierunt</span> <span class="verse"><a name="5">5</a>Anna vero sedebat secus viam in supercilio montis unde respicere poterat de longinquo</span> <span class="verse"><a name="6">6</a>et dum ex eodem loco specularetur adventum eius vidit a longe et ilico agnovit venientem filium suum et currens nuntiavit viro suo dicens ecce venit filius tuus</span> <span class="verse"><a name="7">7</a>dixitque Rafahel ad Tobiam adubi introieris domum tuam statim adora Dominum Deum tuum et gratias agens ei accede ad patrem tuum et osculare eum</span> <span class="verse"><a name="8">8</a>statimque lini super oculos eius ex felle isto piscis quod portas tecum scias enim quoniam mox aperientur oculi eius et videbit pater tuus lumen caeli et in aspectu tuo gaudebit</span> <span class="verse"><a name="9">9</a>tunc praecucurrit canis qui simul fuerat in via et quasi nuntius adveniens blandimento suae caudae gaudebat</span> <span class="verse"><a name="10">10</a>unde contigit ut exsurgens caecus pater coepit offendens pedibus currere et data manu puero occurrit in obviam filio suo</span> <span class="verse"><a name="11">11</a>et suscipiens osculatus est eum cum uxore sua et coeperunt flere prae gaudio</span> <span class="verse"><a name="12">12</a>cumque adorassent Dominum et gratias egissent consederunt</span> <span class="verse"><a name="13">13</a>tunc sumens Tobias de felle piscis linivit oculos patri suo</span> <span class="verse"><a name="14">14</a>et sustinens quasi dimidiam fere horam coepit albugo ex oculis eius quasi membrana ovi egredi</span> <span class="verse"><a name="15">15</a>quem adprehendens Tobias traxit ab oculis eius statimque visum recepit</span> <span class="verse"><a name="16">16</a>et glorificabant Deum ipse videlicet et uxor eius et omnes qui sciebant eum</span> <span class="verse"><a name="17">17</a>dicebatque Tobias benedico te Domine Deus Israhel quoniam tu castigasti me et tu sanasti me et ecce video Tobiam filium meum</span> <span class="verse"><a name="18">18</a>ingressa est etiam post septem dies Sarra uxor filii eius et omnes familiae et pecora sana et cameli et pecunia multa uxoris sed et alia pecunia quam receperat a Gabelo</span> <span class="verse"><a name="19">19</a>et narravit parentibus suis omnia beneficia Dei quae fecisset circa eum per hominem qui eum duxerat</span> <span class="verse"><a name="20">20</a>veneruntque Achior et Nabath consobrini Tobiae gaudentes ad Tobin congratulantes ei de omnibus bonis quae circa illum ostenderat Deus</span> <span class="verse"><a name="21">21</a>et per septem dies epulantes omnes gaudio magno gavisi sunt</span> </p></div</div></div></body></html>