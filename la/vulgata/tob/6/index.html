<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/tob/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/tob">Tobit</a> &gt <strong>Chapter 6</strong></div><p><span class="verse"><a name="1">1</a>profectusque est Tobias et canis secutus est eum et mansit prima mansione iuxta fluvium Tigris</span> <span class="verse"><a name="2">2</a>et exivit ut lavaret pedes suos et ecce piscis inmanis exivit ad devorandum eum</span> <span class="verse"><a name="3">3</a>quem expavescens clamavit voce magna dicens Domine invadet me</span> <span class="verse"><a name="4">4</a>et dixit ei angelus adprehende brancia eius et trahe eum ad te quod cum fecisset adtraxit eum in sicco et palpitare coepit ante pedes eius</span> <span class="verse"><a name="5">5</a>tunc dixit ei angelus extentera hunc piscem et cor eius et fel eius et iecur repone tibi sunt enim haec necessaria ad medicamenta utiliter</span> <span class="verse"><a name="6">6</a>quod cum fecisset assavit carnes eius et secum sustulerunt in via cetera salierunt quae sufficerent eis quousque pervenirent in Rages civitatem Medorum</span> <span class="verse"><a name="7">7</a>tunc interrogavit Tobias angelum et dixit ei obsecro te Azarias frater ut dicas mihi quod remedium habebunt ista quae de pisce servare iussisti</span> <span class="verse"><a name="8">8</a>respondensque dixit ei cordis eius particulam si super carbones ponas fumus eius extricat omne daemonium sive a viro sive a muliere ita ut ultra non accedat ad eos</span> <span class="verse"><a name="9">9</a>et dixit ei ubi vis ut maneamus</span> <span class="verse"><a name="10">10</a>respondensque angelus ait est hic Raguhel nomine propinquus vir de tribu tua et hic habet filiam nomine Sarram sed neque masculum neque feminam ullum habet alium praeter eam</span> <span class="verse"><a name="11">11</a>tibi debetur omnis substantia eius et oportet te eam accipere coniugem</span> <span class="verse"><a name="12">12</a>pete ergo eam a patre eius et dabit tibi eam uxorem</span> <span class="verse"><a name="13">13</a>tunc respondit Tobias et dixit audio quia tradita est viris septem et mortui sunt sed et haec audivi quia daemonium illos occidit</span> <span class="verse"><a name="14">14</a>timeo ergo ne forte mihi haec eveniant et cum sim unicus parentibus meis deponam senectutem illorum cum tristitia ad infernum</span> <span class="verse"><a name="15">15</a>tunc angelus Rafahel dixit ei audi me et ostendam tibi qui sunt quibus praevalere potest daemonium</span> <span class="verse"><a name="16">16</a>hii namque qui coniugium ita suscipiunt ut Deum a se sua mente excludant et suae libidini ita vacent sicut equus et mulus in quibus non est intellectus habet potestatem daemonium super eos</span> <span class="verse"><a name="17">17</a>tu autem cum acceperis eam ingressus cubiculum per tres dies continens esto ab ea et nihil aliud nisi orationibus vacabis cum ea</span> <span class="verse"><a name="18">18</a>ipsa autem nocte incenso iecore piscis fugabitur daemonium</span> <span class="verse"><a name="19">19</a>secunda vero nocte in copulatione sanctorum patriarcharum admitteris</span> <span class="verse"><a name="20">20</a>tertia autem nocte benedictione consequeris ut filii ex vobis incolomes procreentur</span> <span class="verse"><a name="21">21</a>transacta autem tertia nocte accipies virginem cum timore Domini amore filiorum magis quam libidinis ductus ut in semine Abrahae benedictionem in filiis consequaris</span> </p></div</div></div></body></html>