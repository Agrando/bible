<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/heb/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/heb">Hebrews</a> &gt <strong>Chapter 7</strong></div><p><span class="verse"><a name="1">1</a>hic enim Melchisedech rex Salem sacerdos Dei summi qui obviavit Abrahae regresso a caede regum et benedixit ei</span> <span class="verse"><a name="2">2</a>cui decimas omnium divisit Abraham primum quidem qui interpretatur rex iustitiae deinde autem et rex Salem quod est rex pacis</span> <span class="verse"><a name="3">3</a>sine patre sine matre sine genealogia neque initium dierum neque finem vitae habens adsimilatus autem Filio Dei manet sacerdos in perpetuum</span> <span class="verse"><a name="4">4</a>intuemini autem quantus sit hic cui et decimam dedit de praecipuis Abraham patriarcha</span> <span class="verse"><a name="5">5</a>et quidem de filiis Levi sacerdotium accipientes mandatum habent decimas sumere a populo secundum legem id est a fratribus suis quamquam et ipsi exierunt de lumbis Abrahae</span> <span class="verse"><a name="6">6</a>cuius autem generatio non adnumeratur in eis decimas sumpsit Abraham et hunc qui habebat repromissiones benedixit</span> <span class="verse"><a name="7">7</a>sine ulla autem contradictione quod minus est a meliore benedicitur</span> <span class="verse"><a name="8">8</a>et hic quidem decimas morientes homines accipiunt ibi autem contestatus quia vivit</span> <span class="verse"><a name="9">9</a>et ut ita dictum sit per Abraham et Levi qui decimas accipit decimatus est</span> <span class="verse"><a name="10">10</a>adhuc enim in lumbis patris erat quando obviavit ei Melchisedech</span> <span class="verse"><a name="11">11</a>si ergo consummatio per sacerdotium leviticum erat populus enim sub ipso legem accepit quid adhuc necessarium secundum ordinem Melchisedech alium surgere sacerdotem et non secundum ordinem Aaron dici</span> <span class="verse"><a name="12">12</a>translato enim sacerdotio necesse est ut et legis translatio fiat</span> <span class="verse"><a name="13">13</a>in quo enim haec dicuntur de alia tribu est de qua nullus altario praesto fuit</span> <span class="verse"><a name="14">14</a>manifestum enim quod ex Iuda ortus sit Dominus noster in qua tribu nihil de sacerdotibus Moses locutus est</span> <span class="verse"><a name="15">15</a>et amplius adhuc manifestum est si secundum similitudinem Melchisedech exsurgit alius sacerdos</span> <span class="verse"><a name="16">16</a>qui non secundum legem mandati carnalis factus est sed secundum virtutem vitae insolubilis</span> <span class="verse"><a name="17">17</a>contestatur enim quoniam tu es sacerdos in aeternum secundum ordinem Melchisedech</span> <span class="verse"><a name="18">18</a>reprobatio quidem fit praecedentis mandati propter infirmitatem eius et inutilitatem</span> <span class="verse"><a name="19">19</a>nihil enim ad perfectum adduxit lex introductio vero melioris spei per quam proximamus ad Deum</span> <span class="verse"><a name="20">20</a>et quantum est non sine iureiurando alii quidem sine iureiurando sacerdotes facti sunt</span> <span class="verse"><a name="21">21</a>hic autem cum iureiurando per eum qui dixit ad illum iuravit Dominus et non paenitebit tu es sacerdos in aeternum</span> <span class="verse"><a name="22">22</a>in tantum melioris testamenti sponsor factus est Iesus</span> <span class="verse"><a name="23">23</a>et alii quidem plures facti sunt sacerdotes idcirco quod morte prohiberentur permanere</span> <span class="verse"><a name="24">24</a>hic autem eo quod maneat in aeternum sempiternum habet sacerdotium</span> <span class="verse"><a name="25">25</a>unde et salvare in perpetuo potest accedentes per semet ipsum ad Deum semper vivens ad interpellandum pro eis</span> <span class="verse"><a name="26">26</a>talis enim decebat ut nobis esset pontifex sanctus innocens inpollutus segregatus a peccatoribus et excelsior caelis factus</span> <span class="verse"><a name="27">27</a>qui non habet cotidie necessitatem quemadmodum sacerdotes prius pro suis delictis hostias offerre deinde pro populi hoc enim fecit semel se offerendo</span> <span class="verse"><a name="28">28</a>lex enim homines constituit sacerdotes infirmitatem habentes sermo autem iurisiurandi qui post legem est Filium in aeternum perfectum</span> </p></div</div></div></body></html>