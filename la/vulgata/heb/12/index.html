<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/heb/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/heb">Hebrews</a> &gt <strong>Chapter 12</strong></div><p><span class="verse"><a name="1">1</a>ideoque et nos tantam habentes inpositam nubem testium deponentes omne pondus et circumstans nos peccatum per patientiam curramus propositum nobis certamen</span> <span class="verse"><a name="2">2</a>aspicientes in auctorem fidei et consummatorem Iesum qui pro proposito sibi gaudio sustinuit crucem confusione contempta atque in dextera sedis Dei sedit</span> <span class="verse"><a name="3">3</a>recogitate enim eum qui talem sustinuit a peccatoribus adversum semet ipsos contradictionem ut ne fatigemini animis vestris deficientes</span> <span class="verse"><a name="4">4</a>nondum usque ad sanguinem restitistis adversus peccatum repugnantes</span> <span class="verse"><a name="5">5</a>et obliti estis consolationis quae vobis tamquam filiis loquitur dicens fili mi noli neglegere disciplinam Domini neque fatigeris dum ab eo argueris</span> <span class="verse"><a name="6">6</a>quem enim diligit Dominus castigat flagellat autem omnem filium quem recipit</span> <span class="verse"><a name="7">7</a>in disciplina perseverate tamquam filiis vobis offert Deus quis enim filius quem non corripit pater</span> <span class="verse"><a name="8">8</a>quod si extra disciplinam estis cuius participes facti sunt omnes ergo adulteri et non filii estis</span> <span class="verse"><a name="9">9</a>deinde patres quidem carnis nostrae habuimus eruditores et reverebamur non multo magis obtemperabimus Patri spirituum et vivemus</span> <span class="verse"><a name="10">10</a>et illi quidem in tempore paucorum dierum secundum voluntatem suam erudiebant nos hic autem ad id quod utile est in recipiendo sanctificationem eius</span> <span class="verse"><a name="11">11</a>omnis autem disciplina in praesenti quidem videtur non esse gaudii sed maeroris postea autem fructum pacatissimum exercitatis per eam reddit iustitiae</span> <span class="verse"><a name="12">12</a>propter quod remissas manus et soluta genua erigite</span> <span class="verse"><a name="13">13</a>et gressus rectos facite pedibus vestris ut non claudicans erret magis autem sanetur</span> <span class="verse"><a name="14">14</a>pacem sequimini cum omnibus et sanctimoniam sine qua nemo videbit Dominum</span> <span class="verse"><a name="15">15</a>contemplantes ne quis desit gratiae Dei ne qua radix amaritudinis sursum germinans inpediat et per illam inquinentur multi</span> <span class="verse"><a name="16">16</a>ne quis fornicator aut profanus ut Esau qui propter unam escam vendidit primitiva sua</span> <span class="verse"><a name="17">17</a>scitote enim quoniam et postea cupiens hereditare benedictionem reprobatus est non enim invenit paenitentiae locum quamquam cum lacrimis inquisisset eam</span> <span class="verse"><a name="18">18</a>non enim accessistis ad tractabilem et accensibilem ignem et turbinem et caliginem et procellam</span> <span class="verse"><a name="19">19</a>et tubae sonum et vocem verborum quam qui audierunt excusaverunt se ne eis fieret verbum</span> <span class="verse"><a name="20">20</a>non enim portabant quod dicebatur et si bestia tetigerit montem lapidabitur</span> <span class="verse"><a name="21">21</a>et ita terribile erat quod videbatur Moses dixit exterritus sum et tremebundus</span> <span class="verse"><a name="22">22</a>sed accessistis ad Sion montem et civitatem Dei viventis Hierusalem caelestem et multorum milium angelorum frequentiae</span> <span class="verse"><a name="23">23</a>et ecclesiam primitivorum qui conscripti sunt in caelis et iudicem omnium Deum et spiritus iustorum perfectorum</span> <span class="verse"><a name="24">24</a>et testamenti novi mediatorem Iesum et sanguinis sparsionem melius loquentem quam Abel</span> <span class="verse"><a name="25">25</a>videte ne recusetis loquentem si enim illi non effugerunt recusantes eum qui super terram loquebatur multo magis nos qui de caelis loquentem nobis avertimur</span> <span class="verse"><a name="26">26</a>cuius vox movit terram tunc modo autem repromittit dicens adhuc semel ego movebo non solum terram sed et caelum</span> <span class="verse"><a name="27">27</a>quod autem adhuc semel dicit declarat mobilium translationem tamquam factorum ut maneant ea quae sunt inmobilia</span> <span class="verse"><a name="28">28</a>itaque regnum inmobile suscipientes habemus gratiam per quam serviamus placentes Deo cum metu et reverentia</span> <span class="verse"><a name="29">29</a>etenim Deus noster ignis consumens est</span> </p></div</div></div></body></html>