<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/heb/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/heb">Hebrews</a> &gt <strong>Chapter 11</strong></div><p><span class="verse"><a name="1">1</a>est autem fides sperandorum substantia rerum argumentum non parentum</span> <span class="verse"><a name="2">2</a>in hac enim testimonium consecuti sunt senes</span> <span class="verse"><a name="3">3</a>fide intellegimus aptata esse saecula verbo Dei ut ex invisibilibus visibilia fierent</span> <span class="verse"><a name="4">4</a>fide plurimam hostiam Abel quam Cain obtulit Deo per quam testimonium consecutus est esse iustus testimonium perhibente muneribus eius Deo et per illam defunctus adhuc loquitur</span> <span class="verse"><a name="5">5</a>fide Enoch translatus est ne videret mortem et non inveniebatur quia transtulit illum Deus ante translationem enim testimonium habebat placuisse Deo</span> <span class="verse"><a name="6">6</a>sine fide autem inpossibile placere credere enim oportet accedentem ad Deum quia est et inquirentibus se remunerator fit</span> <span class="verse"><a name="7">7</a>fide Noe responso accepto de his quae adhuc non videbantur metuens aptavit arcam in salutem domus suae per quam damnavit mundum et iustitiae quae per fidem est heres est institutus</span> <span class="verse"><a name="8">8</a>fide qui vocatur Abraham oboedivit in locum exire quem accepturus erat in hereditatem et exiit nesciens quo iret</span> <span class="verse"><a name="9">9</a>fide moratus est in terra repromissionis tamquam in aliena in casulis habitando cum Isaac et Iacob coheredibus repromissionis eiusdem</span> <span class="verse"><a name="10">10</a>expectabat enim fundamenta habentem civitatem cuius artifex et conditor Deus</span> <span class="verse"><a name="11">11</a>fide et ipsa Sarra sterilis virtutem in conceptionem seminis accepit etiam praeter tempus aetatis quoniam fidelem credidit esse qui promiserat</span> <span class="verse"><a name="12">12</a>propter quod et ab uno orti sunt et haec emortuo tamquam sidera caeli in multitudinem et sicut harena quae est ad oram maris innumerabilis</span> <span class="verse"><a name="13">13</a>iuxta fidem defuncti sunt omnes isti non acceptis repromissionibus sed a longe eas aspicientes et salutantes et confitentes quia peregrini et hospites sunt supra terram</span> <span class="verse"><a name="14">14</a>qui enim haec dicunt significant se patriam inquirere</span> <span class="verse"><a name="15">15</a>et si quidem illius meminissent de qua exierunt habebant utique tempus revertendi</span> <span class="verse"><a name="16">16</a>nunc autem meliorem appetunt id est caelestem ideo non confunditur Deus vocari Deus eorum paravit enim illis civitatem</span> <span class="verse"><a name="17">17</a>fide obtulit Abraham Isaac cum temptaretur et unigenitum offerebat qui susceperat repromissiones</span> <span class="verse"><a name="18">18</a>ad quem dictum est quia in Isaac vocabitur tibi semen</span> <span class="verse"><a name="19">19</a>arbitrans quia et a mortuis suscitare potens est Deus unde eum et in parabola accepit</span> <span class="verse"><a name="20">20</a>fide et de futuris benedixit Isaac Iacob et Esau</span> <span class="verse"><a name="21">21</a>fide Iacob moriens singulis filiorum Ioseph benedixit et adoravit fastigium virgae eius</span> <span class="verse"><a name="22">22</a>fide Ioseph moriens de profectione filiorum Israhel memoratus est et de ossibus suis mandavit</span> <span class="verse"><a name="23">23</a>fide Moses natus occultatus est mensibus tribus a parentibus suis eo quod vidissent elegantem infantem et non timuerunt regis edictum</span> <span class="verse"><a name="24">24</a>fide Moses grandis factus negavit se esse filium filiae Pharaonis</span> <span class="verse"><a name="25">25</a>magis eligens adfligi cum populo Dei quam temporalis peccati habere iucunditatem</span> <span class="verse"><a name="26">26</a>maiores divitias aestimans thesauro Aegyptiorum inproperium Christi aspiciebat enim in remunerationem</span> <span class="verse"><a name="27">27</a>fide reliquit Aegyptum non veritus animositatem regis invisibilem enim tamquam videns sustinuit</span> <span class="verse"><a name="28">28</a>fide celebravit pascha et sanguinis effusionem ne qui vastabat primitiva tangeret eos</span> <span class="verse"><a name="29">29</a>fide transierunt mare Rubrum tamquam per aridam terram quod experti Aegyptii devorati sunt</span> <span class="verse"><a name="30">30</a>fide muri Hiericho ruerunt circuiti dierum septem</span> <span class="verse"><a name="31">31</a>fide Raab meretrix non periit cum incredulis excipiens exploratores cum pace</span> <span class="verse"><a name="32">32</a>et quid adhuc dicam deficiet enim me tempus enarrantem de Gedeon Barac Samson Iepthae David et Samuhel et prophetis</span> <span class="verse"><a name="33">33</a>qui per fidem devicerunt regna operati sunt iustitiam adepti sunt repromissiones obturaverunt ora leonum</span> <span class="verse"><a name="34">34</a>extinxerunt impetum ignis effugerunt aciem gladii convaluerunt de infirmitate fortes facti sunt in bello castra verterunt exterorum</span> <span class="verse"><a name="35">35</a>acceperunt mulieres de resurrectione mortuos suos alii autem distenti sunt non suscipientes redemptionem ut meliorem invenirent resurrectionem</span> <span class="verse"><a name="36">36</a>alii vero ludibria et verbera experti insuper et vincula et carceres</span> <span class="verse"><a name="37">37</a>lapidati sunt secti sunt temptati sunt in occisione gladii mortui sunt circumierunt in melotis in pellibus caprinis egentes angustiati adflicti</span> <span class="verse"><a name="38">38</a>quibus dignus non erat mundus in solitudinibus errantes et montibus et speluncis et in cavernis terrae</span> <span class="verse"><a name="39">39</a>et hii omnes testimonio fidei probati non acceperunt repromissionem</span> <span class="verse"><a name="40">40</a>Deo pro nobis melius aliquid providente ut ne sine nobis consummarentur</span> </p></div</div></div></body></html>