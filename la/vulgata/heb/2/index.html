<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/heb/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/heb">Hebrews</a> &gt <strong>Chapter 2</strong></div><p><span class="verse"><a name="1">1</a>propterea abundantius oportet observare nos ea quae audivimus ne forte pereffluamus</span> <span class="verse"><a name="2">2</a>si enim qui per angelos dictus est sermo factus est firmus et omnis praevaricatio et inoboedientia accepit iustam mercedis retributionem</span> <span class="verse"><a name="3">3</a>quomodo nos effugiemus si tantam neglexerimus salutem quae cum initium accepisset enarrari per Dominum ab eis qui audierunt in nos confirmata est</span> <span class="verse"><a name="4">4</a>contestante Deo signis et portentis et variis virtutibus et Spiritus Sancti distributionibus secundum suam voluntatem</span> <span class="verse"><a name="5">5</a>non enim angelis subiecit orbem terrae futurum de quo loquimur</span> <span class="verse"><a name="6">6</a>testatus est autem in quodam loco quis dicens quid est homo quod memor es eius aut filius hominis quoniam visitas eum</span> <span class="verse"><a name="7">7</a>minuisti eum paulo minus ab angelis gloria et honore coronasti eum et constituisti eum super opera manuum tuarum</span> <span class="verse"><a name="8">8</a>omnia subiecisti sub pedibus eius in eo enim quod ei omnia subiecit nihil dimisit non subiectum ei nunc autem necdum videmus omnia subiecta ei</span> <span class="verse"><a name="9">9</a>eum autem qui modico quam angeli minoratus est videmus Iesum propter passionem mortis gloria et honore coronatum ut gratia Dei pro omnibus gustaret mortem</span> <span class="verse"><a name="10">10</a>decebat enim eum propter quem omnia et per quem omnia qui multos filios in gloriam adduxerat auctorem salutis eorum per passiones consummare</span> <span class="verse"><a name="11">11</a>qui enim sanctificat et qui sanctificantur ex uno omnes propter quam causam non confunditur fratres eos vocare dicens</span> <span class="verse"><a name="12">12</a>nuntiabo nomen tuum fratribus meis in medio ecclesiae laudabo te</span> <span class="verse"><a name="13">13</a>et iterum ego ero fidens in eum et iterum ecce ego et pueri mei quos mihi dedit Deus</span> <span class="verse"><a name="14">14</a>quia ergo pueri communicaverunt sanguini et carni et ipse similiter participavit hisdem ut per mortem destrueret eum qui habebat mortis imperium id est diabolum</span> <span class="verse"><a name="15">15</a>et liberaret eos qui timore mortis per totam vitam obnoxii erant servituti</span> <span class="verse"><a name="16">16</a>nusquam enim angelos adprehendit sed semen Abrahae adprehendit</span> <span class="verse"><a name="17">17</a>unde debuit per omnia fratribus similare ut misericors fieret et fidelis pontifex ad Deum ut repropitiaret delicta populi</span> <span class="verse"><a name="18">18</a>in eo enim in quo passus est ipse temptatus potens est eis qui temptantur auxiliari</span> </p></div</div></div></body></html>