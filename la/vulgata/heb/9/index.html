<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/heb/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/heb">Hebrews</a> &gt <strong>Chapter 9</strong></div><p><span class="verse"><a name="1">1</a>habuit quidem et prius iustificationes culturae et sanctum saeculare</span> <span class="verse"><a name="2">2</a>tabernaculum enim factum est primum in quo inerant candelabra et mensa et propositio panum quae dicitur sancta</span> <span class="verse"><a name="3">3</a>post velamentum autem secundum tabernaculum quod dicitur sancta sanctorum</span> <span class="verse"><a name="4">4</a>aureum habens turibulum et arcam testamenti circumtectam ex omni parte auro in qua urna aurea habens manna et virga Aaron quae fronduerat et tabulae testamenti</span> <span class="verse"><a name="5">5</a>superque eam cherubin gloriae obumbrantia propitiatorium de quibus non est modo dicendum per singula</span> <span class="verse"><a name="6">6</a>his vero ita conpositis in priori quidem tabernaculo semper introibant sacerdotes sacrificiorum officia consummantes</span> <span class="verse"><a name="7">7</a>in secundo autem semel in anno solus pontifex non sine sanguine quem offert pro sua et populi ignorantia</span> <span class="verse"><a name="8">8</a>hoc significante Spiritu Sancto nondum propalatam esse sanctorum viam adhuc priore tabernaculo habente statum</span> <span class="verse"><a name="9">9</a>quae parabola est temporis instantis iuxta quam munera et hostiae offeruntur quae non possunt iuxta conscientiam perfectum facere servientem</span> <span class="verse"><a name="10">10</a>solummodo in cibis et in potibus et variis baptismis et iustitiis carnis usque ad tempus correctionis inpositis</span> <span class="verse"><a name="11">11</a>Christus autem adsistens pontifex futurorum bonorum per amplius et perfectius tabernaculum non manufactum id est non huius creationis</span> <span class="verse"><a name="12">12</a>neque per sanguinem hircorum et vitulorum sed per proprium sanguinem introivit semel in sancta aeterna redemptione inventa</span> <span class="verse"><a name="13">13</a>si enim sanguis hircorum et taurorum et cinis vitulae aspersus inquinatos sanctificat ad emundationem carnis</span> <span class="verse"><a name="14">14</a>quanto magis sanguis Christi qui per Spiritum Sanctum semet ipsum obtulit inmaculatum Deo emundabit conscientiam vestram ab operibus mortuis ad serviendum Deo viventi</span> <span class="verse"><a name="15">15</a>et ideo novi testamenti mediator est ut morte intercedente in redemptionem earum praevaricationum quae erant sub priore testamento repromissionem accipiant qui vocati sunt aeternae hereditatis</span> <span class="verse"><a name="16">16</a>ubi enim testamentum mors necesse est intercedat testatoris</span> <span class="verse"><a name="17">17</a>testamentum enim in mortuis confirmatum est alioquin nondum valet dum vivit qui testatus est</span> <span class="verse"><a name="18">18</a>unde ne primum quidem sine sanguine dedicatum est</span> <span class="verse"><a name="19">19</a>lecto enim omni mandato legis a Mose universo populo accipiens sanguinem vitulorum et hircorum cum aqua et lana coccinea et hysopo ipsum quoque librum et omnem populum aspersit</span> <span class="verse"><a name="20">20</a>dicens hic sanguis testamenti quod mandavit ad vos Deus</span> <span class="verse"><a name="21">21</a>etiam tabernaculum et omnia vasa ministerii sanguine similiter aspersit</span> <span class="verse"><a name="22">22</a>et omnia paene in sanguine mundantur secundum legem et sine sanguinis fusione non fit remissio</span> <span class="verse"><a name="23">23</a>necesse est ergo exemplaria quidem caelestium his mundari ipsa autem caelestia melioribus hostiis quam istis</span> <span class="verse"><a name="24">24</a>non enim in manufactis sanctis Iesus introiit exemplaria verorum sed in ipsum caelum ut appareat nunc vultui Dei pro nobis</span> <span class="verse"><a name="25">25</a>neque ut saepe offerat semet ipsum quemadmodum pontifex intrat in sancta per singulos annos in sanguine alieno</span> <span class="verse"><a name="26">26</a>alioquin oportebat eum frequenter pati ab origine mundi nunc autem semel in consummatione saeculorum ad destitutionem peccati per hostiam suam apparuit</span> <span class="verse"><a name="27">27</a>et quemadmodum statutum est hominibus semel mori post hoc autem iudicium</span> <span class="verse"><a name="28">28</a>sic et Christus semel oblatus ad multorum exhaurienda peccata secundo sine peccato apparebit expectantibus se in salutem</span> </p></div</div></div></body></html>