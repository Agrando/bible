<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/zech/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/zech">Zechariah</a> &gt <strong>Chapter 8</strong></div><p><span class="verse"><a name="1">1</a>et factum est verbum Domini exercituum dicens</span> <span class="verse"><a name="2">2</a>haec dicit Dominus exercituum zelatus sum Sion zelo magno et indignatione magna zelatus sum eam</span> <span class="verse"><a name="3">3</a>haec dicit Dominus exercituum reversus sum ad Sion et habitabo in medio Hierusalem et vocabitur Hierusalem civitas veritatis et mons Domini exercituum mons sanctificatus</span> <span class="verse"><a name="4">4</a>haec dicit Dominus exercituum adhuc habitabunt senes et anus in plateis Hierusalem et viri baculus in manu eius prae multitudine dierum</span> <span class="verse"><a name="5">5</a>et plateae civitatis conplebuntur infantibus et puellis ludentibus in plateis eius</span> <span class="verse"><a name="6">6</a>haec dicit Dominus exercituum si difficile videbitur in oculis reliquiarum populi huius in diebus illis numquid in oculis meis difficile erit dicit Dominus exercituum</span> <span class="verse"><a name="7">7</a>haec dicit Dominus exercituum ecce ego salvabo populum meum de terra orientis et de terra occasus solis</span> <span class="verse"><a name="8">8</a>et adducam eos et habitabunt in medio Hierusalem et erunt mihi in populum et ego ero eis in Deum in veritate et iustitia</span> <span class="verse"><a name="9">9</a>haec dicit Dominus exercituum confortentur manus vestrae qui auditis in diebus his sermones istos per os prophetarum in die qua fundata est domus Domini exercituum ut templum aedificaretur</span> <span class="verse"><a name="10">10</a>siquidem ante dies illos merces hominum non erat nec merces iumentorum erat neque introeunti et exeunti erat pax prae tribulatione et dimisi omnes homines unumquemque contra proximum suum</span> <span class="verse"><a name="11">11</a>nunc autem non iuxta dies priores ego faciam reliquiis populi huius dicit Dominus exercituum</span> <span class="verse"><a name="12">12</a>sed semen pacis erit vinea dabit fructum suum et terra dabit germen suum et caeli dabunt rorem suum et possidere faciam reliquias populi huius universa haec</span> <span class="verse"><a name="13">13</a>et erit sicut eratis maledictio in gentibus domus Iuda et domus Israhel sic salvabo vos et eritis benedictio nolite timere confortentur manus vestrae</span> <span class="verse"><a name="14">14</a>quia haec dicit Dominus exercituum sicut cogitavi ut adfligerem vos cum ad iracundiam provocassent patres vestri me dicit Dominus</span> <span class="verse"><a name="15">15</a>et non sum misertus sic conversus cogitavi in diebus istis ut benefaciam Hierusalem et domui Iuda nolite timere</span> <span class="verse"><a name="16">16</a>haec sunt ergo verba quae facietis loquimini veritatem unusquisque cum proximo suo veritatem et iudicium pacis iudicate in portis vestris</span> <span class="verse"><a name="17">17</a>et unusquisque malum contra amicum suum ne cogitetis in cordibus vestris et iuramentum mendax ne diligatis omnia enim haec sunt quae odi dicit Dominus</span> <span class="verse"><a name="18">18</a>et factum est verbum Domini exercituum ad me dicens</span> <span class="verse"><a name="19">19</a>haec dicit Dominus exercituum ieiunium quarti et ieiunium quinti et ieiunium septimi et ieiunium decimi erit domui Iuda in gaudium et in laetitiam et in sollemnitates praeclaras veritatem tantum et pacem diligite</span> <span class="verse"><a name="20">20</a>haec dicit Dominus exercituum usquequo veniant populi et habitent in civitatibus multis</span> <span class="verse"><a name="21">21</a>et vadant habitatores unus ad alterum dicentes eamus et deprecemur faciem Domini et quaeramus Dominum exercituum vadam etiam ego</span> <span class="verse"><a name="22">22</a>et venient populi multi et gentes robustae ad quaerendum Dominum exercituum in Hierusalem et deprecandam faciem Domini</span> <span class="verse"><a name="23">23</a>haec dicit Dominus exercituum in diebus illis in quibus adprehendent decem homines ex omnibus linguis gentium et adprehendent fimbriam viri iudaei dicentes ibimus vobiscum audivimus enim quoniam Deus vobiscum est</span> </p></div</div></div></body></html>