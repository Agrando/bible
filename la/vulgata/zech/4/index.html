<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/zech/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/zech">Zechariah</a> &gt <strong>Chapter 4</strong></div><p><span class="verse"><a name="1">1</a>et reversus est angelus qui loquebatur in me et suscitavit me quasi virum qui suscitatur de somno suo</span> <span class="verse"><a name="2">2</a>et dixit ad me quid tu vides et dixi vidi et ecce candelabrum aureum totum et lampas eius super caput ipsius et septem lucernae eius super illud septem et septem infusoria lucernis quae erant super caput illius</span> <span class="verse"><a name="3">3</a>et duae olivae super illud una a dextris lampadis et una a sinistris eius</span> <span class="verse"><a name="4">4</a>et respondi et aio ad angelum qui loquebatur in me dicens quid sunt haec domine mi</span> <span class="verse"><a name="5">5</a>et respondit angelus qui loquebatur in me et dixit ad me numquid nescis quid sunt haec et dixi non domine mi</span> <span class="verse"><a name="6">6</a>et respondit et ait ad me dicens hoc est verbum Domini ad Zorobabel dicens non in exercitu nec in robore sed in spiritu meo dicit Dominus exercituum</span> <span class="verse"><a name="7">7</a>quis tu mons magne coram Zorobabel in planum et educet lapidem primarium et exaequabit gratiam gratiae eius</span> <span class="verse"><a name="8">8</a>et factum est verbum Domini ad me dicens</span> <span class="verse"><a name="9">9</a>manus Zorobabel fundaverunt domum istam et manus eius perficient eam et scietis quia Dominus exercituum misit me ad vos</span> <span class="verse"><a name="10">10</a>quis enim despexit dies parvos et laetabuntur et videbunt lapidem stagneum in manu Zorobabel septem isti oculi Domini qui discurrunt in universa terra</span> <span class="verse"><a name="11">11</a>et respondi et dixi ad eum quid sunt duae olivae istae ad dextram candelabri et ad sinistram eius</span> <span class="verse"><a name="12">12</a>et respondi secundo et dixi ad eum quid sunt duae spicae olivarum quae sunt iuxta duo rostra aurea in quibus sunt suffusoria ex auro</span> <span class="verse"><a name="13">13</a>et ait ad me dicens numquid nescis quid sunt haec et dixi non domine</span> <span class="verse"><a name="14">14</a>et dixit isti duo filii olei qui adsistunt Dominatori universae terrae</span> </p></div</div></div></body></html>