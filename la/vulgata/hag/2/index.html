<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/hag/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/hag">Haggai</a> &gt <strong>Chapter 2</strong></div><p><span class="verse"><a name="1">1</a>in die vicesima et quarta mensis in sexto mense in anno secundo Darii regis</span> <span class="verse"><a name="2">2</a>in septimo mense vicesima et prima mensis factum est verbum Domini in manu Aggei prophetae dicens</span> <span class="verse"><a name="3">3</a>loquere ad Zorobabel filium Salathihel ducem Iuda et ad Iesum filium Iosedech sacerdotem magnum et ad reliquos populi dicens</span> <span class="verse"><a name="4">4</a>quis in vobis est derelictus qui vidit domum istam in gloria sua prima et quid vos videtis hanc nunc numquid non ita est quasi non sit in oculis vestris</span> <span class="verse"><a name="5">5</a>et nunc confortare Zorobabel dicit Dominus et confortare Iesu fili Iosedech sacerdos magne et confortare omnis popule terrae dicit Dominus exercituum et facite quoniam ego vobiscum sum dicit Dominus exercituum</span> <span class="verse"><a name="6">6</a>verbum quod placui vobiscum cum egrederemini de terra Aegypti et spiritus meus erit in medio vestrum nolite timere</span> <span class="verse"><a name="7">7</a>quia haec dicit Dominus exercituum adhuc unum modicum est et ego commovebo caelum et terram et mare et aridam</span> <span class="verse"><a name="8">8</a>et movebo omnes gentes et veniet desideratus cunctis gentibus et implebo domum istam gloria dicit Dominus exercituum</span> <span class="verse"><a name="9">9</a>meum est argentum et meum est aurum dicit Dominus exercituum</span> <span class="verse"><a name="10">10</a>magna erit gloria domus istius novissimae plus quam primae dicit Dominus exercituum et in loco isto dabo pacem dicit Dominus exercituum</span> <span class="verse"><a name="11">11</a>in vicesima et quarta noni mensis in anno secundo Darii factum est verbum Domini ad Aggeum prophetam dicens</span> <span class="verse"><a name="12">12</a>haec dicit Dominus exercituum interroga sacerdotes legem dicens</span> <span class="verse"><a name="13">13</a>si tulerit homo carnem sanctificatam in ora vestimenti sui et tetigerit de summitate eius panem aut pulmentum aut vinum aut oleum aut omnem cibum numquid sanctificabitur respondentes autem sacerdotes dixerunt non</span> <span class="verse"><a name="14">14</a>et dixit Aggeus si tetigerit pollutus in anima ex omnibus his numquid contaminabitur et responderunt sacerdotes et dixerunt contaminabitur</span> <span class="verse"><a name="15">15</a>et respondit Aggeus et dixit sic populus iste et sic gens ista ante faciem meam dicit Dominus et sic omne opus manuum eorum et omnia quae obtulerint ibi contaminata erunt</span> <span class="verse"><a name="16">16</a>et nunc ponite corda vestra a die hac et supra antequam poneretur lapis super lapidem in templo Domini</span> <span class="verse"><a name="17">17</a>cum accederetis ad acervum viginti modiorum et fierent decem intraretis ad torcular ut exprimeretis quinquaginta lagoenas et fiebant viginti</span> <span class="verse"><a name="18">18</a>percussi vos vento urente et aurugine et grandine omnia opera manuum vestrarum et non fuit in vobis qui reverteretur ad me dicit Dominus</span> <span class="verse"><a name="19">19</a>ponite corda vestra ex die ista et in futurum a die vicesima et quarta noni mensis a die qua fundamenta iacta sunt templi Domini ponite super cor vestrum</span> <span class="verse"><a name="20">20</a>numquid iam semen in germine est et adhuc vinea et ficus et malogranatum et lignum olivae non floruit ex die ista benedicam</span> <span class="verse"><a name="21">21</a>et factum est verbum Domini secundo ad Aggeum in vicesima et quarta mensis dicens</span> <span class="verse"><a name="22">22</a>loquere ad Zorobabel ducem Iuda dicens ego movebo caelum pariter et terram</span> <span class="verse"><a name="23">23</a>et subvertam solium regnorum et conteram fortitudinem regni gentium et subvertam quadrigam et ascensorem eius et descendent equi et ascensores eorum vir in gladio fratris sui</span> <span class="verse"><a name="24">24</a>in die illo dicit Dominus exercituum adsumam te Zorobabel fili Salathihel serve meus dicit Dominus et ponam te quasi signaculum quia te elegi dicit Dominus exercituum</span> </p></div</div></div></body></html>