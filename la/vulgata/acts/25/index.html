<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/acts/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/acts">Acts</a> &gt <strong>Chapter 25</strong></div><p><span class="verse"><a name="1">1</a>Festus ergo cum venisset in provinciam post triduum ascendit Hierosolymam a Caesarea</span> <span class="verse"><a name="2">2</a>adieruntque eum principes sacerdotum et primi Iudaeorum adversus Paulum et rogabant eum</span> <span class="verse"><a name="3">3</a>postulantes gratiam adversum eum ut iuberet perduci eum Hierusalem insidias tendentes ut eum interficerent in via</span> <span class="verse"><a name="4">4</a>Festus autem respondit servari Paulum in Caesarea se autem maturius profecturum</span> <span class="verse"><a name="5">5</a>qui ergo in vobis ait potentes sunt descendentes simul si quod est in viro crimen accusent eum</span> <span class="verse"><a name="6">6</a>demoratus autem inter eos dies non amplius quam octo aut decem descendit Caesaream et altera die sedit pro tribunali et iussit Paulum adduci</span> <span class="verse"><a name="7">7</a>qui cum perductus esset circumsteterunt eum qui ab Hierosolyma descenderant Iudaei multas et graves causas obicientes quas non poterant probare</span> <span class="verse"><a name="8">8</a>Paulo autem rationem reddente quoniam neque in legem Iudaeorum neque in templum neque in Caesarem quicquam peccavi</span> <span class="verse"><a name="9">9</a>Festus autem volens Iudaeis gratiam praestare respondens Paulo dixit vis Hierosolymam ascendere et ibi de his iudicari apud me</span> <span class="verse"><a name="10">10</a>dixit autem Paulus ad tribunal Caesaris sto ubi me oportet iudicari Iudaeis non nocui sicut tu melius nosti</span> <span class="verse"><a name="11">11</a>si enim nocui aut dignum morte aliquid feci non recuso mori si vero nihil est eorum quae hii accusant me nemo potest me illis donare Caesarem appello</span> <span class="verse"><a name="12">12</a>tunc Festus cum consilio locutus respondit Caesarem appellasti ad Caesarem ibis</span> <span class="verse"><a name="13">13</a>et cum dies aliquot transacti essent Agrippa rex et Bernice descenderunt Caesaream ad salutandum Festum</span> <span class="verse"><a name="14">14</a>et cum dies plures ibi demorarentur Festus regi indicavit de Paulo dicens vir quidam est derelictus a Felice vinctus</span> <span class="verse"><a name="15">15</a>de quo cum essem Hierosolymis adierunt me principes sacerdotum et seniores Iudaeorum postulantes adversus illum damnationem</span> <span class="verse"><a name="16">16</a>ad quos respondi quia non est consuetudo Romanis donare aliquem hominem priusquam is qui accusatur praesentes habeat accusatores locumque defendendi accipiat ad abluenda crimina</span> <span class="verse"><a name="17">17</a>cum ergo huc convenissent sine ulla dilatione sequenti die sedens pro tribunali iussi adduci virum</span> <span class="verse"><a name="18">18</a>de quo cum stetissent accusatores nullam causam deferebant de quibus ego suspicabar malum</span> <span class="verse"><a name="19">19</a>quaestiones vero quasdam de sua superstitione habebant adversus eum et de quodam Iesu defuncto quem adfirmabat Paulus vivere</span> <span class="verse"><a name="20">20</a>haesitans autem ego de huiusmodi quaestione dicebam si vellet ire Hierosolymam et ibi iudicari de istis</span> <span class="verse"><a name="21">21</a>Paulo autem appellante ut servaretur ad Augusti cognitionem iussi servari eum donec mittam eum ad Caesarem</span> <span class="verse"><a name="22">22</a>Agrippa autem ad Festum volebam et ipse hominem audire cras inquit audies eum</span> <span class="verse"><a name="23">23</a>altera autem die cum venisset Agrippa et Bernice cum multa ambitione et introissent in auditorium cum tribunis et viris principalibus civitatis et iubente Festo adductus est Paulus</span> <span class="verse"><a name="24">24</a>et dixit Festus Agrippa rex et omnes qui simul adestis nobiscum viri videtis hunc de quo omnis multitudo Iudaeorum interpellavit me Hierosolymis petens et hic clamantes non oportere eum vivere amplius</span> <span class="verse"><a name="25">25</a>ego vero conperi nihil dignum eum morte admisisse ipso autem hoc appellante Augustum iudicavi mittere</span> <span class="verse"><a name="26">26</a>de quo quid certum scribam domino non habeo propter quod produxi eum ad vos et maxime ad te rex Agrippa ut interrogatione facta habeam quid scribam</span> <span class="verse"><a name="27">27</a>sine ratione enim mihi videtur mittere vinctum et causas eius non significare</span> </p></div</div></div></body></html>