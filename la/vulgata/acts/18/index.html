<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/acts/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/acts">Acts</a> &gt <strong>Chapter 18</strong></div><p><span class="verse"><a name="1">1</a>post haec egressus ab Athenis venit Corinthum</span> <span class="verse"><a name="2">2</a>et inveniens quendam Iudaeum nomine Aquilam Ponticum genere qui nuper venerat ab Italia et Priscillam uxorem eius eo quod praecepisset Claudius discedere omnes Iudaeos a Roma accessit ad eos</span> <span class="verse"><a name="3">3</a>et quia eiusdem erat artis manebat apud eos et operabatur erat autem scenofactoriae artis</span> <span class="verse"><a name="4">4</a>cum venissent autem de Macedonia Silas et Timotheus instabat verbo Paulus testificans Iudaeis esse Christum Iesum</span> <span class="verse"><a name="5">5</a>contradicentibus autem eis et blasphemantibus excutiens vestimenta dixit ad eos sanguis vester super caput vestrum mundus ego ex hoc ad gentes vadam</span> <span class="verse"><a name="6">6</a>et migrans inde intravit in domum cuiusdam nomine Titi Iusti colentis Deum cuius domus erat coniuncta synagogae</span> <span class="verse"><a name="7">7</a>Crispus autem archisynagogus credidit Domino cum omni domo sua et multi Corinthiorum audientes credebant et baptizabantur</span> <span class="verse"><a name="8">8</a>dixit autem Dominus nocte per visionem Paulo noli timere sed loquere et ne taceas</span> <span class="verse"><a name="9">9</a>propter quod ego sum tecum et nemo adponetur tibi ut noceat te quoniam populus est mihi multus in hac civitate</span> <span class="verse"><a name="10">10</a>sedit autem annum et sex menses docens apud eos verbum Dei</span> <span class="verse"><a name="11">11</a>Gallione autem proconsule Achaiae insurrexerunt uno animo Iudaei in Paulum et adduxerunt eum ad tribunal</span> <span class="verse"><a name="12">12</a>dicentes quia contra legem hic persuadet hominibus colere Deum</span> <span class="verse"><a name="13">13</a>incipiente autem Paulo aperire os dixit Gallio ad Iudaeos si quidem esset iniquum aliquid aut facinus pessimum o viri iudaei recte vos sustinerem</span> <span class="verse"><a name="14">14</a>si vero quaestiones sunt de verbo et nominibus et legis vestrae vos ipsi videritis iudex ego horum nolo esse</span> <span class="verse"><a name="15">15</a>et minavit eos a tribunali</span> <span class="verse"><a name="16">16</a>adprehendentes autem omnes Sosthenen principem synagogae percutiebant ante tribunal et nihil eorum Gallioni curae erat</span> <span class="verse"><a name="17">17</a>Paulus vero cum adhuc sustinuisset dies multos fratribus valefaciens navigavit Syriam et cum eo Priscilla et Aquila qui sibi totonderat in Cencris caput habebat enim votum</span> <span class="verse"><a name="18">18</a>devenitque Ephesum et illos ibi reliquit ipse vero ingressus synagogam disputavit cum Iudaeis</span> <span class="verse"><a name="19">19</a>rogantibus autem eis ut ampliori tempore maneret non consensit</span> <span class="verse"><a name="20">20</a>sed valefaciens et dicens iterum revertar ad vos Deo volente profectus est ab Epheso</span> <span class="verse"><a name="21">21</a>et descendens Caesaream ascendit et salutavit ecclesiam et descendit Antiochiam</span> <span class="verse"><a name="22">22</a>et facto ibi aliquanto tempore profectus est perambulans ex ordine galaticam regionem et Frygiam confirmans omnes discipulos</span> <span class="verse"><a name="23">23</a>Iudaeus autem quidam Apollo nomine Alexandrinus natione vir eloquens devenit Ephesum potens in scripturis</span> <span class="verse"><a name="24">24</a>hic erat edoctus viam Domini et fervens spiritu loquebatur et docebat diligenter ea quae sunt Iesu sciens tantum baptisma Iohannis</span> <span class="verse"><a name="25">25</a>hic ergo coepit fiducialiter agere in synagoga quem cum audissent Priscilla et Aquila adsumpserunt eum et diligentius exposuerunt ei viam Dei</span> <span class="verse"><a name="26">26</a>cum autem vellet ire Achaiam exhortati fratres scripserunt discipulis ut susciperent eum qui cum venisset contulit multum his qui crediderant</span> <span class="verse"><a name="27">27</a>vehementer enim Iudaeos revincebat publice ostendens per scripturas esse Christum Iesum</span> </p></div</div></div></body></html>