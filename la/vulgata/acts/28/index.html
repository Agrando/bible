<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/acts/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/acts">Acts</a> &gt <strong>Chapter 28</strong></div><p><span class="verse"><a name="1">1</a>et cum evasissemus tunc cognovimus quia Militene insula vocatur barbari vero praestabant non modicam humanitatem nobis</span> <span class="verse"><a name="2">2</a>accensa enim pyra reficiebant nos omnes propter imbrem qui inminebat et frigus</span> <span class="verse"><a name="3">3</a>cum congregasset autem Paulus sarmentorum aliquantam multitudinem et inposuisset super ignem vipera a calore cum processisset invasit manum eius</span> <span class="verse"><a name="4">4</a>ut vero viderunt barbari pendentem bestiam de manu eius ad invicem dicebant utique homicida est homo hic qui cum evaserit de mari Ultio non sinit vivere</span> <span class="verse"><a name="5">5</a>et ille quidem excutiens bestiam in ignem nihil mali passus est</span> <span class="verse"><a name="6">6</a>at illi existimabant eum in tumorem convertendum et subito casurum et mori diu autem illis sperantibus et videntibus nihil mali in eo fieri convertentes se dicebant eum esse deum</span> <span class="verse"><a name="7">7</a>in locis autem illis erant praedia principis insulae nomine Publii qui nos suscipiens triduo benigne exhibuit</span> <span class="verse"><a name="8">8</a>contigit autem patrem Publii febribus et dysenteria vexatum iacere ad quem Paulus intravit et cum orasset et inposuisset ei manus salvavit eum</span> <span class="verse"><a name="9">9</a>quo facto et omnes qui in insula habebant infirmitates accedebant et curabantur</span> <span class="verse"><a name="10">10</a>qui etiam multis honoribus nos honoraverunt et navigantibus inposuerunt quae necessaria erant</span> <span class="verse"><a name="11">11</a>post menses autem tres navigavimus in nave alexandrina quae in insula hiemaverat cui erat insigne Castorum</span> <span class="verse"><a name="12">12</a>et cum venissemus Syracusam mansimus ibi triduo</span> <span class="verse"><a name="13">13</a>inde circumlegentes devenimus Regium et post unum diem flante austro secunda die venimus Puteolos</span> <span class="verse"><a name="14">14</a>ubi inventis fratribus rogati sumus manere apud eos dies septem et sic venimus Romam</span> <span class="verse"><a name="15">15</a>et inde cum audissent fratres occurrerunt nobis usque ad Appii Forum et Tribus Tabernis quos cum vidisset Paulus gratias agens Deo accepit fiduciam</span> <span class="verse"><a name="16">16</a>cum venissemus autem Romam permissum est Paulo manere sibimet cum custodiente se milite</span> <span class="verse"><a name="17">17</a>post tertium autem diem convocavit primos Iudaeorum cumque convenissent dicebat eis ego viri fratres nihil adversus plebem faciens aut morem paternum vinctus ab Hierosolymis traditus sum in manus Romanorum</span> <span class="verse"><a name="18">18</a>qui cum interrogationem de me habuissent voluerunt me dimittere eo quod nulla causa esset mortis in me</span> <span class="verse"><a name="19">19</a>contradicentibus autem Iudaeis coactus sum appellare Caesarem non quasi gentem meam habens aliquid accusare</span> <span class="verse"><a name="20">20</a>propter hanc igitur causam rogavi vos videre et adloqui propter spem enim Israhel catena hac circumdatus sum</span> <span class="verse"><a name="21">21</a>at illi dixerunt ad eum nos neque litteras accepimus de te a Iudaea neque adveniens aliquis fratrum nuntiavit aut locutus est quid de te malum</span> <span class="verse"><a name="22">22</a>rogamus autem a te audire quae sentis nam de secta hac notum est nobis quia ubique ei contradicitur</span> <span class="verse"><a name="23">23</a>cum constituissent autem illi diem venerunt ad eum in hospitium plures quibus exponebat testificans regnum Dei suadensque eos de Iesu ex lege Mosi et prophetis a mane usque ad vesperam</span> <span class="verse"><a name="24">24</a>et quidam credebant his quae dicebantur quidam vero non credebant</span> <span class="verse"><a name="25">25</a>cumque invicem non essent consentientes discedebant dicente Paulo unum verbum quia bene Spiritus Sanctus locutus est per Esaiam prophetam ad patres nostros</span> <span class="verse"><a name="26">26</a>dicens vade ad populum istum et dic aure audietis et non intellegetis et videntes videbitis et non perspicietis</span> <span class="verse"><a name="27">27</a>incrassatum est enim cor populi huius et auribus graviter audierunt et oculos suos conpresserunt ne forte videant oculis et auribus audiant et corde intellegant et convertantur et sanem illos</span> <span class="verse"><a name="28">28</a>notum ergo sit vobis quoniam gentibus missum est hoc salutare Dei ipsi et audient</span> <span class="verse"><a name="29">29</a>mansit autem biennio toto in suo conducto et suscipiebat omnes qui ingrediebantur ad eum</span> <span class="verse"><a name="30">30</a>praedicans regnum Dei et docens quae sunt de Domino Iesu Christo cum omni fiducia sine prohibitione</span> </p></div</div></div></body></html>