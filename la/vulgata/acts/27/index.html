<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/acts/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/acts">Acts</a> &gt <strong>Chapter 27</strong></div><p><span class="verse"><a name="1">1</a>ut autem iudicatum est eum navigare in Italiam et tradi Paulum cum reliquis custodiis centurioni nomine Iulio cohortis Augustae</span> <span class="verse"><a name="2">2</a>ascendentes autem navem hadrumetinam incipientem navigare circa Asiae loca sustulimus perseverante nobiscum Aristarcho Macedone Thessalonicense</span> <span class="verse"><a name="3">3</a>sequenti autem die devenimus Sidonem humane autem tractans Iulius Paulum permisit ad amicos ire et curam sui agere</span> <span class="verse"><a name="4">4</a>et inde cum sustulissemus subnavigavimus Cypro propterea quod essent venti contrarii</span> <span class="verse"><a name="5">5</a>et pelagus Ciliciae et Pamphiliae navigantes venimus Lystram quae est Lyciae</span> <span class="verse"><a name="6">6</a>et ibi inveniens centurio navem alexandrinam navigantem in Italiam transposuit nos in eam</span> <span class="verse"><a name="7">7</a>et cum multis diebus tarde navigaremus et vix devenissemus contra Cnidum prohibente nos vento adnavigavimus Cretae secundum Salmonem</span> <span class="verse"><a name="8">8</a>et vix iuxta navigantes venimus in locum quendam qui vocatur Boni portus cui iuxta erat civitas Thalassa</span> <span class="verse"><a name="9">9</a>multo autem tempore peracto et cum iam non esset tuta navigatio eo quod et ieiunium iam praeterisset consolabatur Paulus</span> <span class="verse"><a name="10">10</a>dicens eis viri video quoniam cum iniuria et multo damno non solum oneris et navis sed etiam animarum nostrarum incipit esse navigatio</span> <span class="verse"><a name="11">11</a>centurio autem gubernatori et nauclerio magis credebat quam his quae a Paulo dicebantur</span> <span class="verse"><a name="12">12</a>et cum aptus portus non esset ad hiemandum plurimi statuerunt consilium navigare inde si quo modo possent devenientes Phoenice hiemare portum Cretae respicientem ad africum et ad chorum</span> <span class="verse"><a name="13">13</a>adspirante autem austro aestimantes propositum se tenere cum sustulissent de Asson legebant Cretam</span> <span class="verse"><a name="14">14</a>non post multum autem misit se contra ipsam ventus typhonicus qui vocatur euroaquilo</span> <span class="verse"><a name="15">15</a>cumque arrepta esset navis et non posset conari in ventum data nave flatibus ferebamur</span> <span class="verse"><a name="16">16</a>insulam autem quandam decurrentes quae vocatur Caudam potuimus vix obtinere scapham</span> <span class="verse"><a name="17">17</a>qua sublata adiutoriis utebantur accingentes navem timentes ne in Syrtim inciderent submisso vase sic ferebantur</span> <span class="verse"><a name="18">18</a>valide autem nobis tempestate iactatis sequenti die iactum fecerunt</span> <span class="verse"><a name="19">19</a>et tertia die suis manibus armamenta navis proiecerunt</span> <span class="verse"><a name="20">20</a>neque sole autem neque sideribus apparentibus per plures dies et tempestate non exigua inminente iam ablata erat spes omnis salutis nostrae</span> <span class="verse"><a name="21">21</a>et cum multa ieiunatio fuisset tunc stans Paulus in medio eorum dixit oportebat quidem o viri audito me non tollere a Creta lucrique facere iniuriam hanc et iacturam</span> <span class="verse"><a name="22">22</a>et nunc suadeo vobis bono animo esse amissio enim nullius animae erit ex vobis praeterquam navis</span> <span class="verse"><a name="23">23</a>adstitit enim mihi hac nocte angelus Dei cuius sum ego et cui deservio</span> <span class="verse"><a name="24">24</a>dicens ne timeas Paule Caesari te oportet adsistere et ecce donavit tibi Deus omnes qui navigant tecum</span> <span class="verse"><a name="25">25</a>propter quod bono animo estote viri credo enim Deo quia sic erit quemadmodum dictum est mihi</span> <span class="verse"><a name="26">26</a>in insulam autem quandam oportet nos devenire</span> <span class="verse"><a name="27">27</a>sed posteaquam quartadecima nox supervenit navigantibus nobis in Hadria circa mediam noctem suspicabantur nautae apparere sibi aliquam regionem</span> <span class="verse"><a name="28">28</a>qui submittentes invenerunt passus viginti et pusillum inde separati invenerunt passus quindecim</span> <span class="verse"><a name="29">29</a>timentes autem ne in aspera loca incideremus de puppi mittentes anchoras quattuor optabant diem fieri</span> <span class="verse"><a name="30">30</a>nautis vero quaerentibus fugere de navi cum misissent scapham in mare sub obtentu quasi a prora inciperent anchoras extendere</span> <span class="verse"><a name="31">31</a>dixit Paulus centurioni et militibus nisi hii in navi manserint vos salvi fieri non potestis</span> <span class="verse"><a name="32">32</a>tunc absciderunt milites funes scaphae et passi sunt eam excidere</span> <span class="verse"><a name="33">33</a>et cum lux inciperet fieri rogabat Paulus omnes sumere cibum dicens quartadecima hodie die expectantes ieiuni permanetis nihil accipientes</span> <span class="verse"><a name="34">34</a>propter quod rogo vos accipere cibum pro salute vestra quia nullius vestrum capillus de capite peribit</span> <span class="verse"><a name="35">35</a>et cum haec dixisset sumens panem gratias egit Deo in conspectu omnium et cum fregisset coepit manducare</span> <span class="verse"><a name="36">36</a>animaequiores autem facti omnes et ipsi adsumpserunt cibum</span> <span class="verse"><a name="37">37</a>eramus vero universae animae in navi ducentae septuaginta sex</span> <span class="verse"><a name="38">38</a>et satiati cibo adleviabant navem iactantes triticum in mare</span> <span class="verse"><a name="39">39</a>cum autem dies factus esset terram non agnoscebant sinum vero quendam considerabant habentem litus in quem cogitabant si possent eicere navem</span> <span class="verse"><a name="40">40</a>et cum anchoras abstulissent committebant se mari simul laxantes iuncturas gubernaculorum et levato artemone secundum flatum aurae tendebant ad litus</span> <span class="verse"><a name="41">41</a>et cum incidissemus in locum bithalassum inpegerunt navem et prora quidem fixa manebat inmobilis puppis vero solvebatur a vi maris</span> <span class="verse"><a name="42">42</a>militum autem consilium fuit ut custodias occiderent ne quis cum enatasset effugeret</span> <span class="verse"><a name="43">43</a>centurio autem volens servare Paulum prohibuit fieri iussitque eos qui possent natare mittere se primos et evadere et ad terram exire</span> <span class="verse"><a name="44">44</a>et ceteros alios in tabulis ferebant quosdam super ea quae de navi essent et sic factum est ut omnes animae evaderent ad terram</span> </p></div</div></div></body></html>