<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/acts/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/acts">Acts</a> &gt <strong>Chapter 23</strong></div><p><span class="verse"><a name="1">1</a>intendens autem concilium Paulus ait viri fratres ego omni conscientia bona conversatus sum ante Deum usque in hodiernum diem</span> <span class="verse"><a name="2">2</a>princeps autem sacerdotum Ananias praecepit adstantibus sibi percutere os eius</span> <span class="verse"><a name="3">3</a>tunc Paulus ad eum dixit percutiet te Deus paries dealbate et tu sedens iudicas me secundum legem et contra legem iubes me percuti</span> <span class="verse"><a name="4">4</a>et qui adstabant dixerunt summum sacerdotem Dei maledicis</span> <span class="verse"><a name="5">5</a>dixit autem Paulus nesciebam fratres quia princeps est sacerdotum scriptum est enim principem populi tui non maledices</span> <span class="verse"><a name="6">6</a>sciens autem Paulus quia una pars esset Sadducaeorum et altera Pharisaeorum exclamavit in concilio viri fratres ego Pharisaeus sum filius Pharisaeorum de spe et resurrectione mortuorum ego iudicor</span> <span class="verse"><a name="7">7</a>et cum haec dixisset facta est dissensio inter Pharisaeos et Sadducaeos et soluta est multitudo</span> <span class="verse"><a name="8">8</a>Sadducaei enim dicunt non esse resurrectionem neque angelum neque spiritum Pharisaei autem utrumque confitentur</span> <span class="verse"><a name="9">9</a>factus est autem clamor magnus et surgentes quidam Pharisaeorum pugnabant dicentes nihil mali invenimus in homine isto quod si spiritus locutus est ei aut angelus</span> <span class="verse"><a name="10">10</a>et cum magna dissensio facta esset timens tribunus ne discerperetur Paulus ab ipsis iussit milites descendere et rapere eum de medio eorum ac deducere eum in castra</span> <span class="verse"><a name="11">11</a>sequenti autem nocte adsistens ei Dominus ait constans esto sicut enim testificatus es de me Hierusalem sic te oportet et Romae testificari</span> <span class="verse"><a name="12">12</a>facta autem die collegerunt se quidam ex Iudaeis et devoverunt se dicentes neque manducaturos neque bibituros donec occiderent Paulum</span> <span class="verse"><a name="13">13</a>erant autem plus quam quadraginta qui hanc coniurationem fecerant</span> <span class="verse"><a name="14">14</a>qui accesserunt ad principes sacerdotum et seniores et dixerunt devotione devovimus nos nihil gustaturos donec occidamus Paulum</span> <span class="verse"><a name="15">15</a>nunc ergo vos notum facite tribuno cum concilio ut producat illum ad vos tamquam aliquid certius cognituri de eo nos vero priusquam adpropiet parati sumus interficere illum</span> <span class="verse"><a name="16">16</a>quod cum audisset filius sororis Pauli insidias venit et intravit in castra nuntiavitque Paulo</span> <span class="verse"><a name="17">17</a>vocans autem Paulus ad se unum ex centurionibus ait adulescentem hunc perduc ad tribunum habet enim aliquid indicare illi</span> <span class="verse"><a name="18">18</a>et ille quidem adsumens eum duxit ad tribunum et ait vinctus Paulus vocans rogavit me hunc adulescentem perducere ad te habentem aliquid loqui tibi</span> <span class="verse"><a name="19">19</a>adprehendens autem tribunus manum illius secessit cum eo seorsum et interrogavit illum quid est quod habes indicare mihi</span> <span class="verse"><a name="20">20</a>ille autem dixit Iudaeis convenit rogare te ut crastina die Paulum producas in concilium quasi aliquid certius inquisituri sint de illo</span> <span class="verse"><a name="21">21</a>tu vero ne credideris illis insidiantur enim ei ex eis viri amplius quadraginta qui se devoverunt non manducare neque bibere donec interficiant eum et nunc parati sunt expectantes promissum tuum</span> <span class="verse"><a name="22">22</a>tribunus igitur dimisit adulescentem praecipiens ne cui loqueretur quoniam haec nota sibi fecisset</span> <span class="verse"><a name="23">23</a>et vocatis duobus centurionibus dixit illis parate milites ducentos ut eant usque Caesaream et equites septuaginta et lancearios ducentos a tertia hora noctis</span> <span class="verse"><a name="24">24</a>et iumenta praeparate ut inponentes Paulum salvum perducerent ad Felicem praesidem</span> <span class="verse"><a name="25">25</a>scribens epistulam continentem haec Claudius Lysias optimo praesidi Felici salutem</span> <span class="verse"><a name="26">26</a>virum hunc conprehensum a Iudaeis et incipientem interfici ab eis superveniens cum exercitu eripui cognito quia Romanus est</span> <span class="verse"><a name="27">27</a>volensque scire causam quam obiciebant illi deduxi eum in concilium eorum</span> <span class="verse"><a name="28">28</a>quem inveni accusari de quaestionibus legis ipsorum nihil vero dignum morte aut vinculis habentem crimen</span> <span class="verse"><a name="29">29</a>et cum mihi perlatum esset de insidiis quas paraverunt ei misi ad te denuntians et accusatoribus ut dicant apud te</span> <span class="verse"><a name="30">30</a>milites ergo secundum praeceptum sibi adsumentes Paulum duxerunt per noctem in Antipatridem</span> <span class="verse"><a name="31">31</a>et postera die dimissis equitibus ut irent cum eo reversi sunt ad castra</span> <span class="verse"><a name="32">32</a>qui cum venissent Caesaream et tradidissent epistulam praesidi statuerunt ante illum et Paulum</span> <span class="verse"><a name="33">33</a>cum legisset autem et interrogasset de qua provincia esset et cognoscens quia de Cilicia</span> <span class="verse"><a name="34">34</a>audiam te inquit cum et accusatores tui venerint iussitque in praetorio Herodis custodiri eum</span> </p></div</div></div></body></html>