<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/acts/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/acts">Acts</a> &gt <strong>Chapter 10</strong></div><p><span class="verse"><a name="1">1</a>vir autem quidam erat in Caesarea nomine Cornelius centurio cohortis quae dicitur Italica</span> <span class="verse"><a name="2">2</a>religiosus et timens Deum cum omni domo sua faciens elemosynas multas plebi et deprecans Deum semper</span> <span class="verse"><a name="3">3</a>vidit in visu manifeste quasi hora nona diei angelum Dei introeuntem ad se et dicentem sibi Corneli</span> <span class="verse"><a name="4">4</a>at ille intuens eum timore correptus dixit quid est domine dixit autem illi orationes tuae et elemosynae tuae ascenderunt in memoriam in conspectu Dei</span> <span class="verse"><a name="5">5</a>et nunc mitte viros in Ioppen et accersi Simonem quendam qui cognominatur Petrus</span> <span class="verse"><a name="6">6</a>hic hospitatur apud Simonem quendam coriarium cuius est domus iuxta mare</span> <span class="verse"><a name="7">7</a>et cum discessisset angelus qui loquebatur illi vocavit duos domesticos suos et militem metuentem Dominum ex his qui illi parebant</span> <span class="verse"><a name="8">8</a>quibus cum narrasset omnia misit illos in Ioppen</span> <span class="verse"><a name="9">9</a>postera autem die iter illis facientibus et adpropinquantibus civitati ascendit Petrus in superiora ut oraret circa horam sextam</span> <span class="verse"><a name="10">10</a>et cum esuriret voluit gustare parantibus autem eis cecidit super eum mentis excessus</span> <span class="verse"><a name="11">11</a>et videt caelum apertum et descendens vas quoddam velut linteum magnum quattuor initiis submitti de caelo in terram</span> <span class="verse"><a name="12">12</a>in quo erant omnia quadrupedia et serpentia terrae et volatilia caeli</span> <span class="verse"><a name="13">13</a>et facta est vox ad eum surge Petre et occide et manduca</span> <span class="verse"><a name="14">14</a>ait autem Petrus absit Domine quia numquam manducavi omne commune et inmundum</span> <span class="verse"><a name="15">15</a>et vox iterum secundo ad eum quae Deus purificavit ne tu commune dixeris</span> <span class="verse"><a name="16">16</a>hoc autem factum est per ter et statim receptum est vas in caelum</span> <span class="verse"><a name="17">17</a>et dum intra se haesitaret Petrus quidnam esset visio quam vidisset ecce viri qui missi erant a Cornelio inquirentes domum Simonis adstiterunt ad ianuam</span> <span class="verse"><a name="18">18</a>et cum vocassent interrogabant si Simon qui cognominatur Petrus illic haberet hospitium</span> <span class="verse"><a name="19">19</a>Petro autem cogitante de visione dixit Spiritus ei ecce viri tres quaerunt te</span> <span class="verse"><a name="20">20</a>surge itaque et descende et vade cum eis nihil dubitans quia ego misi illos</span> <span class="verse"><a name="21">21</a>descendens autem Petrus ad viros dixit ecce ego sum quem quaeritis quae causa est propter quam venistis</span> <span class="verse"><a name="22">22</a>qui dixerunt Cornelius centurio vir iustus et timens Deum et testimonium habens ab universa gente Iudaeorum responsum accepit ab angelo sancto accersire te in domum suam et audire verba abs te</span> <span class="verse"><a name="23">23</a>introducens igitur eos recepit hospitio sequenti autem die surgens profectus est cum eis et quidam ex fratribus ab Ioppe comitati sunt eum</span> <span class="verse"><a name="24">24</a>altera autem die introivit Caesaream Cornelius vero expectabat illos convocatis cognatis suis et necessariis amicis</span> <span class="verse"><a name="25">25</a>et factum est cum introisset Petrus obvius ei Cornelius et procidens ad pedes adoravit</span> <span class="verse"><a name="26">26</a>Petrus vero levavit eum dicens surge et ego ipse homo sum</span> <span class="verse"><a name="27">27</a>et loquens cum illo intravit et invenit multos qui convenerant</span> <span class="verse"><a name="28">28</a>dixitque ad illos vos scitis quomodo abominatum sit viro iudaeo coniungi aut accedere ad alienigenam et mihi ostendit Deus neminem communem aut inmundum dicere hominem</span> <span class="verse"><a name="29">29</a>propter quod sine dubitatione veni accersitus interrogo ergo quam ob causam accersistis me</span> <span class="verse"><a name="30">30</a>et Cornelius ait a nudius quartana die usque in hanc horam orans eram hora nona in domo mea et ecce vir stetit ante me in veste candida et ait</span> <span class="verse"><a name="31">31</a>Corneli exaudita est oratio tua et elemosynae tuae commemoratae sunt in conspectu Dei</span> <span class="verse"><a name="32">32</a>mitte ergo in Ioppen et accersi Simonem qui cognominatur Petrus hic hospitatur in domo Simonis coriarii iuxta mare</span> <span class="verse"><a name="33">33</a>confestim igitur misi ad te et tu bene fecisti veniendo nunc ergo omnes nos in conspectu tuo adsumus audire omnia quaecumque tibi praecepta sunt a Domino</span> <span class="verse"><a name="34">34</a>aperiens autem Petrus os dixit in veritate conperi quoniam non est personarum acceptor Deus</span> <span class="verse"><a name="35">35</a>sed in omni gente qui timet eum et operatur iustitiam acceptus est illi</span> <span class="verse"><a name="36">36</a>verbum misit filiis Israhel adnuntians pacem per Iesum Christum hic est omnium Dominus</span> <span class="verse"><a name="37">37</a>vos scitis quod factum est verbum per universam Iudaeam incipiens enim a Galilaea post baptismum quod praedicavit Iohannes</span> <span class="verse"><a name="38">38</a>Iesum a Nazareth quomodo unxit eum Deus Spiritu Sancto et virtute qui pertransivit benefaciendo et sanando omnes oppressos a diabolo quoniam Deus erat cum illo</span> <span class="verse"><a name="39">39</a>et nos testes sumus omnium quae fecit in regione Iudaeorum et Hierusalem quem et occiderunt suspendentes in ligno</span> <span class="verse"><a name="40">40</a>hunc Deus suscitavit tertia die et dedit eum manifestum fieri</span> <span class="verse"><a name="41">41</a>non omni populo sed testibus praeordinatis a Deo nobis qui manducavimus et bibimus cum illo postquam resurrexit a mortuis</span> <span class="verse"><a name="42">42</a>et praecepit nobis praedicare populo et testificari quia ipse est qui constitutus est a Deo iudex vivorum et mortuorum</span> <span class="verse"><a name="43">43</a>huic omnes prophetae testimonium perhibent remissionem peccatorum accipere per nomen eius omnes qui credunt in eum</span> <span class="verse"><a name="44">44</a>adhuc loquente Petro verba haec cecidit Spiritus Sanctus super omnes qui audiebant verbum</span> <span class="verse"><a name="45">45</a>et obstipuerunt ex circumcisione fideles qui venerant cum Petro quia et in nationes gratia Spiritus Sancti effusa est</span> <span class="verse"><a name="46">46</a>audiebant enim illos loquentes linguis et magnificantes Deum</span> <span class="verse"><a name="47">47</a>tunc respondit Petrus numquid aquam quis prohibere potest ut non baptizentur hii qui Spiritum Sanctum acceperunt sicut et nos</span> <span class="verse"><a name="48">48</a>et iussit eos in nomine Iesu Christi baptizari tunc rogaverunt eum ut maneret aliquot diebus</span> </p></div</div></div></body></html>