<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/acts/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/acts">Acts</a> &gt <strong>Chapter 5</strong></div><p><span class="verse"><a name="1">1</a>vir autem quidam nomine Ananias cum Saffira uxore sua vendidit agrum</span> <span class="verse"><a name="2">2</a>et fraudavit de pretio agri conscia uxore sua et adferens partem quandam ad pedes apostolorum posuit</span> <span class="verse"><a name="3">3</a>dixit autem Petrus Anania cur temptavit Satanas cor tuum mentiri te Spiritui Sancto et fraudare de pretio agri</span> <span class="verse"><a name="4">4</a>nonne manens tibi manebat et venundatum in tua erat potestate quare posuisti in corde tuo hanc rem non es mentitus hominibus sed Deo</span> <span class="verse"><a name="5">5</a>audiens autem Ananias haec verba cecidit et exspiravit et factus est timor magnus in omnes qui audierant</span> <span class="verse"><a name="6">6</a>surgentes autem iuvenes amoverunt eum et efferentes sepelierunt</span> <span class="verse"><a name="7">7</a>factum est autem quasi horarum trium spatium et uxor ipsius nesciens quod factum fuerat introiit</span> <span class="verse"><a name="8">8</a>respondit autem ei Petrus dic mihi si tanti agrum vendidistis at illa dixit etiam tanti</span> <span class="verse"><a name="9">9</a>Petrus autem ad eam quid utique convenit vobis temptare Spiritum Domini ecce pedes eorum qui sepelierunt virum tuum ad ostium et efferent te</span> <span class="verse"><a name="10">10</a>confestim cecidit ante pedes eius et exspiravit intrantes autem iuvenes invenerunt illam mortuam et extulerunt et sepelierunt ad virum suum</span> <span class="verse"><a name="11">11</a>et factus est timor magnus in universa ecclesia et in omnes qui audierunt haec</span> <span class="verse"><a name="12">12</a>per manus autem apostolorum fiebant signa et prodigia multa in plebe et erant unianimiter omnes in porticu Salomonis</span> <span class="verse"><a name="13">13</a>ceterorum autem nemo audebat coniungere se illis sed magnificabat eos populus</span> <span class="verse"><a name="14">14</a>magis autem augebatur credentium in Domino multitudo virorum ac mulierum</span> <span class="verse"><a name="15">15</a>ita ut in plateas eicerent infirmos et ponerent in lectulis et grabattis ut veniente Petro saltim umbra illius obumbraret quemquam eorum</span> <span class="verse"><a name="16">16</a>concurrebat autem et multitudo vicinarum civitatum Hierusalem adferentes aegros et vexatos ab spiritibus inmundis qui curabantur omnes</span> <span class="verse"><a name="17">17</a>exsurgens autem princeps sacerdotum et omnes qui cum illo erant quae est heresis Sadducaeorum repleti sunt zelo</span> <span class="verse"><a name="18">18</a>et iniecerunt manus in apostolos et posuerunt illos in custodia publica</span> <span class="verse"><a name="19">19</a>angelus autem Domini per noctem aperiens ianuas carceris et educens eos dixit</span> <span class="verse"><a name="20">20</a>ite et stantes loquimini in templo plebi omnia verba vitae huius</span> <span class="verse"><a name="21">21</a>qui cum audissent intraverunt diluculo in templum et docebant adveniens autem princeps sacerdotum et qui cum eo erant convocaverunt concilium et omnes seniores filiorum Israhel et miserunt in carcerem ut adducerentur</span> <span class="verse"><a name="22">22</a>cum venissent autem ministri et aperto carcere non invenissent illos reversi nuntiaverunt</span> <span class="verse"><a name="23">23</a>dicentes carcerem quidem invenimus clausum cum omni diligentia et custodes stantes ad ianuas aperientes autem neminem intus invenimus</span> <span class="verse"><a name="24">24</a>ut audierunt autem hos sermones magistratus templi et principes sacerdotum ambigebant de illis quidnam fieret</span> <span class="verse"><a name="25">25</a>adveniens autem quidam nuntiavit eis quia ecce viri quos posuistis in carcere sunt in templo stantes et docentes populum</span> <span class="verse"><a name="26">26</a>tunc abiit magistratus cum ministris et adduxit illos sine vi timebant enim populum ne lapidarentur</span> <span class="verse"><a name="27">27</a>et cum adduxissent illos statuerunt in concilio et interrogavit eos princeps sacerdotum</span> <span class="verse"><a name="28">28</a>dicens praecipiendo praecepimus vobis ne doceretis in nomine isto et ecce replestis Hierusalem doctrina vestra et vultis inducere super nos sanguinem hominis istius</span> <span class="verse"><a name="29">29</a>respondens autem Petrus et apostoli dixerunt oboedire oportet Deo magis quam hominibus</span> <span class="verse"><a name="30">30</a>Deus patrum nostrorum suscitavit Iesum quem vos interemistis suspendentes in ligno</span> <span class="verse"><a name="31">31</a>hunc Deus principem et salvatorem exaltavit dextera sua ad dandam paenitentiam Israhel et remissionem peccatorum</span> <span class="verse"><a name="32">32</a>et nos sumus testes horum verborum et Spiritus Sanctus quem dedit Deus omnibus oboedientibus sibi</span> <span class="verse"><a name="33">33</a>haec cum audissent dissecabantur et cogitabant interficere illos</span> <span class="verse"><a name="34">34</a>surgens autem quidam in concilio Pharisaeus nomine Gamalihel legis doctor honorabilis universae plebi iussit foras ad breve homines fieri</span> <span class="verse"><a name="35">35</a>dixitque ad illos viri israhelitae adtendite vobis super hominibus istis quid acturi sitis</span> <span class="verse"><a name="36">36</a>ante hos enim dies extitit Theodas dicens esse se aliquem cui consensit virorum numerus circiter quadringentorum qui occisus est et omnes quicumque credebant ei dissipati sunt et redactus est ad nihilum</span> <span class="verse"><a name="37">37</a>post hunc extitit Iudas Galilaeus in diebus professionis et avertit populum post se et ipse periit et omnes quotquot consenserunt ei dispersi sunt</span> <span class="verse"><a name="38">38</a>et nunc itaque dico vobis discedite ab hominibus istis et sinite illos quoniam si est ex hominibus consilium hoc aut opus dissolvetur</span> <span class="verse"><a name="39">39</a>si vero ex Deo est non poteritis dissolvere eos ne forte et Deo repugnare inveniamini consenserunt autem illi</span> <span class="verse"><a name="40">40</a>et convocantes apostolos caesis denuntiaverunt ne loquerentur in nomine Iesu et dimiserunt eos</span> <span class="verse"><a name="41">41</a>et illi quidem ibant gaudentes a conspectu concilii quoniam digni habiti sunt pro nomine Iesu contumeliam pati</span> <span class="verse"><a name="42">42</a>omni autem die in templo et circa domos non cessabant docentes et evangelizantes Christum Iesum</span> </p></div</div></div></body></html>