<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/acts/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/acts">Acts</a> &gt <strong>Chapter 24</strong></div><p><span class="verse"><a name="1">1</a>post quinque autem dies descendit princeps sacerdotum Ananias cum senioribus quibusdam et Tertullo quodam oratore qui adierunt praesidem adversus Paulum</span> <span class="verse"><a name="2">2</a>et citato Paulo coepit accusare Tertullus dicens cum in multa pace agamus per te et multa corrigantur per tuam providentiam</span> <span class="verse"><a name="3">3</a>semper et ubique suscipimus optime Felix cum omni gratiarum actione</span> <span class="verse"><a name="4">4</a>ne diutius autem te protraham oro breviter audias nos pro tua clementia</span> <span class="verse"><a name="5">5</a>invenimus hunc hominem pestiferum et concitantem seditiones omnibus Iudaeis in universo orbe et auctorem seditionis sectae Nazarenorum</span> <span class="verse"><a name="6">6</a>qui etiam templum violare conatus est quem et adprehendimus</span> <span class="verse"><a name="7">7</a>a quo poteris ipse iudicans de omnibus istis cognoscere de quibus nos accusamus eum</span> <span class="verse"><a name="8">8</a>adiecerunt autem et Iudaei dicentes haec ita se habere</span> <span class="verse"><a name="9">9</a>respondit autem Paulus annuente sibi praeside dicere ex multis annis esse te iudicem genti huic sciens bono animo pro me satisfaciam</span> <span class="verse"><a name="10">10</a>potes enim cognoscere quia non plus sunt dies mihi quam duodecim ex quo ascendi adorare in Hierusalem</span> <span class="verse"><a name="11">11</a>et neque in templo invenerunt me cum aliquo disputantem aut concursum facientem turbae neque in synagogis neque in civitate</span> <span class="verse"><a name="12">12</a>neque probare possunt tibi de quibus nunc accusant me</span> <span class="verse"><a name="13">13</a>confiteor autem hoc tibi quod secundum sectam quam dicunt heresim sic deservio patrio Deo meo credens omnibus quae in lege et prophetis scripta sunt</span> <span class="verse"><a name="14">14</a>spem habens in Deum quam et hii ipsi expectant resurrectionem futuram iustorum et iniquorum</span> <span class="verse"><a name="15">15</a>in hoc et ipse studeo sine offendiculo conscientiam habere ad Deum et ad homines semper</span> <span class="verse"><a name="16">16</a>post annos autem plures elemosynas facturus in gentem meam veni et oblationes et vota</span> <span class="verse"><a name="17">17</a>in quibus invenerunt me purificatum in templo non cum turba neque cum tumultu</span> <span class="verse"><a name="18">18</a>quidam autem ex Asia Iudaei quos oportebat apud te praesto esse et accusare si quid haberent adversum me</span> <span class="verse"><a name="19">19</a>aut hii ipsi dicant si quid invenerunt in me iniquitatis cum stem in concilio</span> <span class="verse"><a name="20">20</a>nisi de una hac solummodo voce qua clamavi inter eos stans quoniam de resurrectione mortuorum ego iudicor hodie a vobis</span> <span class="verse"><a name="21">21</a>distulit autem illos Felix certissime sciens de via dicens cum tribunus Lysias descenderit audiam vos</span> <span class="verse"><a name="22">22</a>iussitque centurioni custodiri eum et habere requiem nec quemquam prohibere de suis ministrare ei</span> <span class="verse"><a name="23">23</a>post aliquot autem dies veniens Felix cum Drusilla uxore sua quae erat Iudaea vocavit Paulum et audivit ab eo fidem quae est in Iesum Christum</span> <span class="verse"><a name="24">24</a>disputante autem illo de iustitia et castitate et de iudicio futuro timefactus Felix respondit quod nunc adtinet vade tempore autem oportuno accersiam te</span> <span class="verse"><a name="25">25</a>simul et sperans quia pecunia daretur a Paulo propter quod et frequenter accersiens eum loquebatur cum eo</span> <span class="verse"><a name="26">26</a>biennio autem expleto accepit successorem Felix Porcium Festum volens autem gratiam praestare Iudaeis Felix reliquit Paulum vinctum</span> </p></div</div></div></body></html>