<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 41</strong></div><p><span class="verse"><a name="1">1</a>non quasi crudelis suscitabo eum quis enim resistere potest vultui meo</span> <span class="verse"><a name="2">2</a>quis ante dedit mihi ut reddam ei omnia quae sub caelo sunt mea sunt</span> <span class="verse"><a name="3">3</a>non parcam ei et verbis potentibus et ad deprecandum conpositis</span> <span class="verse"><a name="4">4</a>quis revelavit faciem indumenti eius et in medium oris eius quis intrabit</span> <span class="verse"><a name="5">5</a>portas vultus eius quis aperiet per gyrum dentium eius formido</span> <span class="verse"><a name="6">6</a>corpus illius quasi scuta fusilia et conpactum squamis se prementibus</span> <span class="verse"><a name="7">7</a>una uni coniungitur et ne spiraculum quidem incedit per eas</span> <span class="verse"><a name="8">8</a>una alteri adherebunt et tenentes se nequaquam separabuntur</span> <span class="verse"><a name="9">9</a>sternutatio eius splendor ignis et oculi eius ut palpebrae diluculi</span> <span class="verse"><a name="10">10</a>de ore eius lampades procedunt sicut taedae ignis accensae</span> <span class="verse"><a name="11">11</a>de naribus eius procedit fumus sicut ollae succensae atque ferventis</span> <span class="verse"><a name="12">12</a>halitus eius prunas ardere facit et flamma de ore eius egreditur</span> <span class="verse"><a name="13">13</a>in collo eius morabitur fortitudo et faciem eius praecedet egestas</span> <span class="verse"><a name="14">14</a>membra carnium eius coherentia sibi mittet contra eum fulmina et ad locum alium non ferentur</span> <span class="verse"><a name="15">15</a>cor eius indurabitur quasi lapis et stringetur quasi malleatoris incus</span> <span class="verse"><a name="16">16</a>cum sublatus fuerit timebunt angeli et territi purgabuntur</span> <span class="verse"><a name="17">17</a>cum adprehenderit eum gladius subsistere non poterit neque hasta neque torax</span> <span class="verse"><a name="18">18</a>reputabit enim quasi paleas ferrum et quasi lignum putridum aes</span> <span class="verse"><a name="19">19</a>non fugabit eum vir sagittarius in stipulam versi sunt ei lapides fundae</span> <span class="verse"><a name="20">20</a>quasi stipulam aestimabit malleum et deridebit vibrantem hastam</span> <span class="verse"><a name="21">21</a>sub ipso erunt radii solis sternet sibi aurum quasi lutum</span> <span class="verse"><a name="22">22</a>fervescere faciet quasi ollam profundum mare ponet quasi cum unguenta bulliunt</span> <span class="verse"><a name="23">23</a>post eum lucebit semita aestimabit abyssum quasi senescentem</span> <span class="verse"><a name="24">24</a>non est super terram potestas quae conparetur ei qui factus est ut nullum timeret</span> <span class="verse"><a name="25">25</a>omne sublime videt ipse est rex super universos filios superbiae</span> </p></div</div></div></body></html>