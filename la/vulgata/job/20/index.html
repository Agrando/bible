<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 20</strong></div><p><span class="verse"><a name="1">1</a>respondens autem Sophar Naamathites dixit</span> <span class="verse"><a name="2">2</a>idcirco cogitationes meae variae succedunt sibi et mens in diversa rapitur</span> <span class="verse"><a name="3">3</a>doctrinam qua me arguis audiam et spiritus intellegentiae meae respondebit mihi</span> <span class="verse"><a name="4">4</a>hoc scio a principio ex quo positus est homo super terram</span> <span class="verse"><a name="5">5</a>quod laus impiorum brevis sit et gaudium hypocritae ad instar puncti</span> <span class="verse"><a name="6">6</a>si ascenderit usque ad caelum superbia eius et caput eius nubes tetigerit</span> <span class="verse"><a name="7">7</a>quasi sterquilinium in fine perdetur et qui eum viderant dicent ubi est</span> <span class="verse"><a name="8">8</a>velut somnium avolans non invenietur transiet sicut visio nocturna</span> <span class="verse"><a name="9">9</a>oculus qui eum viderat non videbit neque ultra intuebitur eum locus suus</span> <span class="verse"><a name="10">10</a>filii eius adterentur egestate et manus illius reddent ei dolorem suum</span> <span class="verse"><a name="11">11</a>ossa eius implebuntur vitiis adulescentiae eius et cum eo in pulverem dormient</span> <span class="verse"><a name="12">12</a>cum enim dulce fuerit in ore eius malum abscondet illud sub lingua sua</span> <span class="verse"><a name="13">13</a>parcet illi et non derelinquet illud et celabit in gutture suo</span> <span class="verse"><a name="14">14</a>panis eius in utero illius vertetur in fel aspidum intrinsecus</span> <span class="verse"><a name="15">15</a>divitias quas devoravit evomet et de ventre illius extrahet eas Deus</span> <span class="verse"><a name="16">16</a>caput aspidum suget occidet eum lingua viperae</span> <span class="verse"><a name="17">17</a>non videat rivulos fluminis torrentes mellis et butyri</span> <span class="verse"><a name="18">18</a>luet quae fecit omnia nec tamen consumetur iuxta multitudinem adinventionum suarum sic et sustinebit</span> <span class="verse"><a name="19">19</a>quoniam confringens nudavit pauperes domum rapuit et non aedificavit eam</span> <span class="verse"><a name="20">20</a>nec est satiatus venter eius et cum habuerit quae cupierat possidere non poterit</span> <span class="verse"><a name="21">21</a>non remansit de cibo eius et propterea nihil permanebit de bonis eius</span> <span class="verse"><a name="22">22</a>cum satiatus fuerit artabitur aestuabit et omnis dolor inruet in eum</span> <span class="verse"><a name="23">23</a>utinam impleatur venter eius ut emittat in eum iram furoris sui et pluat super illum bellum suum</span> <span class="verse"><a name="24">24</a>fugiet arma ferrea et inruet in arcum aereum</span> <span class="verse"><a name="25">25</a>eductus et egrediens de vagina sua et fulgurans in amaritudine sua vadent et venient super eum horribiles</span> <span class="verse"><a name="26">26</a>omnes tenebrae absconditae sunt in occultis eius devorabit eum ignis qui non succenditur adfligetur relictus in tabernaculo suo</span> <span class="verse"><a name="27">27</a>revelabunt caeli iniquitatem eius et terra consurget adversus eum</span> <span class="verse"><a name="28">28</a>apertum erit germen domus illius detrahetur in die furoris Dei</span> <span class="verse"><a name="29">29</a>haec est pars hominis impii a Deo et hereditas verborum eius a Domino</span> </p></div</div></div></body></html>