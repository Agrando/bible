<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 7</strong></div><p><span class="verse"><a name="1">1</a>militia est vita hominis super terram et sicut dies mercennarii dies eius</span> <span class="verse"><a name="2">2</a>sicut servus desiderat umbram et sicut mercennarius praestolatur finem operis sui</span> <span class="verse"><a name="3">3</a>sic et ego habui menses vacuos et noctes laboriosas enumeravi mihi</span> <span class="verse"><a name="4">4</a>si dormiero dico quando consurgam et rursum expectabo vesperam et replebor doloribus usque ad tenebras</span> <span class="verse"><a name="5">5</a>induta est caro mea putredine et sordibus pulveris cutis mea aruit et contracta est</span> <span class="verse"><a name="6">6</a>dies mei velocius transierunt quam a texente tela succiditur et consumpti sunt absque ulla spe</span> <span class="verse"><a name="7">7</a>memento quia ventus est vita mea et non revertetur oculus meus ut videat bona</span> <span class="verse"><a name="8">8</a>nec aspiciet me visus hominis oculi tui in me et non subsistam</span> <span class="verse"><a name="9">9</a>sicut consumitur nubes et pertransit sic qui descenderit ad inferos non ascendet</span> <span class="verse"><a name="10">10</a>nec revertetur ultra in domum suam neque cognoscet eum amplius locus eius</span> <span class="verse"><a name="11">11</a>quapropter et ego non parcam ori meo loquar in tribulatione spiritus mei confabulabor cum amaritudine animae meae</span> <span class="verse"><a name="12">12</a>numquid mare sum ego aut cetus quia circumdedisti me carcere</span> <span class="verse"><a name="13">13</a>si dixero consolabitur me lectulus meus et relevabor loquens mecum in strato meo</span> <span class="verse"><a name="14">14</a>terrebis me per somnia et per visiones horrore concuties</span> <span class="verse"><a name="15">15</a>quam ob rem elegit suspendium anima mea et mortem ossa mea</span> <span class="verse"><a name="16">16</a>desperavi nequaquam ultra iam vivam parce mihi nihil enim sunt dies mei</span> <span class="verse"><a name="17">17</a>quid est homo quia magnificas eum aut quia ponis erga eum cor tuum</span> <span class="verse"><a name="18">18</a>visitas eum diluculo et subito probas illum</span> <span class="verse"><a name="19">19</a>usquequo non parces mihi nec dimittis me ut gluttiam salivam meam</span> <span class="verse"><a name="20">20</a>peccavi quid faciam tibi o custos hominum quare posuisti me contrarium tibi et factus sum mihimet ipsi gravis</span> <span class="verse"><a name="21">21</a>cur non tolles peccatum meum et quare non auferes iniquitatem meam ecce nunc in pulvere dormiam et si mane me quaesieris non subsistam</span> </p></div</div></div></body></html>