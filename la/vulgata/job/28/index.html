<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 28</strong></div><p><span class="verse"><a name="1">1</a>habet argentum venarum suarum principia et auro locus est in quo conflatur</span> <span class="verse"><a name="2">2</a>ferrum de terra tollitur et lapis solutus calore in aes vertitur</span> <span class="verse"><a name="3">3</a>tempus posuit tenebris et universorum finem ipse considerat lapidem quoque caliginis et umbram mortis</span> <span class="verse"><a name="4">4</a>dividit torrens a populo peregrinante eos quos oblitus est pes egentis hominum et invios</span> <span class="verse"><a name="5">5</a>terra de qua oriebatur panis in loco suo igne subversa est</span> <span class="verse"><a name="6">6</a>locus sapphyri lapides eius et glebae illius aurum</span> <span class="verse"><a name="7">7</a>semitam ignoravit avis nec intuitus est oculus vulturis</span> <span class="verse"><a name="8">8</a>non calcaverunt eam filii institorum nec pertransivit per eam leaena</span> <span class="verse"><a name="9">9</a>ad silicem extendit manum suam subvertit a radicibus montes</span> <span class="verse"><a name="10">10</a>in petris rivos excidit et omne pretiosum vidit oculus eius</span> <span class="verse"><a name="11">11</a>profunda quoque fluviorum scrutatus est et abscondita produxit in lucem</span> <span class="verse"><a name="12">12</a>sapientia vero ubi invenitur et quis est locus intellegentiae</span> <span class="verse"><a name="13">13</a>nescit homo pretium eius nec invenitur in terra suaviter viventium</span> <span class="verse"><a name="14">14</a>abyssus dicit non est in me et mare loquitur non est mecum</span> <span class="verse"><a name="15">15</a>non dabitur aurum obrizum pro ea nec adpendetur argentum in commutatione eius</span> <span class="verse"><a name="16">16</a>non conferetur tinctis Indiae coloribus nec lapidi sardonico pretiosissimo vel sapphyro</span> <span class="verse"><a name="17">17</a>non adaequabitur ei aurum vel vitrum nec commutabuntur pro ea vasa auri</span> <span class="verse"><a name="18">18</a>excelsa et eminentia non memorabuntur conparatione eius trahitur autem sapientia de occultis</span> <span class="verse"><a name="19">19</a>non adaequabitur ei topazium de Aethiopia nec tincturae mundissimae conponetur</span> <span class="verse"><a name="20">20</a>unde ergo sapientia veniet et quis est locus intellegentiae</span> <span class="verse"><a name="21">21</a>abscondita est ab oculis omnium viventium volucres quoque caeli latet</span> <span class="verse"><a name="22">22</a>perditio et mors dixerunt auribus nostris audivimus famam eius</span> <span class="verse"><a name="23">23</a>Deus intellegit viam eius et ipse novit locum illius</span> <span class="verse"><a name="24">24</a>ipse enim fines mundi intuetur et omnia quae sub caelo sunt respicit</span> <span class="verse"><a name="25">25</a>qui fecit ventis pondus et aquas adpendit mensura</span> <span class="verse"><a name="26">26</a>quando ponebat pluviis legem et viam procellis sonantibus</span> <span class="verse"><a name="27">27</a>tunc vidit illam et enarravit et praeparavit et investigavit</span> <span class="verse"><a name="28">28</a>et dixit homini ecce timor Domini ipsa est sapientia et recedere a malo intellegentia</span> </p></div</div></div></body></html>