<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 4</strong></div><p><span class="verse"><a name="1">1</a>respondens autem Eliphaz Themanites dixit</span> <span class="verse"><a name="2">2</a>si coeperimus loqui tibi forsitan moleste accipias sed conceptum sermonem tenere quis possit</span> <span class="verse"><a name="3">3</a>ecce docuisti multos et manus lassas roborasti</span> <span class="verse"><a name="4">4</a>vacillantes confirmaverunt sermones tui et genua trementia confortasti</span> <span class="verse"><a name="5">5</a>nunc autem venit super te plaga et defecisti tetigit te et conturbatus es</span> <span class="verse"><a name="6">6</a>timor tuus fortitudo tua patientia tua et perfectio viarum tuarum</span> <span class="verse"><a name="7">7</a>recordare obsecro te quis umquam innocens perierit aut quando recti deleti sint</span> <span class="verse"><a name="8">8</a>quin potius vidi eos qui operantur iniquitatem et seminant dolores et metunt eos</span> <span class="verse"><a name="9">9</a>flante Deo perisse et spiritu irae eius esse consumptos</span> <span class="verse"><a name="10">10</a>rugitus leonis et vox leaenae et dentes catulorum leonum contriti sunt</span> <span class="verse"><a name="11">11</a>tigris periit eo quod non haberet praedam et catuli leonis dissipati sunt</span> <span class="verse"><a name="12">12</a>porro ad me dictum est verbum absconditum et quasi furtive suscepit auris mea venas susurri eius</span> <span class="verse"><a name="13">13</a>in horrore visionis nocturnae quando solet sopor occupare homines</span> <span class="verse"><a name="14">14</a>pavor tenuit me et tremor et omnia ossa mea perterrita sunt</span> <span class="verse"><a name="15">15</a>et cum spiritus me praesente transiret inhorruerunt pili carnis meae</span> <span class="verse"><a name="16">16</a>stetit quidam cuius non agnoscebam vultum imago coram oculis meis et vocem quasi aurae lenis audivi</span> <span class="verse"><a name="17">17</a>numquid homo Dei conparatione iustificabitur aut factore suo purior erit vir</span> <span class="verse"><a name="18">18</a>ecce qui serviunt ei non sunt stabiles et in angelis suis repperit pravitatem</span> <span class="verse"><a name="19">19</a>quanto magis hii qui habitant domos luteas qui terrenum habent fundamentum consumentur velut a tinea</span> <span class="verse"><a name="20">20</a>de mane usque ad vesperum succidentur et quia nullus intellegit in aeternum peribunt</span> <span class="verse"><a name="21">21</a>qui autem reliqui fuerint auferentur ex eis morientur et non in sapientia</span> </p></div</div></div></body></html>