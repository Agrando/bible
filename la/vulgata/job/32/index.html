<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 32</strong></div><p><span class="verse"><a name="1">1</a>omiserunt autem tres viri isti respondere Iob eo quod iustus sibi videretur</span> <span class="verse"><a name="2">2</a>et iratus indignatusque Heliu filius Barachel Buzites de cognatione Ram iratus est autem adversus Iob eo quod iustum se esse diceret coram Deo</span> <span class="verse"><a name="3">3</a>porro adversum amicos eius indignatus est eo quod non invenissent responsionem rationabilem sed tantummodo condemnassent Iob</span> <span class="verse"><a name="4">4</a>igitur Heliu expectavit Iob loquentem eo quod seniores se essent qui loquebantur</span> <span class="verse"><a name="5">5</a>cum autem vidisset quod tres respondere non potuissent iratus est vehementer</span> <span class="verse"><a name="6">6</a>respondensque Heliu filius Barachel Buzites dixit iunior sum tempore vos autem antiquiores idcirco dimisso capite veritus sum indicare vobis meam sententiam</span> <span class="verse"><a name="7">7</a>sperabam enim quod aetas prolixior loqueretur et annorum multitudo doceret sapientiam</span> <span class="verse"><a name="8">8</a>sed ut video spiritus est in hominibus et inspiratio Omnipotentis dat intellegentiam</span> <span class="verse"><a name="9">9</a>non sunt longevi sapientes nec senes intellegunt iudicium</span> <span class="verse"><a name="10">10</a>ideo dicam audite me ostendam vobis etiam ego meam scientiam</span> <span class="verse"><a name="11">11</a>expectavi enim sermones vestros audivi prudentiam vestram donec disceptaremini sermonibus</span> <span class="verse"><a name="12">12</a>et donec putabam vos aliquid dicere considerabam sed ut video non est qui arguere possit Iob et respondere ex vobis sermonibus eius</span> <span class="verse"><a name="13">13</a>ne forte dicatis invenimus sapientiam Deus proiecit eum non homo</span> <span class="verse"><a name="14">14</a>nihil locutus est mihi et ego non secundum vestros sermones respondebo illi</span> <span class="verse"><a name="15">15</a>extimuerunt non responderunt ultra abstuleruntque a se eloquia</span> <span class="verse"><a name="16">16</a>quoniam igitur expectavi et non sunt locuti steterunt nec responderunt ultra</span> <span class="verse"><a name="17">17</a>respondebo et ego partem meam et ostendam scientiam meam</span> <span class="verse"><a name="18">18</a>plenus sum enim sermonibus et coartat me spiritus uteri mei</span> <span class="verse"><a name="19">19</a>en venter meus quasi mustum absque spiraculo quod lagunculas novas disrumpit</span> <span class="verse"><a name="20">20</a>loquar et respirabo paululum aperiam labia mea et respondebo</span> <span class="verse"><a name="21">21</a>non accipiam personam viri et Deum homini non aequabo</span> <span class="verse"><a name="22">22</a>nescio enim quamdiu subsistam et si post modicum tollat me factor meus</span> </p></div</div></div></body></html>