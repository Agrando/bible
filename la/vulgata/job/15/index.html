<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 15</strong></div><p><span class="verse"><a name="1">1</a>respondens autem Eliphaz Themanites dixit</span> <span class="verse"><a name="2">2</a>numquid sapiens respondebit quasi in ventum loquens et implebit ardore stomachum suum</span> <span class="verse"><a name="3">3</a>arguis verbis eum qui non est aequalis tui et loqueris quod tibi non expedit</span> <span class="verse"><a name="4">4</a>quantum in te est evacuasti timorem et tulisti preces coram Deo</span> <span class="verse"><a name="5">5</a>docuit enim iniquitas tua os tuum et imitaris linguam blasphemantium</span> <span class="verse"><a name="6">6</a>condemnabit te os tuum et non ego et labia tua respondebunt tibi</span> <span class="verse"><a name="7">7</a>numquid primus homo tu natus es et ante colles formatus</span> <span class="verse"><a name="8">8</a>numquid consilium Dei audisti et inferior te erit eius sapientia</span> <span class="verse"><a name="9">9</a>quid nosti quod ignoremus quid intellegis quod nesciamus</span> <span class="verse"><a name="10">10</a>et senes et antiqui sunt in nobis multo vetustiores quam patres tui</span> <span class="verse"><a name="11">11</a>numquid grande est ut consoletur te Deus sed verba tua prava hoc prohibent</span> <span class="verse"><a name="12">12</a>quid te elevat cor tuum et quasi magna cogitans adtonitos habes oculos</span> <span class="verse"><a name="13">13</a>quid tumet contra Deum spiritus tuus ut proferas de ore huiuscemodi sermones</span> <span class="verse"><a name="14">14</a>quid est homo ut inmaculatus sit et ut iustus appareat natus de muliere</span> <span class="verse"><a name="15">15</a>ecce inter sanctos eius nemo inmutabilis et caeli non sunt mundi in conspectu eius</span> <span class="verse"><a name="16">16</a>quanto magis abominabilis et inutilis homo qui bibit quasi aquas iniquitatem</span> <span class="verse"><a name="17">17</a>ostendam tibi audi me quod vidi narrabo tibi</span> <span class="verse"><a name="18">18</a>sapientes confitentur et non abscondunt patres suos</span> <span class="verse"><a name="19">19</a>quibus solis data est terra et non transibit alienus per eos</span> <span class="verse"><a name="20">20</a>cunctis diebus suis impius superbit et numerus annorum incertus est tyrannidis eius</span> <span class="verse"><a name="21">21</a>sonitus terroris semper in auribus illius et cum pax sit ille insidias suspicatur</span> <span class="verse"><a name="22">22</a>non credit quod reverti possit de tenebris circumspectans undique gladium</span> <span class="verse"><a name="23">23</a>cum se moverit ad quaerendum panem novit quod paratus sit in manu eius tenebrarum dies</span> <span class="verse"><a name="24">24</a>terrebit eum tribulatio et angustia vallabit eum sicut regem qui praeparatur ad proelium</span> <span class="verse"><a name="25">25</a>tetendit enim adversus Deum manum suam et contra Omnipotentem roboratus est</span> <span class="verse"><a name="26">26</a>cucurrit adversus eum erecto collo et pingui cervice armatus est</span> <span class="verse"><a name="27">27</a>operuit faciem eius crassitudo et de lateribus eius arvina dependet</span> <span class="verse"><a name="28">28</a>habitavit in civitatibus desolatis et in domibus desertis quae in tumulos sunt redactae</span> <span class="verse"><a name="29">29</a>non ditabitur nec perseverabit substantia eius nec mittet in terra radicem suam</span> <span class="verse"><a name="30">30</a>non recedet de tenebris ramos eius arefaciet flamma et auferetur spiritu oris sui</span> <span class="verse"><a name="31">31</a>non credat frustra errore deceptus quod aliquo pretio redimendus sit</span> <span class="verse"><a name="32">32</a>antequam dies eius impleantur peribit et manus eius arescet</span> <span class="verse"><a name="33">33</a>laedetur quasi vinea in primo flore botrus eius et quasi oliva proiciens florem suum</span> <span class="verse"><a name="34">34</a>congregatio enim hypocritae sterilis et ignis devorabit tabernacula eorum qui munera libenter accipiunt</span> <span class="verse"><a name="35">35</a>concepit dolorem et peperit iniquitatem et uterus eius praeparat dolos</span> </p></div</div></div></body></html>