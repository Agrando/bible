<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 38</strong></div><p><span class="verse"><a name="1">1</a>respondens autem Dominus Iob de turbine dixit</span> <span class="verse"><a name="2">2</a>quis est iste involvens sententias sermonibus inperitis</span> <span class="verse"><a name="3">3</a>accinge sicut vir lumbos tuos interrogabo te et responde mihi</span> <span class="verse"><a name="4">4</a>ubi eras quando ponebam fundamenta terrae indica mihi si habes intellegentiam</span> <span class="verse"><a name="5">5</a>quis posuit mensuras eius si nosti vel quis tetendit super eam lineam</span> <span class="verse"><a name="6">6</a>super quo bases illius solidatae sunt aut quis dimisit lapidem angularem eius</span> <span class="verse"><a name="7">7</a>cum me laudarent simul astra matutina et iubilarent omnes filii Dei</span> <span class="verse"><a name="8">8</a>quis conclusit ostiis mare quando erumpebat quasi de vulva procedens</span> <span class="verse"><a name="9">9</a>cum ponerem nubem vestimentum eius et caligine illud quasi pannis infantiae obvolverem</span> <span class="verse"><a name="10">10</a>circumdedi illud terminis meis et posui vectem et ostia</span> <span class="verse"><a name="11">11</a>et dixi usque huc venies et non procedes amplius et hic confringes tumentes fluctus tuos</span> <span class="verse"><a name="12">12</a>numquid post ortum tuum praecepisti diluculo et ostendisti aurorae locum suum</span> <span class="verse"><a name="13">13</a>et tenuisti concutiens extrema terrae et excussisti impios ex ea</span> <span class="verse"><a name="14">14</a>restituetur ut lutum signaculum et stabit sicut vestimentum</span> <span class="verse"><a name="15">15</a>auferetur ab impiis lux sua et brachium excelsum confringetur</span> <span class="verse"><a name="16">16</a>numquid ingressus es profunda maris et in novissimis abyssis deambulasti</span> <span class="verse"><a name="17">17</a>numquid apertae tibi sunt portae mortis et ostia tenebrosa vidisti</span> <span class="verse"><a name="18">18</a>numquid considerasti latitudines terrae indica mihi si nosti omnia</span> <span class="verse"><a name="19">19</a>in qua via habitet lux et tenebrarum quis locus sit</span> <span class="verse"><a name="20">20</a>ut ducas unumquodque ad terminos suos et intellegas semitas domus eius</span> <span class="verse"><a name="21">21</a>sciebas tunc quod nasciturus esses et numerum dierum tuorum noveras</span> <span class="verse"><a name="22">22</a>numquid ingressus es thesauros nivis aut thesauros grandinis aspexisti</span> <span class="verse"><a name="23">23</a>quae praeparavi in tempus hostis in diem pugnae et belli</span> <span class="verse"><a name="24">24</a>per quam viam spargitur lux dividitur aestus super terram</span> <span class="verse"><a name="25">25</a>quis dedit vehementissimo imbri cursum et viam sonantis tonitrui</span> <span class="verse"><a name="26">26</a>ut plueret super terram absque homine in deserto ubi nullus mortalium commoratur</span> <span class="verse"><a name="27">27</a>ut impleret inviam et desolatam et produceret herbas virentes</span> <span class="verse"><a name="28">28</a>quis est pluviae pater vel quis genuit stillas roris</span> <span class="verse"><a name="29">29</a>de cuius utero egressa est glacies et gelu de caelo quis genuit</span> <span class="verse"><a name="30">30</a>in similitudinem lapidis aquae durantur et superficies abyssi constringitur</span> <span class="verse"><a name="31">31</a>numquid coniungere valebis micantes stellas Pliadis aut gyrum Arcturi poteris dissipare</span> <span class="verse"><a name="32">32</a>numquid producis luciferum in tempore suo et vesperum super filios terrae consurgere facis</span> <span class="verse"><a name="33">33</a>numquid nosti ordinem caeli et pones rationem eius in terra</span> <span class="verse"><a name="34">34</a>numquid elevabis in nebula vocem tuam et impetus aquarum operiet te</span> <span class="verse"><a name="35">35</a>numquid mittes fulgura et ibunt et revertentia dicent tibi adsumus</span> <span class="verse"><a name="36">36</a>quis posuit in visceribus hominis sapientiam vel quis dedit gallo intellegentiam</span> <span class="verse"><a name="37">37</a>quis enarravit caelorum rationem et concentum caeli quis dormire faciet</span> <span class="verse"><a name="38">38</a>quando fundebatur pulvis in terram et glebae conpingebantur</span> <span class="verse"><a name="39">39</a>numquid capies leaenae praedam et animam catulorum eius implebis</span> <span class="verse"><a name="40">40</a>quando cubant in antris et in specubus insidiantur</span> <span class="verse"><a name="41">41</a>quis praeparat corvo escam suam quando pulli eius ad Deum clamant vagantes eo quod non habeant cibos</span> </p></div</div></div></body></html>