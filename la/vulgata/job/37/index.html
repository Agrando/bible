<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 37</strong></div><p><span class="verse"><a name="1">1</a>super hoc expavit cor meum et emotum est de loco suo</span> <span class="verse"><a name="2">2</a>audite auditionem in terrore vocis eius et sonum de ore illius procedentem</span> <span class="verse"><a name="3">3</a>subter omnes caelos ipse considerat et lumen illius super terminos terrae</span> <span class="verse"><a name="4">4</a>post eum rugiet sonitus tonabit voce magnitudinis suae et non investigabitur cum audita fuerit vox eius</span> <span class="verse"><a name="5">5</a>tonabit Deus in voce sua mirabiliter qui facit magna et inscrutabilia</span> <span class="verse"><a name="6">6</a>qui praecipit nivi ut descendat in terram et hiemis pluviis et imbri fortitudinis suae</span> <span class="verse"><a name="7">7</a>qui in manu omnium hominum signat ut noverint singuli opera sua</span> <span class="verse"><a name="8">8</a>ingredietur bestia latibulum et in antro suo morabitur</span> <span class="verse"><a name="9">9</a>ab interioribus egreditur tempestas et ab Arcturo frigus</span> <span class="verse"><a name="10">10</a>flante Deo concrescit gelu et rursum latissimae funduntur aquae</span> <span class="verse"><a name="11">11</a>frumentum desiderat nubes et nubes spargunt lumen suum</span> <span class="verse"><a name="12">12</a>quae lustrant per circuitum quocumque eas voluntas gubernantis duxerit ad omne quod praeceperit illis super faciem orbis terrarum</span> <span class="verse"><a name="13">13</a>sive in una tribu sive in terra sua sive in quocumque loco misericordiae suae eas iusserit inveniri</span> <span class="verse"><a name="14">14</a>ausculta haec Iob sta et considera miracula Dei</span> <span class="verse"><a name="15">15</a>numquid scis quando praeceperit Deus pluviis ut ostenderent lucem nubium eius</span> <span class="verse"><a name="16">16</a>numquid nosti semitas nubium magnas et perfectas scientias</span> <span class="verse"><a name="17">17</a>nonne vestimenta tua calida sunt cum perflata fuerit terra austro</span> <span class="verse"><a name="18">18</a>tu forsitan cum eo fabricatus es caelos qui solidissimi quasi aere fusi sunt</span> <span class="verse"><a name="19">19</a>ostende nobis quid dicamus illi nos quippe involvimur tenebris</span> <span class="verse"><a name="20">20</a>quis narrabit ei quae loquor etiam si locutus fuerit homo devorabitur</span> <span class="verse"><a name="21">21</a>at nunc non vident lucem subito aer cogitur in nubes et ventus transiens fugabit eas</span> <span class="verse"><a name="22">22</a>ab aquilone aurum venit et ad Deum formidolosa laudatio</span> <span class="verse"><a name="23">23</a>digne eum invenire non possumus magnus fortitudine et iudicio et iustitia et enarrari non potest</span> <span class="verse"><a name="24">24</a>ideo timebunt eum viri et non audebunt contemplari omnes qui sibi videntur esse sapientes</span> </p></div</div></div></body></html>