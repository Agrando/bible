<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 36</strong></div><p><span class="verse"><a name="1">1</a>addens quoque Heliu haec locutus est</span> <span class="verse"><a name="2">2</a>sustine me paululum et indicabo tibi adhuc enim habeo quod pro Deo loquar</span> <span class="verse"><a name="3">3</a>repetam scientiam meam a principio et operatorem meum probabo iustum</span> <span class="verse"><a name="4">4</a>vere enim absque mendacio sermones mei et perfecta scientia probabitur tibi</span> <span class="verse"><a name="5">5</a>Deus potentes non abicit cum et ipse sit potens</span> <span class="verse"><a name="6">6</a>sed non salvat impios et iudicium pauperibus tribuit</span> <span class="verse"><a name="7">7</a>non aufert a iusto oculos suos et reges in solio conlocat in perpetuum et illi eriguntur</span> <span class="verse"><a name="8">8</a>et si fuerint in catenis et vinciantur funibus paupertatis</span> <span class="verse"><a name="9">9</a>indicabit eis opera eorum et scelera eorum quia violenti fuerint</span> <span class="verse"><a name="10">10</a>revelabit quoque aurem eorum ut corripiat et loquetur ut revertantur ab iniquitate</span> <span class="verse"><a name="11">11</a>si audierint et observaverint conplebunt dies suos in bono et annos suos in gloria</span> <span class="verse"><a name="12">12</a>si autem non audierint transibunt per gladium et consumentur in stultitia</span> <span class="verse"><a name="13">13</a>simulatores et callidi provocant iram Dei neque clamabunt cum vincti fuerint</span> <span class="verse"><a name="14">14</a>morietur in tempestate anima eorum et vita eorum inter effeminatos</span> <span class="verse"><a name="15">15</a>eripiet pauperem de angustia sua et revelabit in tribulatione aurem eius</span> <span class="verse"><a name="16">16</a>igitur salvabit te de ore angusto latissime et non habentis fundamentum subter se requies autem mensae tuae erit plena pinguedine</span> <span class="verse"><a name="17">17</a>causa tua quasi impii iudicata est causam iudiciumque recipies</span> <span class="verse"><a name="18">18</a>non te ergo superet ira ut aliquem opprimas nec multitudo donorum inclinet te</span> <span class="verse"><a name="19">19</a>depone magnitudinem tuam absque tribulatione et omnes robustos fortitudine</span> <span class="verse"><a name="20">20</a>ne protrahas noctem ut ascendant populi pro eis</span> <span class="verse"><a name="21">21</a>cave ne declines ad iniquitatem hanc enim coepisti sequi post miseriam</span> <span class="verse"><a name="22">22</a>ecce Deus excelsus in fortitudine sua et nullus ei similis in legislatoribus</span> <span class="verse"><a name="23">23</a>quis poterit scrutari vias eius aut quis ei dicere operatus es iniquitatem</span> <span class="verse"><a name="24">24</a>memento quod ignores opus eius de quo cecinerunt viri</span> <span class="verse"><a name="25">25</a>omnes homines vident eum unusquisque intuetur procul</span> <span class="verse"><a name="26">26</a>ecce Deus magnus vincens scientiam nostram numerus annorum eius inaestimabilis</span> <span class="verse"><a name="27">27</a>qui aufert stillas pluviae et effundit imbres ad instar gurgitum</span> <span class="verse"><a name="28">28</a>qui de nubibus fluunt quae praetexunt cuncta desuper</span> <span class="verse"><a name="29">29</a>si voluerit extendere nubes quasi tentorium suum</span> <span class="verse"><a name="30">30</a>et fulgurare lumine suo desuper cardines quoque maris operiet</span> <span class="verse"><a name="31">31</a>per haec enim iudicat populos et dat escas multis mortalibus</span> <span class="verse"><a name="32">32</a>in manibus abscondit lucem et praecipit ei ut rursus adveniat</span> <span class="verse"><a name="33">33</a>adnuntiat de ea amico suo quod possessio eius sit et ad eam possit ascendere</span> </p></div</div></div></body></html>