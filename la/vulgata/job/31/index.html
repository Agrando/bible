<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 31</strong></div><p><span class="verse"><a name="1">1</a>pepigi foedus cum oculis meis ut ne cogitarem quidem de virgine</span> <span class="verse"><a name="2">2</a>quam enim partem haberet Deus in me desuper et hereditatem Omnipotens de excelsis</span> <span class="verse"><a name="3">3</a>numquid non perditio est iniquo et alienatio operantibus iniustitiam</span> <span class="verse"><a name="4">4</a>nonne ipse considerat vias meas et cunctos gressus meos dinumerat</span> <span class="verse"><a name="5">5</a>si ambulavi in vanitate et festinavit in dolo pes meus</span> <span class="verse"><a name="6">6</a>adpendat me in statera iusta et sciat Deus simplicitatem meam</span> <span class="verse"><a name="7">7</a>si declinavit gressus meus de via et si secutum est oculos meos cor meum et in manibus meis adhesit macula</span> <span class="verse"><a name="8">8</a>seram et alius comedat et progenies mea eradicetur</span> <span class="verse"><a name="9">9</a>si deceptum est cor meum super mulierem et si ad ostium amici mei insidiatus sum</span> <span class="verse"><a name="10">10</a>scortum sit alteri uxor mea et super illam incurventur alii</span> <span class="verse"><a name="11">11</a>hoc enim nefas est et iniquitas maxima</span> <span class="verse"><a name="12">12</a>ignis est usque ad perditionem devorans et omnia eradicans genimina</span> <span class="verse"><a name="13">13</a>si contempsi subire iudicium cum servo meo et ancillae meae cum disceptarent adversum me</span> <span class="verse"><a name="14">14</a>quid enim faciam cum surrexerit ad iudicandum Deus et cum quaesierit quid respondebo illi</span> <span class="verse"><a name="15">15</a>numquid non in utero fecit me qui et illum operatus est et formavit in vulva unus</span> <span class="verse"><a name="16">16</a>si negavi quod volebant pauperibus et oculos viduae expectare feci</span> <span class="verse"><a name="17">17</a>si comedi buccellam meam solus et non comedit pupillus ex ea</span> <span class="verse"><a name="18">18</a>quia ab infantia mea crevit mecum miseratio et de utero matris meae egressa est mecum</span> <span class="verse"><a name="19">19</a>si despexi pereuntem eo quod non habuerit indumentum et absque operimento pauperem</span> <span class="verse"><a name="20">20</a>si non benedixerunt mihi latera eius et de velleribus ovium mearum calefactus est</span> <span class="verse"><a name="21">21</a>si levavi super pupillum manum meam etiam cum viderem me in porta superiorem</span> <span class="verse"><a name="22">22</a>umerus meus a iunctura sua cadat et brachium meum cum suis ossibus confringatur</span> <span class="verse"><a name="23">23</a>semper enim quasi tumentes super me fluctus timui Deum et pondus eius ferre non potui</span> <span class="verse"><a name="24">24</a>si putavi aurum robur meum et obrizae dixi fiducia mea</span> <span class="verse"><a name="25">25</a>si laetatus sum super multis divitiis meis et quia plurima repperit manus mea</span> <span class="verse"><a name="26">26</a>si vidi solem cum fulgeret et lunam incedentem clare</span> <span class="verse"><a name="27">27</a>et lactatum est in abscondito cor meum et osculatus sum manum meam ore meo</span> <span class="verse"><a name="28">28</a>quae est iniquitas maxima et negatio contra Deum altissimum</span> <span class="verse"><a name="29">29</a>si gavisus sum ad ruinam eius qui me oderat et exultavi quod invenisset eum malum</span> <span class="verse"><a name="30">30</a>non enim dedi ad peccandum guttur meum ut expeterem maledicens animam eius</span> <span class="verse"><a name="31">31</a>si non dixerunt viri tabernaculi mei quis det de carnibus eius ut saturemur</span> <span class="verse"><a name="32">32</a>foris non mansit peregrinus ostium meum viatori patuit</span> <span class="verse"><a name="33">33</a>si abscondi quasi homo peccatum meum et celavi in sinu meo iniquitatem meam</span> <span class="verse"><a name="34">34</a>si expavi ad multitudinem nimiam et despectio propinquorum terruit me et non magis tacui nec egressus sum ostium</span> <span class="verse"><a name="35">35</a>quis mihi tribuat auditorem ut desiderium meum Omnipotens audiat et librum scribat ipse qui iudicat</span> <span class="verse"><a name="36">36</a>ut in umero meo portem illum et circumdem illum quasi coronam mihi</span> <span class="verse"><a name="37">37</a>per singulos gradus meos pronuntiabo illum et quasi principi offeram eum</span> <span class="verse"><a name="38">38</a>si adversum me terra mea clamat et cum ipsa sulci eius deflent</span> <span class="verse"><a name="39">39</a>si fructus eius comedi absque pecunia et animam agricolarum eius adflixi</span> <span class="verse"><a name="40">40</a>pro frumento oriatur mihi tribulus et pro hordeo spina finita sunt verba Iob</span> </p></div</div></div></body></html>