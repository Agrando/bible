<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 39</strong></div><p><span class="verse"><a name="1">1</a>numquid nosti tempus partus hibicum in petris vel parturientes cervas observasti</span> <span class="verse"><a name="2">2</a>dinumerasti menses conceptus earum et scisti tempus partus earum</span> <span class="verse"><a name="3">3</a>incurvantur ad fetum et pariunt et rugitus emittunt</span> <span class="verse"><a name="4">4</a>separantur filii earum pergunt ad pastum egrediuntur et non revertuntur ad eas</span> <span class="verse"><a name="5">5</a>quis dimisit onagrum liberum et vincula eius quis solvit</span> <span class="verse"><a name="6">6</a>cui dedi in solitudine domum et tabernacula eius in terra salsuginis</span> <span class="verse"><a name="7">7</a>contemnit multitudinem civitatis clamorem exactoris non audit</span> <span class="verse"><a name="8">8</a>circumspicit montes pascuae suae et virentia quaeque perquirit</span> <span class="verse"><a name="9">9</a>numquid volet rinoceros servire tibi aut morabitur ad praesepe tuum</span> <span class="verse"><a name="10">10</a>numquid alligabis rinocerota ad arandum loro tuo aut confringet glebas vallium post te</span> <span class="verse"><a name="11">11</a>numquid fiduciam habebis in magna fortitudine eius et derelinques ei labores tuos</span> <span class="verse"><a name="12">12</a>numquid credes ei quoniam reddat sementem tibi et aream tuam congreget</span> <span class="verse"><a name="13">13</a>pinna strutionum similis est pinnis herodii et accipitris</span> <span class="verse"><a name="14">14</a>quando derelinquit in terra ova sua tu forsitan in pulvere calefacis ea</span> <span class="verse"><a name="15">15</a>obliviscitur quod pes conculcet ea aut bestiae agri conterant</span> <span class="verse"><a name="16">16</a>duratur ad filios suos quasi non sint sui frustra laboravit nullo timore cogente</span> <span class="verse"><a name="17">17</a>privavit enim eam Deus sapientia nec dedit illi intellegentiam</span> <span class="verse"><a name="18">18</a>cum tempus fuerit in altum alas erigit deridet equitem et ascensorem eius</span> <span class="verse"><a name="19">19</a>numquid praebebis equo fortitudinem aut circumdabis collo eius hinnitum</span> <span class="verse"><a name="20">20</a>numquid suscitabis eum quasi lucustas gloria narium eius terror</span> <span class="verse"><a name="21">21</a>terram ungula fodit exultat audacter in occursum pergit armatis</span> <span class="verse"><a name="22">22</a>contemnit pavorem nec cedit gladio</span> <span class="verse"><a name="23">23</a>super ipsum sonabit faretra vibrabit hasta et clypeus</span> <span class="verse"><a name="24">24</a>fervens et fremens sorbet terram nec reputat tubae sonare clangorem</span> <span class="verse"><a name="25">25</a>ubi audierit bucinam dicet va procul odoratur bellum exhortationem ducum et ululatum exercitus</span> <span class="verse"><a name="26">26</a>numquid per sapientiam tuam plumescit accipiter expandens alas suas ad austrum</span> <span class="verse"><a name="27">27</a>aut ad praeceptum tuum elevabitur aquila et in arduis ponet nidum suum</span> <span class="verse"><a name="28">28</a>in petris manet et in praeruptis silicibus commoratur atque inaccessis rupibus</span> <span class="verse"><a name="29">29</a>inde contemplatur escam et de longe oculi eius prospiciunt</span> <span class="verse"><a name="30">30</a>pulli eius lambent sanguinem et ubicumque cadaver fuerit statim adest</span> <span class="verse"><a name="31">31</a>et adiecit Dominus et locutus est ad Iob</span> <span class="verse"><a name="32">32</a>numquid qui contendit cum Deo tam facile conquiescit utique qui arguit Deum debet respondere ei</span> <span class="verse"><a name="33">33</a>respondens autem Iob Domino dixit</span> <span class="verse"><a name="34">34</a>qui leviter locutus sum respondere quid possum manum meam ponam super os meum</span> <span class="verse"><a name="35">35</a>unum locutus sum quod utinam non dixissem et alterum quibus ultra non addam</span> </p></div</div></div></body></html>