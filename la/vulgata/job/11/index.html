<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 11</strong></div><p><span class="verse"><a name="1">1</a>respondens autem Sophar Naamathites dixit</span> <span class="verse"><a name="2">2</a>numquid qui multa loquitur non et audiet aut vir verbosus iustificabitur</span> <span class="verse"><a name="3">3</a>tibi soli tacebunt homines et cum ceteros inriseris a nullo confutaberis</span> <span class="verse"><a name="4">4</a>dixisti enim purus est sermo meus et mundus sum in conspectu tuo</span> <span class="verse"><a name="5">5</a>atque utinam Deus loqueretur tecum et aperiret labia sua tibi</span> <span class="verse"><a name="6">6</a>ut ostenderet tibi secreta sapientiae et quod multiplex esset lex eius et intellegeres quod multo minora exigaris a Deo quam meretur iniquitas tua</span> <span class="verse"><a name="7">7</a>forsitan vestigia Dei conprehendes et usque ad perfectum Omnipotentem repperies</span> <span class="verse"><a name="8">8</a>excelsior caelo est et quid facies profundior inferno et unde cognosces</span> <span class="verse"><a name="9">9</a>longior terrae mensura eius et latior mari</span> <span class="verse"><a name="10">10</a>si subverterit omnia vel in unum coartaverit quis contradicet ei</span> <span class="verse"><a name="11">11</a>ipse enim novit hominum vanitatem et videns iniquitatem nonne considerat</span> <span class="verse"><a name="12">12</a>vir vanus in superbiam erigitur et tamquam pullum onagri se liberum natum putat</span> <span class="verse"><a name="13">13</a>tu autem firmasti cor tuum et expandisti ad eum manus tuas</span> <span class="verse"><a name="14">14</a>si iniquitatem quod est in manu tua abstuleris a te et non manserit in tabernaculo tuo iniustitia</span> <span class="verse"><a name="15">15</a>tum levare poteris faciem tuam absque macula et eris stabilis et non timebis</span> <span class="verse"><a name="16">16</a>miseriae quoque oblivisceris et quasi aquarum quae praeterierint recordaberis</span> <span class="verse"><a name="17">17</a>et quasi meridianus fulgor consurget tibi ad vesperam et cum te consumptum putaveris orieris ut lucifer</span> <span class="verse"><a name="18">18</a>et habebis fiduciam proposita tibi spe et defossus securus dormies</span> <span class="verse"><a name="19">19</a>requiesces et non erit qui te exterreat et deprecabuntur faciem tuam plurimi</span> <span class="verse"><a name="20">20</a>oculi autem impiorum deficient et effugium peribit ab eis et spes eorum abominatio animae</span> </p></div</div></div></body></html>