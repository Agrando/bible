<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 40</strong></div><p><span class="verse"><a name="1">1</a>respondens autem Dominus Iob de turbine ait</span> <span class="verse"><a name="2">2</a>accinge sicut vir lumbos tuos interrogabo te et indica mihi</span> <span class="verse"><a name="3">3</a>numquid irritum facies iudicium meum et condemnabis me ut tu iustificeris</span> <span class="verse"><a name="4">4</a>et si habes brachium sicut Deus et si voce simili tonas</span> <span class="verse"><a name="5">5</a>circumda tibi decorem et in sublime erigere et esto gloriosus et speciosis induere vestibus</span> <span class="verse"><a name="6">6</a>disperge superbos furore tuo et respiciens omnem arrogantem humilia</span> <span class="verse"><a name="7">7</a>respice cunctos superbos et confunde eos et contere impios in loco suo</span> <span class="verse"><a name="8">8</a>absconde eos in pulvere simul et facies eorum demerge in foveam</span> <span class="verse"><a name="9">9</a>et ego confitebor quod salvare te possit dextera tua</span> <span class="verse"><a name="10">10</a>ecce Behemoth quem feci tecum faenum quasi bos comedet</span> <span class="verse"><a name="11">11</a>fortitudo eius in lumbis eius et virtus illius in umbilicis ventris eius</span> <span class="verse"><a name="12">12</a>constringit caudam suam quasi cedrum nervi testiculorum eius perplexi sunt</span> <span class="verse"><a name="13">13</a>ossa eius velut fistulae aeris cartilago illius quasi lamminae ferreae</span> <span class="verse"><a name="14">14</a>ipse principium est viarum Dei qui fecit eum adplicabit gladium eius</span> <span class="verse"><a name="15">15</a>huic montes herbas ferunt omnes bestiae agri ludent ibi</span> <span class="verse"><a name="16">16</a>sub umbra dormit in secreto calami et locis humentibus</span> <span class="verse"><a name="17">17</a>protegunt umbrae umbram eius circumdabunt eum salices torrentis</span> <span class="verse"><a name="18">18</a>ecce absorbebit fluvium et non mirabitur habet fiduciam quod influat Iordanis in os eius</span> <span class="verse"><a name="19">19</a>in oculis eius quasi hamo capiet eum et in sudibus perforabit nares eius</span> <span class="verse"><a name="20">20</a>an extrahere poteris Leviathan hamo et fune ligabis linguam eius</span> <span class="verse"><a name="21">21</a>numquid pones circulum in naribus eius et armilla perforabis maxillam eius</span> <span class="verse"><a name="22">22</a>numquid multiplicabit ad te preces aut loquetur tibi mollia</span> <span class="verse"><a name="23">23</a>numquid feriet tecum pactum et accipies eum servum sempiternum</span> <span class="verse"><a name="24">24</a>numquid inludes ei quasi avi aut ligabis illum ancillis tuis</span> <span class="verse"><a name="25">25</a>concident eum amici divident illum negotiatores</span> <span class="verse"><a name="26">26</a>numquid implebis sagenas pelle eius et gurgustium piscium capite illius</span> <span class="verse"><a name="27">27</a>pone super eum manum tuam memento belli nec ultra addas loqui</span> <span class="verse"><a name="28">28</a>ecce spes eius frustrabitur eum et videntibus cunctis praecipitabitur</span> </p></div</div></div></body></html>