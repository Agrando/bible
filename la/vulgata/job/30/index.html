<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 30</strong></div><p><span class="verse"><a name="1">1</a>nunc autem derident me iuniores tempore quorum non dignabar patres ponere cum canibus gregis mei</span> <span class="verse"><a name="2">2</a>quorum virtus manuum erat mihi pro nihilo et vita ipsa putabantur indigni</span> <span class="verse"><a name="3">3</a>egestate et fame steriles qui rodebant in solitudine squalentes calamitate et miseria</span> <span class="verse"><a name="4">4</a>et mandebant herbas et arborum cortices et radix iuniperorum erat cibus eorum</span> <span class="verse"><a name="5">5</a>qui de convallibus ista rapientes cum singula repperissent ad ea cum clamore currebant</span> <span class="verse"><a name="6">6</a>in desertis habitabant torrentium et in cavernis terrae vel super glaream</span> <span class="verse"><a name="7">7</a>qui inter huiuscemodi laetabantur et esse sub sentibus delicias conputabant</span> <span class="verse"><a name="8">8</a>filii stultorum et ignobilium et in terra penitus non parentes</span> <span class="verse"><a name="9">9</a>nunc in eorum canticum versus sum et factus sum eis proverbium</span> <span class="verse"><a name="10">10</a>abominantur me et longe fugiunt a me et faciem meam conspuere non verentur</span> <span class="verse"><a name="11">11</a>faretram enim suam aperuit et adflixit me et frenum posuit in os meum</span> <span class="verse"><a name="12">12</a>ad dexteram orientis calamitatis meae ilico surrexerunt pedes meos subverterunt et oppresserunt quasi fluctibus semitis suis</span> <span class="verse"><a name="13">13</a>dissipaverunt itinera mea insidiati sunt mihi et praevaluerunt et non fuit qui ferret auxilium</span> <span class="verse"><a name="14">14</a>quasi rupto muro et aperta ianua inruerunt super me et ad meas miserias devoluti sunt</span> <span class="verse"><a name="15">15</a>redactus sum in nihili abstulisti quasi ventus desiderium meum et velut nubes pertransiit salus mea</span> <span class="verse"><a name="16">16</a>nunc autem in memet ipso marcescit anima mea et possident me dies adflictionis</span> <span class="verse"><a name="17">17</a>nocte os meum perforatur doloribus et qui me comedunt non dormiunt</span> <span class="verse"><a name="18">18</a>in multitudine eorum consumitur vestimentum meum et quasi capitio tunicae sic cinxerunt me</span> <span class="verse"><a name="19">19</a>conparatus sum luto et adsimilatus favillae et cineri</span> <span class="verse"><a name="20">20</a>clamo ad te et non exaudis me sto et non respicis me</span> <span class="verse"><a name="21">21</a>mutatus es mihi in crudelem et in duritia manus tuae adversaris mihi</span> <span class="verse"><a name="22">22</a>elevasti me et quasi super ventum ponens elisisti me valide</span> <span class="verse"><a name="23">23</a>scio quia morti tradas me ubi constituta domus est omni viventi</span> <span class="verse"><a name="24">24</a>verumtamen non ad consumptionem eorum emittis manum tuam et si corruerint ipse salvabis</span> <span class="verse"><a name="25">25</a>flebam quondam super eum qui adflictus erat et conpatiebatur anima mea pauperi</span> <span class="verse"><a name="26">26</a>expectabam bona et venerunt mihi mala praestolabar lucem et eruperunt tenebrae</span> <span class="verse"><a name="27">27</a>interiora mea efferbuerunt absque ulla requie praevenerunt me dies adflictionis</span> <span class="verse"><a name="28">28</a>maerens incedebam sine furore consurgens in turba clamavi</span> <span class="verse"><a name="29">29</a>frater fui draconum et socius strutionum</span> <span class="verse"><a name="30">30</a>cutis mea denigrata est super me et ossa mea aruerunt prae caumate</span> <span class="verse"><a name="31">31</a>versa est in luctum cithara mea et organum meum in vocem flentium</span> </p></div</div></div></body></html>