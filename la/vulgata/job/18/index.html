<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/job/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/job">Job</a> &gt <strong>Chapter 18</strong></div><p><span class="verse"><a name="1">1</a>respondens autem Baldad Suites dixit</span> <span class="verse"><a name="2">2</a>usque ad quem finem verba iactabitis intellegite prius et sic loquamur</span> <span class="verse"><a name="3">3</a>quare reputati sumus ut iumenta et sorduimus coram vobis</span> <span class="verse"><a name="4">4</a>qui perdis animam tuam in furore tuo numquid propter te derelinquetur terra et transferentur rupes de loco suo</span> <span class="verse"><a name="5">5</a>nonne lux impii extinguetur nec splendebit flamma ignis eius</span> <span class="verse"><a name="6">6</a>lux obtenebrescet in tabernaculo illius et lucerna quae super eum est extinguetur</span> <span class="verse"><a name="7">7</a>artabuntur gressus virtutis eius et praecipitabit eum consilium suum</span> <span class="verse"><a name="8">8</a>inmisit enim in rete pedes suos et in maculis eius ambulat</span> <span class="verse"><a name="9">9</a>tenebitur planta illius laqueo et exardescet contra eum sitis</span> <span class="verse"><a name="10">10</a>abscondita est in terra pedica eius et decipula illius super semitam</span> <span class="verse"><a name="11">11</a>undique terrebunt eum formidines et involvent pedes eius</span> <span class="verse"><a name="12">12</a>adtenuetur fame robur eius et inedia invadat costas illius</span> <span class="verse"><a name="13">13</a>devoret pulchritudinem cutis eius consumat brachia illius primogenita mors</span> <span class="verse"><a name="14">14</a>avellatur de tabernaculo suo fiducia eius et calcet super eum quasi rex interitus</span> <span class="verse"><a name="15">15</a>habitent in tabernaculo illius socii eius qui non est aspergatur in tabernaculo eius sulphur</span> <span class="verse"><a name="16">16</a>deorsum radices eius siccentur sursum autem adteratur messis eius</span> <span class="verse"><a name="17">17</a>memoria illius pereat de terra et non celebretur nomen eius in plateis</span> <span class="verse"><a name="18">18</a>expellet eum de luce in tenebras et de orbe transferet eum</span> <span class="verse"><a name="19">19</a>non erit semen eius neque progenies in populo suo nec ullae reliquiae in regionibus eius</span> <span class="verse"><a name="20">20</a>in die eius stupebunt novissimi et primos invadet horror</span> <span class="verse"><a name="21">21</a>haec sunt ergo tabernacula iniqui et iste locus eius qui ignorat Deum</span> </p></div</div></div></body></html>