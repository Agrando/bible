<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/luke">Luke</a> &gt <strong>Chapter 19</strong></div><p><span class="verse"><a name="1">1</a>et ingressus perambulabat Hiericho</span> <span class="verse"><a name="2">2</a>et ecce vir nomine Zaccheus et hic erat princeps publicanorum et ipse dives</span> <span class="verse"><a name="3">3</a>et quaerebat videre Iesum quis esset et non poterat prae turba quia statura pusillus erat</span> <span class="verse"><a name="4">4</a>et praecurrens ascendit in arborem sycomorum ut videret illum quia inde erat transiturus</span> <span class="verse"><a name="5">5</a>et cum venisset ad locum suspiciens Iesus vidit illum et dixit ad eum Zacchee festinans descende quia hodie in domo tua oportet me manere</span> <span class="verse"><a name="6">6</a>et festinans descendit et excepit illum gaudens</span> <span class="verse"><a name="7">7</a>et cum viderent omnes murmurabant dicentes quod ad hominem peccatorem devertisset</span> <span class="verse"><a name="8">8</a>stans autem Zaccheus dixit ad Dominum ecce dimidium bonorum meorum Domine do pauperibus et si quid aliquem defraudavi reddo quadruplum</span> <span class="verse"><a name="9">9</a>ait Iesus ad eum quia hodie salus domui huic facta est eo quod et ipse filius sit Abrahae</span> <span class="verse"><a name="10">10</a>venit enim Filius hominis quaerere et salvum facere quod perierat</span> <span class="verse"><a name="11">11</a>haec illis audientibus adiciens dixit parabolam eo quod esset prope Hierusalem et quia existimarent quod confestim regnum Dei manifestaretur</span> <span class="verse"><a name="12">12</a>dixit ergo homo quidam nobilis abiit in regionem longinquam accipere sibi regnum et reverti</span> <span class="verse"><a name="13">13</a>vocatis autem decem servis suis dedit illis decem mnas et ait ad illos negotiamini dum venio</span> <span class="verse"><a name="14">14</a>cives autem eius oderant illum et miserunt legationem post illum dicentes nolumus hunc regnare super nos</span> <span class="verse"><a name="15">15</a>et factum est ut rediret accepto regno et iussit vocari servos quibus dedit pecuniam ut sciret quantum quisque negotiatus esset</span> <span class="verse"><a name="16">16</a>venit autem primus dicens domine mna tua decem mnas adquisivit</span> <span class="verse"><a name="17">17</a>et ait illi euge bone serve quia in modico fidelis fuisti eris potestatem habens supra decem civitates</span> <span class="verse"><a name="18">18</a>et alter venit dicens domine mna tua fecit quinque mnas</span> <span class="verse"><a name="19">19</a>et huic ait et tu esto supra quinque civitates</span> <span class="verse"><a name="20">20</a>et alter venit dicens domine ecce mna tua quam habui repositam in sudario</span> <span class="verse"><a name="21">21</a>timui enim te quia homo austeris es tollis quod non posuisti et metis quod non seminasti</span> <span class="verse"><a name="22">22</a>dicit ei de ore tuo te iudico serve nequam sciebas quod ego austeris homo sum tollens quod non posui et metens quod non seminavi</span> <span class="verse"><a name="23">23</a>et quare non dedisti pecuniam meam ad mensam et ego veniens cum usuris utique exegissem illud</span> <span class="verse"><a name="24">24</a>et adstantibus dixit auferte ab illo mnam et date illi qui decem mnas habet</span> <span class="verse"><a name="25">25</a>et dixerunt ei domine habet decem mnas</span> <span class="verse"><a name="26">26</a>dico autem vobis quia omni habenti dabitur ab eo autem qui non habet et quod habet auferetur ab eo</span> <span class="verse"><a name="27">27</a>verumtamen inimicos meos illos qui noluerunt me regnare super se adducite huc et interficite ante me</span> <span class="verse"><a name="28">28</a>et his dictis praecedebat ascendens in Hierosolyma</span> <span class="verse"><a name="29">29</a>et factum est cum adpropinquasset ad Bethfage et Bethania ad montem qui vocatur Oliveti misit duos discipulos suos</span> <span class="verse"><a name="30">30</a>dicens ite in castellum quod contra est in quod introeuntes invenietis pullum asinae alligatum cui nemo umquam hominum sedit solvite illum et adducite</span> <span class="verse"><a name="31">31</a>et si quis vos interrogaverit quare solvitis sic dicetis ei quia Dominus operam eius desiderat</span> <span class="verse"><a name="32">32</a>abierunt autem qui missi erant et invenerunt sicut dixit illis stantem pullum</span> <span class="verse"><a name="33">33</a>solventibus autem illis pullum dixerunt domini eius ad illos quid solvitis pullum</span> <span class="verse"><a name="34">34</a>at illi dixerunt quia Dominus eum necessarium habet</span> <span class="verse"><a name="35">35</a>et duxerunt illum ad Iesum et iactantes vestimenta sua supra pullum inposuerunt Iesum</span> <span class="verse"><a name="36">36</a>eunte autem illo substernebant vestimenta sua in via</span> <span class="verse"><a name="37">37</a>et cum adpropinquaret iam ad descensum montis Oliveti coeperunt omnes turbae discentium gaudentes laudare Deum voce magna super omnibus quas viderant virtutibus</span> <span class="verse"><a name="38">38</a>dicentes benedictus qui venit rex in nomine Domini pax in caelo et gloria in excelsis</span> <span class="verse"><a name="39">39</a>et quidam Pharisaeorum de turbis dixerunt ad illum magister increpa discipulos tuos</span> <span class="verse"><a name="40">40</a>quibus ipse ait dico vobis quia si hii tacuerint lapides clamabunt</span> <span class="verse"><a name="41">41</a>et ut adpropinquavit videns civitatem flevit super illam dicens</span> <span class="verse"><a name="42">42</a>quia si cognovisses et tu et quidem in hac die tua quae ad pacem tibi nunc autem abscondita sunt ab oculis tuis</span> <span class="verse"><a name="43">43</a>quia venient dies in te et circumdabunt te inimici tui vallo et circumdabunt te et coangustabunt te undique</span> <span class="verse"><a name="44">44</a>ad terram prosternent te et filios qui in te sunt et non relinquent in te lapidem super lapidem eo quod non cognoveris tempus visitationis tuae</span> <span class="verse"><a name="45">45</a>et ingressus in templum coepit eicere vendentes in illo et ementes</span> <span class="verse"><a name="46">46</a>dicens illis scriptum est quia domus mea domus orationis est vos autem fecistis illam speluncam latronum</span> <span class="verse"><a name="47">47</a>et erat docens cotidie in templo principes autem sacerdotum et scribae et principes plebis quaerebant illum perdere</span> <span class="verse"><a name="48">48</a>et non inveniebant quid facerent illi omnis enim populus suspensus erat audiens illum</span> </p></div</div></div></body></html>