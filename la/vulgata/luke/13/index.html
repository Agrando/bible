<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/luke/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/luke">Luke</a> &gt <strong>Chapter 13</strong></div><p><span class="verse"><a name="1">1</a>aderant autem quidam ipso in tempore nuntiantes illi de Galilaeis quorum sanguinem Pilatus miscuit cum sacrificiis eorum</span> <span class="verse"><a name="2">2</a>et respondens dixit illis putatis quod hii Galilaei prae omnibus Galilaeis peccatores fuerunt quia talia passi sunt</span> <span class="verse"><a name="3">3</a>non dico vobis sed nisi paenitentiam habueritis omnes similiter peribitis</span> <span class="verse"><a name="4">4</a>sicut illi decem et octo supra quos cecidit turris in Siloam et occidit eos putatis quia et ipsi debitores fuerunt praeter omnes homines habitantes in Hierusalem</span> <span class="verse"><a name="5">5</a>non dico vobis sed si non paenitentiam egeritis omnes similiter peribitis</span> <span class="verse"><a name="6">6</a>dicebat autem hanc similitudinem arborem fici habebat quidam plantatam in vinea sua et venit quaerens fructum in illa et non invenit</span> <span class="verse"><a name="7">7</a>dixit autem ad cultorem vineae ecce anni tres sunt ex quo venio quaerens fructum in ficulnea hac et non invenio succide ergo illam ut quid etiam terram occupat</span> <span class="verse"><a name="8">8</a>at ille respondens dixit illi domine dimitte illam et hoc anno usque dum fodiam circa illam et mittam stercora</span> <span class="verse"><a name="9">9</a>et si quidem fecerit fructum sin autem in futurum succides eam</span> <span class="verse"><a name="10">10</a>erat autem docens in synagoga eorum sabbatis</span> <span class="verse"><a name="11">11</a>et ecce mulier quae habebat spiritum infirmitatis annis decem et octo et erat inclinata nec omnino poterat sursum respicere</span> <span class="verse"><a name="12">12</a>quam cum videret Iesus vocavit ad se et ait illi mulier dimissa es ab infirmitate tua</span> <span class="verse"><a name="13">13</a>et inposuit illi manus et confestim erecta est et glorificabat Deum</span> <span class="verse"><a name="14">14</a>respondens autem archisynagogus indignans quia sabbato curasset Iesus dicebat turbae sex dies sunt in quibus oportet operari in his ergo venite et curamini et non in die sabbati</span> <span class="verse"><a name="15">15</a>respondit autem ad illum Dominus et dixit hypocritae unusquisque vestrum sabbato non solvit bovem suum aut asinum a praesepio et ducit adaquare</span> <span class="verse"><a name="16">16</a>hanc autem filiam Abrahae quam alligavit Satanas ecce decem et octo annis non oportuit solvi a vinculo isto die sabbati</span> <span class="verse"><a name="17">17</a>et cum haec diceret erubescebant omnes adversarii eius et omnis populus gaudebat in universis quae gloriose fiebant ab eo</span> <span class="verse"><a name="18">18</a>dicebat ergo cui simile est regnum Dei et cui simile esse existimabo illud</span> <span class="verse"><a name="19">19</a>simile est grano sinapis quod acceptum homo misit in hortum suum et crevit et factum est in arborem magnam et volucres caeli requieverunt in ramis eius</span> <span class="verse"><a name="20">20</a>et iterum dixit cui simile aestimabo regnum Dei</span> <span class="verse"><a name="21">21</a>simile est fermento quod acceptum mulier abscondit in farinae sata tria donec fermentaretur totum</span> <span class="verse"><a name="22">22</a>et ibat per civitates et castella docens et iter faciens in Hierusalem</span> <span class="verse"><a name="23">23</a>ait autem illi quidam Domine si pauci sunt qui salvantur ipse autem dixit ad illos</span> <span class="verse"><a name="24">24</a>contendite intrare per angustam portam quia multi dico vobis quaerunt intrare et non poterunt</span> <span class="verse"><a name="25">25</a>cum autem intraverit pater familias et cluserit ostium et incipietis foris stare et pulsare ostium dicentes Domine aperi nobis et respondens dicet vobis nescio vos unde sitis</span> <span class="verse"><a name="26">26</a>tunc incipietis dicere manducavimus coram te et bibimus et in plateis nostris docuisti</span> <span class="verse"><a name="27">27</a>et dicet vobis nescio vos unde sitis discedite a me omnes operarii iniquitatis</span> <span class="verse"><a name="28">28</a>ibi erit fletus et stridor dentium cum videritis Abraham et Isaac et Iacob et omnes prophetas in regno Dei vos autem expelli foras</span> <span class="verse"><a name="29">29</a>et venient ab oriente et occidente et aquilone et austro et accumbent in regno Dei</span> <span class="verse"><a name="30">30</a>et ecce sunt novissimi qui erunt primi et sunt primi qui erunt novissimi</span> <span class="verse"><a name="31">31</a>in ipsa die accesserunt quidam Pharisaeorum dicentes illi exi et vade hinc quia Herodes vult te occidere</span> <span class="verse"><a name="32">32</a>et ait illis ite dicite vulpi illi ecce eicio daemonia et sanitates perficio hodie et cras et tertia consummor</span> <span class="verse"><a name="33">33</a>verumtamen oportet me hodie et cras et sequenti ambulare quia non capit prophetam perire extra Hierusalem</span> <span class="verse"><a name="34">34</a>Hierusalem Hierusalem quae occidis prophetas et lapidas eos qui mittuntur ad te quotiens volui congregare filios tuos quemadmodum avis nidum suum sub pinnis et noluisti</span> <span class="verse"><a name="35">35</a>ecce relinquitur vobis domus vestra dico autem vobis quia non videbitis me donec veniat cum dicetis benedictus qui venit in nomine Domini</span> </p></div</div></div></body></html>