<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/luke/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/luke">Luke</a> &gt <strong>Chapter 17</strong></div><p><span class="verse"><a name="1">1</a>et ad discipulos suos ait inpossibile est ut non veniant scandala vae autem illi per quem veniunt</span> <span class="verse"><a name="2">2</a>utilius est illi si lapis molaris inponatur circa collum eius et proiciatur in mare quam ut scandalizet unum de pusillis istis</span> <span class="verse"><a name="3">3</a>adtendite vobis si peccaverit frater tuus increpa illum et si paenitentiam egerit dimitte illi</span> <span class="verse"><a name="4">4</a>et si septies in die peccaverit in te et septies in die conversus fuerit ad te dicens paenitet me dimitte illi</span> <span class="verse"><a name="5">5</a>et dixerunt apostoli Domino adauge nobis fidem</span> <span class="verse"><a name="6">6</a>dixit autem Dominus si haberetis fidem sicut granum sinapis diceretis huic arbori moro eradicare et transplantare in mare et oboediret vobis</span> <span class="verse"><a name="7">7</a>quis autem vestrum habens servum arantem aut pascentem qui regresso de agro dicet illi statim transi recumbe</span> <span class="verse"><a name="8">8</a>et non dicet ei para quod cenem et praecinge te et ministra mihi donec manducem et bibam et post haec tu manducabis et bibes</span> <span class="verse"><a name="9">9</a>numquid gratiam habet servo illi quia fecit quae sibi imperaverat non puto</span> <span class="verse"><a name="10">10</a>sic et vos cum feceritis omnia quae praecepta sunt vobis dicite servi inutiles sumus quod debuimus facere fecimus</span> <span class="verse"><a name="11">11</a>et factum est dum iret in Hierusalem transiebat per mediam Samariam et Galilaeam</span> <span class="verse"><a name="12">12</a>et cum ingrederetur quoddam castellum occurrerunt ei decem viri leprosi qui steterunt a longe</span> <span class="verse"><a name="13">13</a>et levaverunt vocem dicentes Iesu praeceptor miserere nostri</span> <span class="verse"><a name="14">14</a>quos ut vidit dixit ite ostendite vos sacerdotibus et factum est dum irent mundati sunt</span> <span class="verse"><a name="15">15</a>unus autem ex illis ut vidit quia mundatus est regressus est cum magna voce magnificans Deum</span> <span class="verse"><a name="16">16</a>et cecidit in faciem ante pedes eius gratias agens et hic erat Samaritanus</span> <span class="verse"><a name="17">17</a>respondens autem Iesus dixit nonne decem mundati sunt et novem ubi sunt</span> <span class="verse"><a name="18">18</a>non est inventus qui rediret et daret gloriam Deo nisi hic alienigena</span> <span class="verse"><a name="19">19</a>et ait illi surge vade quia fides tua te salvum fecit</span> <span class="verse"><a name="20">20</a>interrogatus autem a Pharisaeis quando venit regnum Dei respondit eis et dixit non venit regnum Dei cum observatione</span> <span class="verse"><a name="21">21</a>neque dicent ecce hic aut ecce illic ecce enim regnum Dei intra vos est</span> <span class="verse"><a name="22">22</a>et ait ad discipulos venient dies quando desideretis videre unum diem Filii hominis et non videbitis</span> <span class="verse"><a name="23">23</a>et dicent vobis ecce hic ecce illic nolite ire neque sectemini</span> <span class="verse"><a name="24">24</a>nam sicut fulgur coruscans de sub caelo in ea quae sub caelo sunt fulget ita erit Filius hominis in die sua</span> <span class="verse"><a name="25">25</a>primum autem oportet illum multa pati et reprobari a generatione hac</span> <span class="verse"><a name="26">26</a>et sicut factum est in diebus Noe ita erit et in diebus Filii hominis</span> <span class="verse"><a name="27">27</a>edebant et bibebant uxores ducebant et dabantur ad nuptias usque in diem qua intravit Noe in arcam et venit diluvium et perdidit omnes</span> <span class="verse"><a name="28">28</a>similiter sicut factum est in diebus Loth edebant et bibebant emebant et vendebant plantabant aedificabant</span> <span class="verse"><a name="29">29</a>qua die autem exiit Loth a Sodomis pluit ignem et sulphur de caelo et omnes perdidit</span> <span class="verse"><a name="30">30</a>secundum haec erit qua die Filius hominis revelabitur</span> <span class="verse"><a name="31">31</a>in illa hora qui fuerit in tecto et vasa eius in domo ne descendat tollere illa et qui in agro similiter non redeat retro</span> <span class="verse"><a name="32">32</a>memores estote uxoris Loth</span> <span class="verse"><a name="33">33</a>quicumque quaesierit animam suam salvare perdet illam et qui perdiderit illam vivificabit eam</span> <span class="verse"><a name="34">34</a>dico vobis illa nocte erunt duo in lecto uno unus adsumetur et alter relinquetur</span> <span class="verse"><a name="35">35</a>duae erunt molentes in unum una adsumetur et altera relinquetur duo in agro unus adsumetur et alter relinquetur</span> <span class="verse"><a name="36">36</a>respondentes dicunt illi ubi Domine</span> <span class="verse"><a name="37">37</a>qui dixit eis ubicumque fuerit corpus illuc congregabuntur aquilae</span> </p></div</div></div></body></html>