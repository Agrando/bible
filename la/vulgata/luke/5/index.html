<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/luke/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/luke">Luke</a> &gt <strong>Chapter 5</strong></div><p><span class="verse"><a name="1">1</a>factum est autem cum turbae inruerent in eum ut audirent verbum Dei et ipse stabat secus stagnum Gennesareth</span> <span class="verse"><a name="2">2</a>et vidit duas naves stantes secus stagnum piscatores autem descenderant et lavabant retia</span> <span class="verse"><a name="3">3</a>ascendens autem in unam navem quae erat Simonis rogavit eum a terra reducere pusillum et sedens docebat de navicula turbas</span> <span class="verse"><a name="4">4</a>ut cessavit autem loqui dixit ad Simonem duc in altum et laxate retia vestra in capturam</span> <span class="verse"><a name="5">5</a>et respondens Simon dixit illi praeceptor per totam noctem laborantes nihil cepimus in verbo autem tuo laxabo rete</span> <span class="verse"><a name="6">6</a>et cum hoc fecissent concluserunt piscium multitudinem copiosam rumpebatur autem rete eorum</span> <span class="verse"><a name="7">7</a>et annuerunt sociis qui erant in alia navi ut venirent et adiuvarent eos et venerunt et impleverunt ambas naviculas ita ut mergerentur</span> <span class="verse"><a name="8">8</a>quod cum videret Simon Petrus procidit ad genua Iesu dicens exi a me quia homo peccator sum Domine</span> <span class="verse"><a name="9">9</a>stupor enim circumdederat eum et omnes qui cum illo erant in captura piscium quam ceperant</span> <span class="verse"><a name="10">10</a>similiter autem Iacobum et Iohannem filios Zebedaei qui erant socii Simonis et ait ad Simonem Iesus noli timere ex hoc iam homines eris capiens</span> <span class="verse"><a name="11">11</a>et subductis ad terram navibus relictis omnibus secuti sunt illum</span> <span class="verse"><a name="12">12</a>et factum est cum esset in una civitatum et ecce vir plenus lepra et videns Iesum et procidens in faciem rogavit eum dicens Domine si vis potes me mundare</span> <span class="verse"><a name="13">13</a>et extendens manum tetigit illum dicens volo mundare et confestim lepra discessit ab illo</span> <span class="verse"><a name="14">14</a>et ipse praecepit illi ut nemini diceret sed vade ostende te sacerdoti et offer pro emundatione tua sicut praecepit Moses in testimonium illis</span> <span class="verse"><a name="15">15</a>perambulabat autem magis sermo de illo et conveniebant turbae multae ut audirent et curarentur ab infirmitatibus suis</span> <span class="verse"><a name="16">16</a>ipse autem secedebat in deserto et orabat</span> <span class="verse"><a name="17">17</a>et factum est in una dierum et ipse sedebat docens et erant Pharisaei sedentes et legis doctores qui venerant ex omni castello Galilaeae et Iudaeae et Hierusalem et virtus erat Domini ad sanandum eos</span> <span class="verse"><a name="18">18</a>et ecce viri portantes in lecto hominem qui erat paralyticus et quaerebant eum inferre et ponere ante eum</span> <span class="verse"><a name="19">19</a>et non invenientes qua parte illum inferrent prae turba ascenderunt supra tectum per tegulas submiserunt illum cum lecto in medium ante Iesum</span> <span class="verse"><a name="20">20</a>quorum fidem ut vidit dixit homo remittuntur tibi peccata tua</span> <span class="verse"><a name="21">21</a>et coeperunt cogitare scribae et Pharisaei dicentes quis est hic qui loquitur blasphemias quis potest dimittere peccata nisi solus Deus</span> <span class="verse"><a name="22">22</a>ut cognovit autem Iesus cogitationes eorum respondens dixit ad illos quid cogitatis in cordibus vestris</span> <span class="verse"><a name="23">23</a>quid est facilius dicere dimittuntur tibi peccata an dicere surge et ambula</span> <span class="verse"><a name="24">24</a>ut autem sciatis quia Filius hominis potestatem habet in terra dimittere peccata ait paralytico tibi dico surge tolle lectum tuum et vade in domum tuam</span> <span class="verse"><a name="25">25</a>et confestim surgens coram illis tulit in quo iacebat et abiit in domum suam magnificans Deum</span> <span class="verse"><a name="26">26</a>et stupor adprehendit omnes et magnificabant Deum et repleti sunt timore dicentes quia vidimus mirabilia hodie</span> <span class="verse"><a name="27">27</a>et post haec exiit et vidit publicanum nomine Levi sedentem ad teloneum et ait illi sequere me</span> <span class="verse"><a name="28">28</a>et relictis omnibus surgens secutus est eum</span> <span class="verse"><a name="29">29</a>et fecit ei convivium magnum Levi in domo sua et erat turba multa publicanorum et aliorum qui cum illis erant discumbentes</span> <span class="verse"><a name="30">30</a>et murmurabant Pharisaei et scribae eorum dicentes ad discipulos eius quare cum publicanis et peccatoribus manducatis et bibitis</span> <span class="verse"><a name="31">31</a>et respondens Iesus dixit ad illos non egent qui sani sunt medico sed qui male habent</span> <span class="verse"><a name="32">32</a>non veni vocare iustos sed peccatores in paenitentiam</span> <span class="verse"><a name="33">33</a>at illi dixerunt ad eum quare discipuli Iohannis ieiunant frequenter et obsecrationes faciunt similiter et Pharisaeorum tui autem edunt et bibunt</span> <span class="verse"><a name="34">34</a>quibus ipse ait numquid potestis filios sponsi dum cum illis est sponsus facere ieiunare</span> <span class="verse"><a name="35">35</a>venient autem dies et cum ablatus fuerit ab illis sponsus tunc ieiunabunt in illis diebus</span> <span class="verse"><a name="36">36</a>dicebat autem et similitudinem ad illos quia nemo commissuram a vestimento novo inmittit in vestimentum vetus alioquin et novum rumpit et veteri non convenit commissura a novo</span> <span class="verse"><a name="37">37</a>et nemo mittit vinum novum in utres veteres alioquin rumpet vinum novum utres et ipsum effundetur et utres peribunt</span> <span class="verse"><a name="38">38</a>sed vinum novum in utres novos mittendum est et utraque conservantur</span> <span class="verse"><a name="39">39</a>et nemo bibens vetus statim vult novum dicit enim vetus melius est</span> </p></div</div></div></body></html>