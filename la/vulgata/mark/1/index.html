<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/mark">Mark</a> &gt <strong>Chapter 1</strong></div><p><span class="verse"><a name="1">1</a>initium evangelii Iesu Christi Filii Dei</span> <span class="verse"><a name="2">2</a>sicut scriptum est in Esaia propheta ecce mitto angelum meum ante faciem tuam qui praeparabit viam tuam</span> <span class="verse"><a name="3">3</a>vox clamantis in deserto parate viam Domini rectas facite semitas eius</span> <span class="verse"><a name="4">4</a>fuit Iohannes in deserto baptizans et praedicans baptismum paenitentiae in remissionem peccatorum</span> <span class="verse"><a name="5">5</a>et egrediebatur ad illum omnis Iudaeae regio et Hierosolymitae universi et baptizabantur ab illo in Iordane flumine confitentes peccata sua</span> <span class="verse"><a name="6">6</a>et erat Iohannes vestitus pilis cameli et zona pellicia circa lumbos eius et lucustas et mel silvestre edebat</span> <span class="verse"><a name="7">7</a>et praedicabat dicens venit fortior me post me cuius non sum dignus procumbens solvere corrigiam calciamentorum eius</span> <span class="verse"><a name="8">8</a>ego baptizavi vos aqua ille vero baptizabit vos Spiritu Sancto</span> <span class="verse"><a name="9">9</a>et factum est in diebus illis venit Iesus a Nazareth Galilaeae et baptizatus est in Iordane ab Iohanne</span> <span class="verse"><a name="10">10</a>et statim ascendens de aqua vidit apertos caelos et Spiritum tamquam columbam descendentem et manentem in ipso</span> <span class="verse"><a name="11">11</a>et vox facta est de caelis tu es Filius meus dilectus in te conplacui</span> <span class="verse"><a name="12">12</a>et statim Spiritus expellit eum in desertum</span> <span class="verse"><a name="13">13</a>et erat in deserto quadraginta diebus et quadraginta noctibus et temptabatur a Satana eratque cum bestiis et angeli ministrabant illi</span> <span class="verse"><a name="14">14</a>postquam autem traditus est Iohannes venit Iesus in Galilaeam praedicans evangelium regni Dei</span> <span class="verse"><a name="15">15</a>et dicens quoniam impletum est tempus et adpropinquavit regnum Dei paenitemini et credite evangelio</span> <span class="verse"><a name="16">16</a>et praeteriens secus mare Galilaeae vidit Simonem et Andream fratrem eius mittentes retia in mare erant enim piscatores</span> <span class="verse"><a name="17">17</a>et dixit eis Iesus venite post me et faciam vos fieri piscatores hominum</span> <span class="verse"><a name="18">18</a>et protinus relictis retibus secuti sunt eum</span> <span class="verse"><a name="19">19</a>et progressus inde pusillum vidit Iacobum Zebedaei et Iohannem fratrem eius et ipsos in navi conponentes retia</span> <span class="verse"><a name="20">20</a>et statim vocavit illos et relicto patre suo Zebedaeo in navi cum mercennariis secuti sunt eum</span> <span class="verse"><a name="21">21</a>et ingrediuntur Capharnaum et statim sabbatis ingressus synagogam docebat eos</span> <span class="verse"><a name="22">22</a>et stupebant super doctrina eius erat enim docens eos quasi potestatem habens et non sicut scribae</span> <span class="verse"><a name="23">23</a>et erat in synagoga eorum homo in spiritu inmundo et exclamavit</span> <span class="verse"><a name="24">24</a>dicens quid nobis et tibi Iesu Nazarene venisti perdere nos scio qui sis Sanctus Dei</span> <span class="verse"><a name="25">25</a>et comminatus est ei Iesus dicens obmutesce et exi de homine</span> <span class="verse"><a name="26">26</a>et discerpens eum spiritus inmundus et exclamans voce magna exivit ab eo</span> <span class="verse"><a name="27">27</a>et mirati sunt omnes ita ut conquirerent inter se dicentes quidnam est hoc quae doctrina haec nova quia in potestate et spiritibus inmundis imperat et oboediunt ei</span> <span class="verse"><a name="28">28</a>et processit rumor eius statim in omnem regionem Galilaeae</span> <span class="verse"><a name="29">29</a>et protinus egredientes de synagoga venerunt in domum Simonis et Andreae cum Iacobo et Iohanne</span> <span class="verse"><a name="30">30</a>decumbebat autem socrus Simonis febricitans et statim dicunt ei de illa</span> <span class="verse"><a name="31">31</a>et accedens elevavit eam adprehensa manu eius et continuo dimisit eam febris et ministrabat eis</span> <span class="verse"><a name="32">32</a>vespere autem facto cum occidisset sol adferebant ad eum omnes male habentes et daemonia habentes</span> <span class="verse"><a name="33">33</a>et erat omnis civitas congregata ad ianuam</span> <span class="verse"><a name="34">34</a>et curavit multos qui vexabantur variis languoribus et daemonia multa eiciebat et non sinebat loqui ea quoniam sciebant eum</span> <span class="verse"><a name="35">35</a>et diluculo valde surgens egressus abiit in desertum locum ibique orabat</span> <span class="verse"><a name="36">36</a>et persecutus est eum Simon et qui cum illo erant</span> <span class="verse"><a name="37">37</a>et cum invenissent eum dixerunt ei quia omnes quaerunt te</span> <span class="verse"><a name="38">38</a>et ait illis eamus in proximos vicos et civitates ut et ibi praedicem ad hoc enim veni</span> <span class="verse"><a name="39">39</a>et erat praedicans in synagogis eorum et omni Galilaea et daemonia eiciens</span> <span class="verse"><a name="40">40</a>et venit ad eum leprosus deprecans eum et genu flexo dixit si vis potes me mundare</span> <span class="verse"><a name="41">41</a>Iesus autem misertus eius extendit manum suam et tangens eum ait illi volo mundare</span> <span class="verse"><a name="42">42</a>et cum dixisset statim discessit ab eo lepra et mundatus est</span> <span class="verse"><a name="43">43</a>et comminatus ei statim eiecit illum</span> <span class="verse"><a name="44">44</a>et dicit ei vide nemini dixeris sed vade ostende te principi sacerdotum et offer pro emundatione tua quae praecepit Moses in testimonium illis</span> <span class="verse"><a name="45">45</a>at ille egressus coepit praedicare et diffamare sermonem ita ut iam non posset manifeste in civitatem introire sed foris in desertis locis esse et conveniebant ad eum undique</span> </p></div</div></div></body></html>