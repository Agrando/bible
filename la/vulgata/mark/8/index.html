<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/mark/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/mark">Mark</a> &gt <strong>Chapter 8</strong></div><p><span class="verse"><a name="1">1</a>in illis diebus iterum cum turba multa esset nec haberent quod manducarent convocatis discipulis ait illis</span> <span class="verse"><a name="2">2</a>misereor super turba quia ecce iam triduo sustinent me nec habent quod manducent</span> <span class="verse"><a name="3">3</a>et si dimisero eos ieiunos in domum suam deficient in via quidam enim ex eis de longe venerunt</span> <span class="verse"><a name="4">4</a>et responderunt ei discipuli sui unde istos poterit quis hic saturare panibus in solitudine</span> <span class="verse"><a name="5">5</a>et interrogavit eos quot panes habetis qui dixerunt septem</span> <span class="verse"><a name="6">6</a>et praecepit turbae discumbere supra terram et accipiens septem panes gratias agens fregit et dabat discipulis suis ut adponerent et adposuerunt turbae</span> <span class="verse"><a name="7">7</a>et habebant pisciculos paucos et ipsos benedixit et iussit adponi</span> <span class="verse"><a name="8">8</a>et manducaverunt et saturati sunt et sustulerunt quod superaverat de fragmentis septem sportas</span> <span class="verse"><a name="9">9</a>erant autem qui manducaverunt quasi quattuor milia et dimisit eos</span> <span class="verse"><a name="10">10</a>et statim ascendens navem cum discipulis suis venit in partes Dalmanutha</span> <span class="verse"><a name="11">11</a>et exierunt Pharisaei et coeperunt conquirere cum eo quaerentes ab illo signum de caelo temptantes eum</span> <span class="verse"><a name="12">12</a>et ingemescens spiritu ait quid generatio ista quaerit signum amen dico vobis si dabitur generationi isti signum</span> <span class="verse"><a name="13">13</a>et dimittens eos ascendens iterum abiit trans fretum</span> <span class="verse"><a name="14">14</a>et obliti sunt sumere panes et nisi unum panem non habebant secum in navi</span> <span class="verse"><a name="15">15</a>et praecipiebat eis dicens videte cavete a fermento Pharisaeorum et fermento Herodis</span> <span class="verse"><a name="16">16</a>et cogitabant ad alterutrum dicentes quia panes non habemus</span> <span class="verse"><a name="17">17</a>quo cognito Iesus ait illis quid cogitatis quia panes non habetis nondum cognoscitis nec intellegitis adhuc caecatum habetis cor vestrum</span> <span class="verse"><a name="18">18</a>oculos habentes non videtis et aures habentes non auditis nec recordamini</span> <span class="verse"><a name="19">19</a>quando quinque panes fregi in quinque milia et quot cofinos fragmentorum plenos sustulistis dicunt ei duodecim</span> <span class="verse"><a name="20">20</a>quando et septem panes in quattuor milia quot sportas fragmentorum tulistis et dicunt ei septem</span> <span class="verse"><a name="21">21</a>et dicebat eis quomodo nondum intellegitis</span> <span class="verse"><a name="22">22</a>et veniunt Bethsaida et adducunt ei caecum et rogabant eum ut illum tangeret</span> <span class="verse"><a name="23">23</a>et adprehendens manum caeci eduxit eum extra vicum et expuens in oculos eius inpositis manibus suis interrogavit eum si aliquid videret</span> <span class="verse"><a name="24">24</a>et aspiciens ait video homines velut arbores ambulantes</span> <span class="verse"><a name="25">25</a>deinde iterum inposuit manus super oculos eius et coepit videre et restitutus est ita ut videret clare omnia</span> <span class="verse"><a name="26">26</a>et misit illum in domum suam dicens vade in domum tuam et si in vicum introieris nemini dixeris</span> <span class="verse"><a name="27">27</a>et egressus est Iesus et discipuli eius in castella Caesareae Philippi et in via interrogabat discipulos suos dicens eis quem me dicunt esse homines</span> <span class="verse"><a name="28">28</a>qui responderunt illi dicentes Iohannem Baptistam alii Heliam alii vero quasi unum de prophetis</span> <span class="verse"><a name="29">29</a>tunc dicit illis vos vero quem me dicitis esse respondens Petrus ait ei tu es Christus</span> <span class="verse"><a name="30">30</a>et comminatus est eis ne cui dicerent de illo</span> <span class="verse"><a name="31">31</a>et coepit docere illos quoniam oportet Filium hominis multa pati et reprobari a senioribus et a summis sacerdotibus et scribis et occidi et post tres dies resurgere</span> <span class="verse"><a name="32">32</a>et palam verbum loquebatur et adprehendens eum Petrus coepit increpare eum</span> <span class="verse"><a name="33">33</a>qui conversus et videns discipulos suos comminatus est Petro dicens vade retro me Satana quoniam non sapis quae Dei sunt sed quae sunt hominum</span> <span class="verse"><a name="34">34</a>et convocata turba cum discipulis suis dixit eis si quis vult post me sequi deneget se ipsum et tollat crucem suam et sequatur me</span> <span class="verse"><a name="35">35</a>qui enim voluerit animam suam salvam facere perdet eam qui autem perdiderit animam suam propter me et evangelium salvam eam faciet</span> <span class="verse"><a name="36">36</a>quid enim proderit homini si lucretur mundum totum et detrimentum faciat animae suae</span> <span class="verse"><a name="37">37</a>aut quid dabit homo commutationem pro anima sua</span> <span class="verse"><a name="38">38</a>qui enim me confusus fuerit et mea verba in generatione ista adultera et peccatrice et Filius hominis confundetur eum cum venerit in gloria Patris sui cum angelis sanctis</span> <span class="verse"><a name="39">39</a>et dicebat illis amen dico vobis quia sunt quidam de hic stantibus qui non gustabunt mortem donec videant regnum Dei veniens in virtute</span> </p></div</div></div></body></html>