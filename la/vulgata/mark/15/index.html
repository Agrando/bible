<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/mark">Mark</a> &gt <strong>Chapter 15</strong></div><p><span class="verse"><a name="1">1</a>et confestim mane consilium facientes summi sacerdotes cum senioribus et scribis et universo concilio vincientes Iesum duxerunt et tradiderunt Pilato</span> <span class="verse"><a name="2">2</a>et interrogavit eum Pilatus tu es rex Iudaeorum at ille respondens ait illi tu dicis</span> <span class="verse"><a name="3">3</a>et accusabant eum summi sacerdotes in multis</span> <span class="verse"><a name="4">4</a>Pilatus autem rursum interrogavit eum dicens non respondes quicquam vide in quantis te accusant</span> <span class="verse"><a name="5">5</a>Iesus autem amplius nihil respondit ita ut miraretur Pilatus</span> <span class="verse"><a name="6">6</a>per diem autem festum dimittere solebat illis unum ex vinctis quemcumque petissent</span> <span class="verse"><a name="7">7</a>erat autem qui dicebatur Barabbas qui cum seditiosis erat vinctus qui in seditione fecerant homicidium</span> <span class="verse"><a name="8">8</a>et cum ascendisset turba coepit rogare sicut semper faciebat illis</span> <span class="verse"><a name="9">9</a>Pilatus autem respondit eis et dixit vultis dimittam vobis regem Iudaeorum</span> <span class="verse"><a name="10">10</a>sciebat enim quod per invidiam tradidissent eum summi sacerdotes</span> <span class="verse"><a name="11">11</a>pontifices autem concitaverunt turbam ut magis Barabban dimitteret eis</span> <span class="verse"><a name="12">12</a>Pilatus autem iterum respondens ait illis quid ergo vultis faciam regi Iudaeorum</span> <span class="verse"><a name="13">13</a>at illi iterum clamaverunt crucifige eum</span> <span class="verse"><a name="14">14</a>Pilatus vero dicebat eis quid enim mali fecit at illi magis clamabant crucifige eum</span> <span class="verse"><a name="15">15</a>Pilatus autem volens populo satisfacere dimisit illis Barabban et tradidit Iesum flagellis caesum ut crucifigeretur</span> <span class="verse"><a name="16">16</a>milites autem duxerunt eum intro in atrium praetorii et convocant totam cohortem</span> <span class="verse"><a name="17">17</a>et induunt eum purpuram et inponunt ei plectentes spineam coronam</span> <span class="verse"><a name="18">18</a>et coeperunt salutare eum have rex Iudaeorum</span> <span class="verse"><a name="19">19</a>et percutiebant caput eius harundine et conspuebant eum et ponentes genua adorabant eum</span> <span class="verse"><a name="20">20</a>et postquam inluserunt ei exuerunt illum purpuram et induerunt eum vestimentis suis et educunt illum ut crucifigerent eum</span> <span class="verse"><a name="21">21</a>et angariaverunt praetereuntem quempiam Simonem Cyreneum venientem de villa patrem Alexandri et Rufi ut tolleret crucem eius</span> <span class="verse"><a name="22">22</a>et perducunt illum in Golgotha locum quod est interpretatum Calvariae locus</span> <span class="verse"><a name="23">23</a>et dabant ei bibere murratum vinum et non accepit</span> <span class="verse"><a name="24">24</a>et crucifigentes eum diviserunt vestimenta eius mittentes sortem super eis quis quid tolleret</span> <span class="verse"><a name="25">25</a>erat autem hora tertia et crucifixerunt eum</span> <span class="verse"><a name="26">26</a>et erat titulus causae eius inscriptus rex Iudaeorum</span> <span class="verse"><a name="27">27</a>et cum eo crucifigunt duos latrones unum a dextris et alium a sinistris eius</span> <span class="verse"><a name="28">28</a>et adimpleta est scriptura quae dicit et cum iniquis reputatus est</span> <span class="verse"><a name="29">29</a>et praetereuntes blasphemabant eum moventes capita sua et dicentes va qui destruit templum et in tribus diebus aedificat</span> <span class="verse"><a name="30">30</a>salvum fac temet ipsum descendens de cruce</span> <span class="verse"><a name="31">31</a>similiter et summi sacerdotes ludentes ad alterutrum cum scribis dicebant alios salvos fecit se ipsum non potest salvum facere</span> <span class="verse"><a name="32">32</a>Christus rex Israhel descendat nunc de cruce ut videamus et credamus et qui cum eo crucifixi erant conviciabantur ei</span> <span class="verse"><a name="33">33</a>et facta hora sexta tenebrae factae sunt per totam terram usque in horam nonam</span> <span class="verse"><a name="34">34</a>et hora nona exclamavit Iesus voce magna dicens Heloi Heloi lama sabacthani quod est interpretatum Deus meus Deus meus ut quid dereliquisti me</span> <span class="verse"><a name="35">35</a>et quidam de circumstantibus audientes dicebant ecce Heliam vocat</span> <span class="verse"><a name="36">36</a>currens autem unus et implens spongiam aceto circumponensque calamo potum dabat ei dicens sinite videamus si veniat Helias ad deponendum eum</span> <span class="verse"><a name="37">37</a>Iesus autem emissa voce magna exspiravit</span> <span class="verse"><a name="38">38</a>et velum templi scissum est in duo a sursum usque deorsum</span> <span class="verse"><a name="39">39</a>videns autem centurio qui ex adverso stabat quia sic clamans exspirasset ait vere homo hic Filius Dei erat</span> <span class="verse"><a name="40">40</a>erant autem et mulieres de longe aspicientes inter quas et Maria Magdalene et Maria Iacobi minoris et Ioseph mater et Salome</span> <span class="verse"><a name="41">41</a>et cum esset in Galilaea sequebantur eum et ministrabant ei et aliae multae quae simul cum eo ascenderant Hierosolyma</span> <span class="verse"><a name="42">42</a>et cum iam sero esset factum quia erat parasceve quod est ante sabbatum</span> <span class="verse"><a name="43">43</a>venit Ioseph ab Arimathia nobilis decurio qui et ipse erat expectans regnum Dei et audacter introiit ad Pilatum et petiit corpus Iesu</span> <span class="verse"><a name="44">44</a>Pilatus autem mirabatur si iam obisset et accersito centurione interrogavit eum si iam mortuus esset</span> <span class="verse"><a name="45">45</a>et cum cognovisset a centurione donavit corpus Ioseph</span> <span class="verse"><a name="46">46</a>Ioseph autem mercatus sindonem et deponens eum involvit sindone et posuit eum in monumento quod erat excisum de petra et advolvit lapidem ad ostium monumenti</span> <span class="verse"><a name="47">47</a>Maria autem Magdalene et Maria Ioseph aspiciebant ubi poneretur</span> </p></div</div></div></body></html>