<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/mark/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/mark">Mark</a> &gt <strong>Chapter 10</strong></div><p><span class="verse"><a name="1">1</a>et inde exsurgens venit in fines Iudaeae ultra Iordanen et conveniunt iterum turbae ad eum et sicut consueverat iterum docebat illos</span> <span class="verse"><a name="2">2</a>et accedentes Pharisaei interrogabant eum si licet viro uxorem dimittere temptantes eum</span> <span class="verse"><a name="3">3</a>at ille respondens dixit eis quid vobis praecepit Moses</span> <span class="verse"><a name="4">4</a>qui dixerunt Moses permisit libellum repudii scribere et dimittere</span> <span class="verse"><a name="5">5</a>quibus respondens Iesus ait ad duritiam cordis vestri scripsit vobis praeceptum istud</span> <span class="verse"><a name="6">6</a>ab initio autem creaturae masculum et feminam fecit eos Deus</span> <span class="verse"><a name="7">7</a>propter hoc relinquet homo patrem suum et matrem et adherebit ad uxorem suam</span> <span class="verse"><a name="8">8</a>et erunt duo in carne una itaque iam non sunt duo sed una caro</span> <span class="verse"><a name="9">9</a>quod ergo Deus iunxit homo non separet</span> <span class="verse"><a name="10">10</a>et in domo iterum discipuli eius de eodem interrogaverunt eum</span> <span class="verse"><a name="11">11</a>et dicit illis quicumque dimiserit uxorem suam et aliam duxerit adulterium committit super eam</span> <span class="verse"><a name="12">12</a>et si uxor dimiserit virum suum et alii nupserit moechatur</span> <span class="verse"><a name="13">13</a>et offerebant illi parvulos ut tangeret illos discipuli autem comminabantur offerentibus</span> <span class="verse"><a name="14">14</a>quos cum videret Iesus indigne tulit et ait illis sinite parvulos venire ad me et ne prohibueritis eos talium est enim regnum Dei</span> <span class="verse"><a name="15">15</a>amen dico vobis quisque non receperit regnum Dei velut parvulus non intrabit in illud</span> <span class="verse"><a name="16">16</a>et conplexans eos et inponens manus super illos benedicebat eos</span> <span class="verse"><a name="17">17</a>et cum egressus esset in viam procurrens quidam genu flexo ante eum rogabat eum magister bone quid faciam ut vitam aeternam percipiam</span> <span class="verse"><a name="18">18</a>Iesus autem dixit ei quid me dicis bonum nemo bonus nisi unus Deus</span> <span class="verse"><a name="19">19</a>praecepta nosti ne adulteres ne occidas ne fureris ne falsum testimonium dixeris ne fraudem feceris honora patrem tuum et matrem</span> <span class="verse"><a name="20">20</a>et ille respondens ait illi magister omnia haec conservavi a iuventute mea</span> <span class="verse"><a name="21">21</a>Iesus autem intuitus eum dilexit eum et dixit illi unum tibi deest vade quaecumque habes vende et da pauperibus et habebis thesaurum in caelo et veni sequere me</span> <span class="verse"><a name="22">22</a>qui contristatus in verbo abiit maerens erat enim habens possessiones multas</span> <span class="verse"><a name="23">23</a>et circumspiciens Iesus ait discipulis suis quam difficile qui pecunias habent in regnum Dei introibunt</span> <span class="verse"><a name="24">24</a>discipuli autem obstupescebant in verbis eius at Iesus rursus respondens ait illis filioli quam difficile est confidentes in pecuniis regnum Dei introire</span> <span class="verse"><a name="25">25</a>facilius est camelum per foramen acus transire quam divitem intrare in regnum Dei</span> <span class="verse"><a name="26">26</a>qui magis admirabantur dicentes ad semet ipsos et quis potest salvus fieri</span> <span class="verse"><a name="27">27</a>et intuens illos Iesus ait apud homines inpossibile est sed non apud Deum omnia enim possibilia sunt apud Deum</span> <span class="verse"><a name="28">28</a>coepit Petrus ei dicere ecce nos dimisimus omnia et secuti sumus te</span> <span class="verse"><a name="29">29</a>respondens Iesus ait amen dico vobis nemo est qui reliquerit domum aut fratres aut sorores aut matrem aut patrem aut filios aut agros propter me et propter evangelium</span> <span class="verse"><a name="30">30</a>qui non accipiat centies tantum nunc in tempore hoc domos et fratres et sorores et matres et filios et agros cum persecutionibus et in saeculo futuro vitam aeternam</span> <span class="verse"><a name="31">31</a>multi autem erunt primi novissimi et novissimi primi</span> <span class="verse"><a name="32">32</a>erant autem in via ascendentes in Hierosolyma et praecedebat illos Iesus et stupebant et sequentes timebant et adsumens iterum duodecim coepit illis dicere quae essent ei ventura</span> <span class="verse"><a name="33">33</a>quia ecce ascendimus in Hierosolyma et Filius hominis tradetur principibus sacerdotum et scribis et senioribus et damnabunt eum morti et tradent eum gentibus</span> <span class="verse"><a name="34">34</a>et inludent ei et conspuent eum et flagellabunt eum et interficient eum et tertia die resurget</span> <span class="verse"><a name="35">35</a>et accedunt ad illum Iacobus et Iohannes filii Zebedaei dicentes magister volumus ut quodcumque petierimus facias nobis</span> <span class="verse"><a name="36">36</a>at ille dixit eis quid vultis ut faciam vobis</span> <span class="verse"><a name="37">37</a>et dixerunt da nobis ut unus ad dexteram tuam et alius ad sinistram tuam sedeamus in gloria tua</span> <span class="verse"><a name="38">38</a>Iesus autem ait eis nescitis quid petatis potestis bibere calicem quem ego bibo aut baptismum quo ego baptizor baptizari</span> <span class="verse"><a name="39">39</a>at illi dixerunt ei possumus Iesus autem ait eis calicem quidem quem ego bibo bibetis et baptismum quo ego baptizor baptizabimini</span> <span class="verse"><a name="40">40</a>sedere autem ad dexteram meam vel ad sinistram non est meum dare sed quibus paratum est</span> <span class="verse"><a name="41">41</a>et audientes decem coeperunt indignari de Iacobo et Iohanne</span> <span class="verse"><a name="42">42</a>Iesus autem vocans eos ait illis scitis quia hii qui videntur principari gentibus dominantur eis et principes eorum potestatem habent ipsorum</span> <span class="verse"><a name="43">43</a>non ita est autem in vobis sed quicumque voluerit fieri maior erit vester minister</span> <span class="verse"><a name="44">44</a>et quicumque voluerit in vobis primus esse erit omnium servus</span> <span class="verse"><a name="45">45</a>nam et Filius hominis non venit ut ministraretur ei sed ut ministraret et daret animam suam redemptionem pro multis</span> <span class="verse"><a name="46">46</a>et veniunt Hierichum et proficiscente eo de Hiericho et discipulis eius et plurima multitudine filius Timei Bartimeus caecus sedebat iuxta viam mendicans</span> <span class="verse"><a name="47">47</a>qui cum audisset quia Iesus Nazarenus est coepit clamare et dicere Fili David Iesu miserere mei</span> <span class="verse"><a name="48">48</a>et comminabantur illi multi ut taceret at ille multo magis clamabat Fili David miserere mei</span> <span class="verse"><a name="49">49</a>et stans Iesus praecepit illum vocari et vocant caecum dicentes ei animaequior esto surge vocat te</span> <span class="verse"><a name="50">50</a>qui proiecto vestimento suo exiliens venit ad eum</span> <span class="verse"><a name="51">51</a>et respondens illi Iesus dixit quid vis tibi faciam caecus autem dixit ei rabboni ut videam</span> <span class="verse"><a name="52">52</a>Iesus autem ait illi vade fides tua te salvum fecit et confestim vidit et sequebatur eum in via</span> </p></div</div></div></body></html>