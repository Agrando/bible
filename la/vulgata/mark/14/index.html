<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/mark/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/mark">Mark</a> &gt <strong>Chapter 14</strong></div><p><span class="verse"><a name="1">1</a>erat autem pascha et azyma post biduum et quaerebant summi sacerdotes et scribae quomodo eum dolo tenerent et occiderent</span> <span class="verse"><a name="2">2</a>dicebant enim non in die festo ne forte tumultus fieret populi</span> <span class="verse"><a name="3">3</a>et cum esset Bethaniae in domo Simonis leprosi et recumberet venit mulier habens alabastrum unguenti nardi spicati pretiosi et fracto alabastro effudit super caput eius</span> <span class="verse"><a name="4">4</a>erant autem quidam indigne ferentes intra semet ipsos et dicentes ut quid perditio ista unguenti facta est</span> <span class="verse"><a name="5">5</a>poterat enim unguentum istud veniri plus quam trecentis denariis et dari pauperibus et fremebant in eam</span> <span class="verse"><a name="6">6</a>Iesus autem dixit sinite eam quid illi molesti estis bonum opus operata est in me</span> <span class="verse"><a name="7">7</a>semper enim pauperes habetis vobiscum et cum volueritis potestis illis benefacere me autem non semper habetis</span> <span class="verse"><a name="8">8</a>quod habuit haec fecit praevenit unguere corpus meum in sepulturam</span> <span class="verse"><a name="9">9</a>amen dico vobis ubicumque praedicatum fuerit evangelium istud in universum mundum et quod fecit haec narrabitur in memoriam eius</span> <span class="verse"><a name="10">10</a>et Iudas Scariotis unus de duodecim abiit ad summos sacerdotes ut proderet eum illis</span> <span class="verse"><a name="11">11</a>qui audientes gavisi sunt et promiserunt ei pecuniam se daturos et quaerebat quomodo illum oportune traderet</span> <span class="verse"><a name="12">12</a>et primo die azymorum quando pascha immolabant dicunt ei discipuli quo vis eamus et paremus tibi ut manduces pascha</span> <span class="verse"><a name="13">13</a>et mittit duos ex discipulis suis et dicit eis ite in civitatem et occurret vobis homo laguenam aquae baiulans sequimini eum</span> <span class="verse"><a name="14">14</a>et quocumque introierit dicite domino domus quia magister dicit ubi est refectio mea ubi pascha cum discipulis meis manducem</span> <span class="verse"><a name="15">15</a>et ipse vobis demonstrabit cenaculum grande stratum et illic parate nobis</span> <span class="verse"><a name="16">16</a>et abierunt discipuli eius et venerunt in civitatem et invenerunt sicut dixerat illis et praeparaverunt pascha</span> <span class="verse"><a name="17">17</a>vespere autem facto venit cum duodecim</span> <span class="verse"><a name="18">18</a>et discumbentibus eis et manducantibus ait Iesus amen dico vobis quia unus ex vobis me tradet qui manducat mecum</span> <span class="verse"><a name="19">19</a>at illi coeperunt contristari et dicere ei singillatim numquid ego</span> <span class="verse"><a name="20">20</a>qui ait illis unus ex duodecim qui intinguit mecum in catino</span> <span class="verse"><a name="21">21</a>et Filius quidem hominis vadit sicut scriptum est de eo vae autem homini illi per quem Filius hominis traditur bonum ei si non esset natus homo ille</span> <span class="verse"><a name="22">22</a>et manducantibus illis accepit Iesus panem et benedicens fregit et dedit eis et ait sumite hoc est corpus meum</span> <span class="verse"><a name="23">23</a>et accepto calice gratias agens dedit eis et biberunt ex illo omnes</span> <span class="verse"><a name="24">24</a>et ait illis hic est sanguis meus novi testamenti qui pro multis effunditur</span> <span class="verse"><a name="25">25</a>amen dico vobis quod iam non bibam de genimine vitis usque in diem illum cum illud bibam novum in regno Dei</span> <span class="verse"><a name="26">26</a>et hymno dicto exierunt in montem Olivarum</span> <span class="verse"><a name="27">27</a>et ait eis Iesus omnes scandalizabimini in nocte ista quia scriptum est percutiam pastorem et dispergentur oves</span> <span class="verse"><a name="28">28</a>sed posteaquam resurrexero praecedam vos in Galilaeam</span> <span class="verse"><a name="29">29</a>Petrus autem ait ei et si omnes scandalizati fuerint sed non ego</span> <span class="verse"><a name="30">30</a>et ait illi Iesus amen dico tibi quia tu hodie in nocte hac priusquam bis gallus vocem dederit ter me es negaturus</span> <span class="verse"><a name="31">31</a>at ille amplius loquebatur et si oportuerit me simul conmori tibi non te negabo similiter autem et omnes dicebant</span> <span class="verse"><a name="32">32</a>et veniunt in praedium cui nomen Gethsemani et ait discipulis suis sedete hic donec orem</span> <span class="verse"><a name="33">33</a>et adsumit Petrum et Iacobum et Iohannem secum et coepit pavere et taedere</span> <span class="verse"><a name="34">34</a>et ait illis tristis est anima mea usque ad mortem sustinete hic et vigilate</span> <span class="verse"><a name="35">35</a>et cum processisset paululum procidit super terram et orabat ut si fieri posset transiret ab eo hora</span> <span class="verse"><a name="36">36</a>et dixit Abba Pater omnia possibilia tibi sunt transfer calicem hunc a me sed non quod ego volo sed quod tu</span> <span class="verse"><a name="37">37</a>et venit et invenit eos dormientes et ait Petro Simon dormis non potuisti una hora vigilare</span> <span class="verse"><a name="38">38</a>vigilate et orate ut non intretis in temptationem spiritus quidem promptus caro vero infirma</span> <span class="verse"><a name="39">39</a>et iterum abiens oravit eundem sermonem dicens</span> <span class="verse"><a name="40">40</a>et reversus denuo invenit eos dormientes erant enim oculi illorum ingravati et ignorabant quid responderent ei</span> <span class="verse"><a name="41">41</a>et venit tertio et ait illis dormite iam et requiescite sufficit venit hora ecce traditur Filius hominis in manus peccatorum</span> <span class="verse"><a name="42">42</a>surgite eamus ecce qui me tradit prope est</span> <span class="verse"><a name="43">43</a>et adhuc eo loquente venit Iudas Scarioth unus ex duodecim et cum illo turba cum gladiis et lignis a summis sacerdotibus et a scribis et a senioribus</span> <span class="verse"><a name="44">44</a>dederat autem traditor eius signum eis dicens quemcumque osculatus fuero ipse est tenete eum et ducite</span> <span class="verse"><a name="45">45</a>et cum venisset statim accedens ad eum ait rabbi et osculatus est eum</span> <span class="verse"><a name="46">46</a>at illi manus iniecerunt in eum et tenuerunt eum</span> <span class="verse"><a name="47">47</a>unus autem quidam de circumstantibus educens gladium percussit servum summi sacerdotis et amputavit illi auriculam</span> <span class="verse"><a name="48">48</a>et respondens Iesus ait illis tamquam ad latronem existis cum gladiis et lignis conprehendere me</span> <span class="verse"><a name="49">49</a>cotidie eram apud vos in templo docens et non me tenuistis sed ut adimpleantur scripturae</span> <span class="verse"><a name="50">50</a>tunc discipuli eius relinquentes eum omnes fugerunt</span> <span class="verse"><a name="51">51</a>adulescens autem quidam sequebatur illum amictus sindone super nudo et tenuerunt eum</span> <span class="verse"><a name="52">52</a>at ille reiecta sindone nudus profugit ab eis</span> <span class="verse"><a name="53">53</a>et adduxerunt Iesum ad summum sacerdotem et conveniunt omnes sacerdotes et scribae et seniores</span> <span class="verse"><a name="54">54</a>Petrus autem a longe secutus est eum usque intro in atrium summi sacerdotis et sedebat cum ministris et calefaciebat se ad ignem</span> <span class="verse"><a name="55">55</a>summi vero sacerdotes et omne concilium quaerebant adversum Iesum testimonium ut eum morti traderent nec inveniebant</span> <span class="verse"><a name="56">56</a>multi enim testimonium falsum dicebant adversus eum et convenientia testimonia non erant</span> <span class="verse"><a name="57">57</a>et quidam surgentes falsum testimonium ferebant adversus eum dicentes</span> <span class="verse"><a name="58">58</a>quoniam nos audivimus eum dicentem ego dissolvam templum hoc manufactum et per triduum aliud non manufactum aedificabo</span> <span class="verse"><a name="59">59</a>et non erat conveniens testimonium illorum</span> <span class="verse"><a name="60">60</a>et exsurgens summus sacerdos in medium interrogavit Iesum dicens non respondes quicquam ad ea quae tibi obiciuntur ab his</span> <span class="verse"><a name="61">61</a>ille autem tacebat et nihil respondit rursum summus sacerdos interrogabat eum et dicit ei tu es Christus Filius Benedicti</span> <span class="verse"><a name="62">62</a>Iesus autem dixit illi ego sum et videbitis Filium hominis a dextris sedentem Virtutis et venientem cum nubibus caeli</span> <span class="verse"><a name="63">63</a>summus autem sacerdos scindens vestimenta sua ait quid adhuc desideramus testes</span> <span class="verse"><a name="64">64</a>audistis blasphemiam quid vobis videtur qui omnes condemnaverunt eum esse reum mortis</span> <span class="verse"><a name="65">65</a>et coeperunt quidam conspuere eum et velare faciem eius et colaphis eum caedere et dicere ei prophetiza et ministri alapis eum caedebant</span> <span class="verse"><a name="66">66</a>et cum esset Petrus in atrio deorsum venit una ex ancillis summi sacerdotis</span> <span class="verse"><a name="67">67</a>et cum vidisset Petrum calefacientem se aspiciens illum ait et tu cum Iesu Nazareno eras</span> <span class="verse"><a name="68">68</a>at ille negavit dicens neque scio neque novi quid dicas et exiit foras ante atrium et gallus cantavit</span> <span class="verse"><a name="69">69</a>rursus autem cum vidisset illum ancilla coepit dicere circumstantibus quia hic ex illis est</span> <span class="verse"><a name="70">70</a>at ille iterum negavit et post pusillum rursus qui adstabant dicebant Petro vere ex illis es nam et Galilaeus es</span> <span class="verse"><a name="71">71</a>ille autem coepit anathematizare et iurare quia nescio hominem istum quem dicitis</span> <span class="verse"><a name="72">72</a>et statim iterum gallus cantavit et recordatus est Petrus verbi quod dixerat ei Iesus priusquam gallus cantet bis ter me negabis et coepit flere</span> </p></div</div></div></body></html>