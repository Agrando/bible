<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/mark/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/mark">Mark</a> &gt <strong>Chapter 5</strong></div><p><span class="verse"><a name="1">1</a>et venerunt trans fretum maris in regionem Gerasenorum</span> <span class="verse"><a name="2">2</a>et exeunti ei de navi statim occurrit ei de monumentis homo in spiritu inmundo</span> <span class="verse"><a name="3">3</a>qui domicilium habebat in monumentis et neque catenis iam quisquam eum poterat ligare</span> <span class="verse"><a name="4">4</a>quoniam saepe conpedibus et catenis vinctus disrupisset catenas et conpedes comminuisset et nemo poterat eum domare</span> <span class="verse"><a name="5">5</a>et semper nocte ac die in monumentis et in montibus erat clamans et concidens se lapidibus</span> <span class="verse"><a name="6">6</a>videns autem Iesum a longe cucurrit et adoravit eum</span> <span class="verse"><a name="7">7</a>et clamans voce magna dicit quid mihi et tibi Iesu Fili Dei summi adiuro te per Deum ne me torqueas</span> <span class="verse"><a name="8">8</a>dicebat enim illi exi spiritus inmunde ab homine</span> <span class="verse"><a name="9">9</a>et interrogabat eum quod tibi nomen est et dicit ei Legio nomen mihi est quia multi sumus</span> <span class="verse"><a name="10">10</a>et deprecabatur eum multum ne se expelleret extra regionem</span> <span class="verse"><a name="11">11</a>erat autem ibi circa montem grex porcorum magnus pascens</span> <span class="verse"><a name="12">12</a>et deprecabantur eum spiritus dicentes mitte nos in porcos ut in eos introeamus</span> <span class="verse"><a name="13">13</a>et concessit eis statim Iesus et exeuntes spiritus inmundi introierunt in porcos et magno impetu grex praecipitatus est in mare ad duo milia et suffocati sunt in mare</span> <span class="verse"><a name="14">14</a>qui autem pascebant eos fugerunt et nuntiaverunt in civitatem et in agros et egressi sunt videre quid esset facti</span> <span class="verse"><a name="15">15</a>et veniunt ad Iesum et vident illum qui a daemonio vexabatur sedentem vestitum et sanae mentis et timuerunt</span> <span class="verse"><a name="16">16</a>et narraverunt illis qui viderant qualiter factum esset ei qui daemonium habuerat et de porcis</span> <span class="verse"><a name="17">17</a>et rogare eum coeperunt ut discederet de finibus eorum</span> <span class="verse"><a name="18">18</a>cumque ascenderet navem coepit illum deprecari qui daemonio vexatus fuerat ut esset cum illo</span> <span class="verse"><a name="19">19</a>et non admisit eum sed ait illi vade in domum tuam ad tuos et adnuntia illis quanta tibi Dominus fecerit et misertus sit tui</span> <span class="verse"><a name="20">20</a>et abiit et coepit praedicare in Decapoli quanta sibi fecisset Iesus et omnes mirabantur</span> <span class="verse"><a name="21">21</a>et cum transcendisset Iesus in navi rursus trans fretum convenit turba multa ad illum et erat circa mare</span> <span class="verse"><a name="22">22</a>et venit quidam de archisynagogis nomine Iairus et videns eum procidit ad pedes eius</span> <span class="verse"><a name="23">23</a>et deprecabatur eum multum dicens quoniam filia mea in extremis est veni inpone manus super eam ut salva sit et vivat</span> <span class="verse"><a name="24">24</a>et abiit cum illo et sequebatur eum turba multa et conprimebant illum</span> <span class="verse"><a name="25">25</a>et mulier quae erat in profluvio sanguinis annis duodecim</span> <span class="verse"><a name="26">26</a>et fuerat multa perpessa a conpluribus medicis et erogaverat omnia sua nec quicquam profecerat sed magis deterius habebat</span> <span class="verse"><a name="27">27</a>cum audisset de Iesu venit in turba retro et tetigit vestimentum eius</span> <span class="verse"><a name="28">28</a>dicebat enim quia si vel vestimentum eius tetigero salva ero</span> <span class="verse"><a name="29">29</a>et confestim siccatus est fons sanguinis eius et sensit corpore quod sanata esset a plaga</span> <span class="verse"><a name="30">30</a>et statim Iesus cognoscens in semet ipso virtutem quae exierat de eo conversus ad turbam aiebat quis tetigit vestimenta mea</span> <span class="verse"><a name="31">31</a>et dicebant ei discipuli sui vides turbam conprimentem te et dicis quis me tetigit</span> <span class="verse"><a name="32">32</a>et circumspiciebat videre eam quae hoc fecerat</span> <span class="verse"><a name="33">33</a>mulier autem timens et tremens sciens quod factum esset in se venit et procidit ante eum et dixit ei omnem veritatem</span> <span class="verse"><a name="34">34</a>ille autem dixit ei filia fides tua te salvam fecit vade in pace et esto sana a plaga tua</span> <span class="verse"><a name="35">35</a>adhuc eo loquente veniunt ab archisynagogo dicentes quia filia tua mortua est quid ultra vexas magistrum</span> <span class="verse"><a name="36">36</a>Iesus autem verbo quod dicebatur audito ait archisynagogo noli timere tantummodo crede</span> <span class="verse"><a name="37">37</a>et non admisit quemquam sequi se nisi Petrum et Iacobum et Iohannem fratrem Iacobi</span> <span class="verse"><a name="38">38</a>et veniunt in domum archisynagogi et videt tumultum et flentes et heiulantes multum</span> <span class="verse"><a name="39">39</a>et ingressus ait eis quid turbamini et ploratis puella non est mortua sed dormit</span> <span class="verse"><a name="40">40</a>et inridebant eum ipse vero eiectis omnibus adsumit patrem et matrem puellae et qui secum erant et ingreditur ubi erat puella iacens</span> <span class="verse"><a name="41">41</a>et tenens manum puellae ait illi talitha cumi quod est interpretatum puella tibi dico surge</span> <span class="verse"><a name="42">42</a>et confestim surrexit puella et ambulabat erat autem annorum duodecim et obstipuerunt stupore maximo</span> <span class="verse"><a name="43">43</a>et praecepit illis vehementer ut nemo id sciret et dixit dari illi manducare</span> </p></div</div></div></body></html>