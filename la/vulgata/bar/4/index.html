<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/bar/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/bar">Baruch</a> &gt <strong>Chapter 4</strong></div><p><span class="verse"><a name="1">1</a>hic liber mandatorum Dei et lex quae est in aeternum omnes qui tenent eam ad vitam qui autem dereliquerint eam in mortem</span> <span class="verse"><a name="2">2</a>convertere Iacob et adprehende eam ambula per viam ad splendorem eius contra lumen eius</span> <span class="verse"><a name="3">3</a>ne tradas altero gloriam tuam et dignitatem tuam genti alienae</span> <span class="verse"><a name="4">4</a>beati sumus Israhel quoniam quae Deo placent nobis manifesta sunt</span> <span class="verse"><a name="5">5</a>animaequior esto populus Dei memorabilis Israhel</span> <span class="verse"><a name="6">6</a>venundati estis gentibus non in perditionem sed propter quod in ira ad iracundiam provocastis Deum traditi estis adversariis</span> <span class="verse"><a name="7">7</a>exacerbastis enim eum qui fecit vos Deum aeternum immolantes daemoniis et non Deo</span> <span class="verse"><a name="8">8</a>obliti autem estis eum qui nutrivit vos et contristastis nutricem vestram Hierusalem</span> <span class="verse"><a name="9">9</a>vidit enim iracundiam a Deo venientem vobis et dixit audite confines Sion adduxit enim mihi Deus luctum magnum</span> <span class="verse"><a name="10">10</a>vidi enim captivitatem populi mei filiorum meorum et filiarum quam superduxit illis Aeternus</span> <span class="verse"><a name="11">11</a>nutrivi enim illos cum iucunditate dimisi autem illos cum fletu et luctu</span> <span class="verse"><a name="12">12</a>nemo gaudeat super me viduam et desolatam a multis derelicta sum propter peccata filiorum meorum quia declinaverunt a lege Dei</span> <span class="verse"><a name="13">13</a>iustitias autem ipsius nescierunt nec ambulaverunt per vias mandatorum Dei neque per semitas veritatis eius cum iustitia ingressi sunt</span> <span class="verse"><a name="14">14</a>veniant confines Sion et memorentur captivitatem filiorum et filiarum mearum quam superduxit illis Aeternus</span> <span class="verse"><a name="15">15</a>adduxit enim super illos gentem de longinquo gentem inprobam et alterius linguae</span> <span class="verse"><a name="16">16</a>qui non sunt reveriti senem neque puerorum miserti sunt et abduxerunt dilectos viduae et a filiis unicam desolaverunt</span> <span class="verse"><a name="17">17</a>ego autem quid possum adiuvare vos</span> <span class="verse"><a name="18">18</a>qui enim adduxit super vos mala ipse vos eripiet de manibus inimicorum vestrorum</span> <span class="verse"><a name="19">19</a>ambulate filii ambulate ego enim derelicta sum sola</span> <span class="verse"><a name="20">20</a>exui me stola pacis indui autem me sacco obsecrationis et clamabo ad Altissimum in diebus meis</span> <span class="verse"><a name="21">21</a>animaequiores estote filii clamate ad Dominum et eripiet vos de manu principum inimicorum</span> <span class="verse"><a name="22">22</a>ego enim speravi in Aeternum salutem vestram et venit mihi gaudium a Sancto super misericordia quae veniet vobis ab Aeterno salutari nostro</span> <span class="verse"><a name="23">23</a>emisi enim vos cum luctu et ploratu reducet autem vos mihi Deus cum gaudio et iucunditate in sempiternum</span> <span class="verse"><a name="24">24</a>sicut enim viderunt vicinae Sion captivitatem vestram sic videbunt et in celeritate salutem vestram a Deo quae superveniet vobis cum honore magno et splendore aeterno</span> <span class="verse"><a name="25">25</a>filii patienter sustinete iram quae supervenit vobis persecutus est enim te inimicus tuus sed cito videbis perditionem ipsius et super cervices ipsius ascendes</span> <span class="verse"><a name="26">26</a>delicati mei ambulaverunt vias asperas ducti sunt enim ut grex direptus ab inimicis</span> <span class="verse"><a name="27">27</a>animaequiores estote filii et proclamate ad Deum erit enim memoria vestra ab eo qui ducit vos</span> <span class="verse"><a name="28">28</a>sicut enim fuit sensus vester ut erraretis a Deo decies tantum iterum convertentes requiretis eum</span> <span class="verse"><a name="29">29</a>qui enim induxit vobis mala ipse rursum adducet vobis sempiternam iucunditatem cum salute vestra</span> <span class="verse"><a name="30">30</a>animaequior esto Hierusalem exhortatur enim te qui te nominavit</span> <span class="verse"><a name="31">31</a>nocentes parebunt qui te vexaverunt et qui gratulati sunt in tua ruina punientur</span> <span class="verse"><a name="32">32</a>civitates quibus servierunt filii tui punietur quae accepit filios tuos</span> <span class="verse"><a name="33">33</a>sicut enim gavisa est in tua ruina et laetata est in tuo casu sic contristabitur in sua desolatione</span> <span class="verse"><a name="34">34</a>et amputabitur exultatio multitudinis eius et gaudimonium eius erit in luctum</span> <span class="verse"><a name="35">35</a>ignis enim superveniet ei ab Aeterno in longiturnis diebus et habitabitur a daemoniis in multitudinem temporis</span> <span class="verse"><a name="36">36</a>circumspice Hierusalem ad orientem et vide iucunditatem a Deo tibi venientem</span> <span class="verse"><a name="37">37</a>ecce enim veniunt filii tui quos dimisisti dispersos veniunt collecti ab oriente usque ad occidentem in verbo Sancti gaudentes in honorem Dei</span> </p></div</div></div></body></html>