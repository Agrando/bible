<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/mic/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/mic">Micah</a> &gt <strong>Chapter 7</strong></div><p><span class="verse"><a name="1">1</a>vae mihi quia factus sum sicut qui colligit in autumno racemos vindemiae non est botrus ad comedendum praecoquas ficus desideravit anima mea</span> <span class="verse"><a name="2">2</a>periit sanctus de terra et rectus in hominibus non est omnes in sanguine insidiantur vir fratrem suum venatur ad mortem</span> <span class="verse"><a name="3">3</a>malum manuum suarum dicunt bonum princeps postulat et iudex in reddendo est et magnus locutus est desiderium animae suae et conturbaverunt eam</span> <span class="verse"><a name="4">4</a>qui optimus in eis est quasi paliurus et qui rectus quasi spina de sepe dies speculationis tuae visitatio tua venit nunc erit vastitas eorum</span> <span class="verse"><a name="5">5</a>nolite credere amico et nolite confidere in duce ab ea quae dormit in sinu tuo custodi claustra oris tui</span> <span class="verse"><a name="6">6</a>quia filius contumeliam facit patri filia consurgit adversus matrem suam nurus contra socrum suam inimici hominis domestici eius</span> <span class="verse"><a name="7">7</a>ego autem ad Dominum aspiciam expectabo Deum salvatorem meum audiet me Deus meus</span> <span class="verse"><a name="8">8</a>ne laeteris inimica mea super me quia cecidi consurgam cum sedero in tenebris Dominus lux mea est</span> <span class="verse"><a name="9">9</a>iram Domini portabo quoniam peccavi ei donec iudicet causam meam et faciat iudicium meum educet me in lucem videbo in iustitiam eius</span> <span class="verse"><a name="10">10</a>et aspiciet inimica mea et operietur confusione quae dicit ad me ubi est Dominus Deus tuus oculi mei videbunt in eam nunc erit in conculcationem ut lutum platearum</span> <span class="verse"><a name="11">11</a>dies ut aedificentur maceriae tuae in die illa longe fiet lex</span> <span class="verse"><a name="12">12</a>in die illa et usque ad te veniet Assur et usque ad civitates munitas et a civitatibus munitis usque ad flumen et ad mare de mari et ad montem de monte</span> <span class="verse"><a name="13">13</a>et erit terra in desolationem propter habitatores suos et propter fructum cogitationum eorum</span> <span class="verse"><a name="14">14</a>pasce populum tuum in virga tua gregem hereditatis tuae habitantes solos in saltu in medio Carmeli pascentur Basan et Galaad iuxta dies antiquos</span> <span class="verse"><a name="15">15</a>secundum dies egressionis tuae de terra Aegypti ostendam ei mirabilia</span> <span class="verse"><a name="16">16</a>videbunt gentes et confundentur super omni fortitudine sua ponent manus super os aures eorum surdae erunt</span> <span class="verse"><a name="17">17</a>lingent pulverem sicut serpens velut reptilia terrae proturbabuntur de aedibus suis Dominum Deum nostrum desiderabunt et timebunt te</span> <span class="verse"><a name="18">18</a>quis Deus similis tui qui aufers iniquitatem et transis peccatum reliquiarum hereditatis tuae non inmittet ultra furorem suum quoniam volens misericordiam est</span> <span class="verse"><a name="19">19</a>revertetur et miserebitur nostri deponet iniquitates nostras et proiciet in profundum maris omnia peccata nostra</span> <span class="verse"><a name="20">20</a>dabis veritatem Iacob misericordiam Abraham quae iurasti patribus nostris a diebus antiquis</span> </p></div</div></div></body></html>