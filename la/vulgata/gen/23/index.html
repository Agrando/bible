<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 23</strong></div><p><span class="verse"><a name="1">1</a>vixit autem Sarra centum viginti septem annis</span> <span class="verse"><a name="2">2</a>et mortua est in civitate Arbee quae est Hebron in terra Chanaan venitque Abraham ut plangeret et fleret eam</span> <span class="verse"><a name="3">3</a>cumque surrexisset ab officio funeris locutus est ad filios Heth dicens</span> <span class="verse"><a name="4">4</a>advena sum et peregrinus apud vos date mihi ius sepulchri vobiscum ut sepeliam mortuum meum</span> <span class="verse"><a name="5">5</a>responderuntque filii Heth</span> <span class="verse"><a name="6">6</a>audi nos domine princeps Dei es apud nos in electis sepulchris nostris sepeli mortuum tuum nullusque prohibere te poterit quin in monumento eius sepelias mortuum tuum</span> <span class="verse"><a name="7">7</a>surrexit Abraham et adoravit populum terrae filios videlicet Heth</span> <span class="verse"><a name="8">8</a>dixitque ad eos si placet animae vestrae ut sepeliam mortuum meum audite me et intercedite apud Ephron filium Soor</span> <span class="verse"><a name="9">9</a>ut det mihi speluncam duplicem quam habet in extrema parte agri sui pecunia digna tradat mihi eam coram vobis in possessionem sepulchri</span> <span class="verse"><a name="10">10</a>habitabat autem Ephron in medio filiorum Heth responditque ad Abraham cunctis audientibus qui ingrediebantur portam civitatis illius dicens</span> <span class="verse"><a name="11">11</a>nequaquam ita fiat domine mi sed magis ausculta quod loquor agrum trado tibi et speluncam quae in eo est praesentibus filiis populi mei sepeli mortuum tuum</span> <span class="verse"><a name="12">12</a>adoravit Abraham coram populo terrae</span> <span class="verse"><a name="13">13</a>et locutus est ad Ephron circumstante plebe quaeso ut audias me dabo pecuniam pro agro suscipe eam et sic sepeliam mortuum meum in eo</span> <span class="verse"><a name="14">14</a>respondit Ephron</span> <span class="verse"><a name="15">15</a>domine mi audi terram quam postulas quadringentis argenti siclis valet istud est pretium inter me et te sed quantum est hoc sepeli mortuum tuum</span> <span class="verse"><a name="16">16</a>quod cum audisset Abraham adpendit pecuniam quam Ephron postulaverat audientibus filiis Heth quadringentos siclos argenti et probati monetae publicae</span> <span class="verse"><a name="17">17</a>confirmatusque est ager quondam Ephronis in quo erat spelunca duplex respiciens Mambre tam ipse quam spelunca et omnes arbores eius in cunctis terminis per circuitum</span> <span class="verse"><a name="18">18</a>Abrahae in possessionem videntibus filiis Heth et cunctis qui intrabant portam civitatis illius</span> <span class="verse"><a name="19">19</a>atque ita sepelivit Abraham Sarram uxorem suam in spelunca agri duplici qui respiciebat Mambre haec est Hebron in terra Chanaan</span> <span class="verse"><a name="20">20</a>et confirmatus est ager et antrum quod erat in eo Abrahae in possessionem monumenti a filiis Heth</span> </p></div</div></div></body></html>