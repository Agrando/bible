<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 26</strong></div><p><span class="verse"><a name="1">1</a>orta autem fame super terram post eam sterilitatem quae acciderat in diebus Abraham abiit Isaac ad Abimelech regem Palestinorum in Gerara</span> <span class="verse"><a name="2">2</a>apparuitque ei Dominus et ait ne descendas in Aegyptum sed quiesce in terra quam dixero tibi</span> <span class="verse"><a name="3">3</a>et peregrinare in ea eroque tecum et benedicam tibi tibi enim et semini tuo dabo universas regiones has conplens iuramentum quod spopondi Abraham patri tuo</span> <span class="verse"><a name="4">4</a>et multiplicabo semen tuum sicut stellas caeli daboque posteris tuis universas regiones has et benedicentur in semine tuo omnes gentes terrae</span> <span class="verse"><a name="5">5</a>eo quod oboedierit Abraham voci meae et custodierit praecepta et mandata mea et caerimonias legesque servaverit</span> <span class="verse"><a name="6">6</a>mansit itaque Isaac in Geraris</span> <span class="verse"><a name="7">7</a>qui cum interrogaretur a viris loci illius super uxore sua respondit soror mea est timuerat enim confiteri quod sibi esset sociata coniugio reputans ne forte interficerent eum propter illius pulchritudinem</span> <span class="verse"><a name="8">8</a>cumque pertransissent dies plurimi et ibi demoraretur prospiciens Abimelech Palestinorum rex per fenestram vidit eum iocantem cum Rebecca uxore sua</span> <span class="verse"><a name="9">9</a>et accersito ait perspicuum est quod uxor tua sit cur mentitus es sororem tuam esse respondit timui ne morerer propter eam</span> <span class="verse"><a name="10">10</a>dixitque Abimelech quare inposuisti nobis potuit coire quispiam de populo cum uxore tua et induxeras super nos grande peccatum praecepitque omni populo dicens</span> <span class="verse"><a name="11">11</a>qui tetigerit hominis huius uxorem morte morietur</span> <span class="verse"><a name="12">12</a>seruit autem Isaac in terra illa et invenit in ipso anno centuplum benedixitque ei Dominus</span> <span class="verse"><a name="13">13</a>et locupletatus est homo et ibat proficiens atque succrescens donec magnus vehementer effectus est</span> <span class="verse"><a name="14">14</a>habuit quoque possessionem ovium et armentorum et familiae plurimum ob haec invidentes ei Palestini</span> <span class="verse"><a name="15">15</a>omnes puteos quos foderant servi patris illius Abraham illo tempore obstruxerunt implentes humo</span> <span class="verse"><a name="16">16</a>in tantum ut ipse Abimelech diceret ad Isaac recede a nobis quoniam potentior nostri factus es valde</span> <span class="verse"><a name="17">17</a>et ille discedens veniret ad torrentem Gerarae habitaretque ibi</span> <span class="verse"><a name="18">18</a>rursum fodit alios puteos quos foderant servi patris sui Abraham et quos illo mortuo olim obstruxerant Philisthim appellavitque eos hisdem nominibus quibus ante pater vocaverat</span> <span class="verse"><a name="19">19</a>foderunt in torrente et reppererunt aquam vivam</span> <span class="verse"><a name="20">20</a>sed et ibi iurgium fuit pastorum Gerarae adversum pastores Isaac dicentium nostra est aqua quam ob rem nomen putei ex eo quod acciderat vocavit Calumniam</span> <span class="verse"><a name="21">21</a>foderunt et alium et pro illo quoque rixati sunt appellavitque eum Inimicitias</span> <span class="verse"><a name="22">22</a>profectus inde fodit alium puteum pro quo non contenderunt itaque vocavit nomen illius Latitudo dicens nunc dilatavit nos Dominus et fecit crescere super terram</span> <span class="verse"><a name="23">23</a>ascendit autem ex illo loco in Bersabee</span> <span class="verse"><a name="24">24</a>ubi apparuit ei Dominus in ipsa nocte dicens ego sum Deus Abraham patris tui noli metuere quia tecum sum benedicam tibi et multiplicabo semen tuum propter servum meum Abraham</span> <span class="verse"><a name="25">25</a>itaque aedificavit ibi altare et invocato nomine Domini extendit tabernaculum praecepitque servis suis ut foderent puteum</span> <span class="verse"><a name="26">26</a>ad quem locum cum venissent de Geraris Abimelech et Ochozath amicus illius et Fichol dux militum</span> <span class="verse"><a name="27">27</a>locutus est eis Isaac quid venistis ad me hominem quem odistis et expulistis a vobis</span> <span class="verse"><a name="28">28</a>qui responderunt vidimus tecum esse Dominum et idcirco nunc diximus sit iuramentum inter nos et ineamus foedus</span> <span class="verse"><a name="29">29</a>ut non facias nobis quicquam mali sicut et nos nihil tuorum adtigimus nec fecimus quod te laederet sed cum pace dimisimus auctum benedictione Domini</span> <span class="verse"><a name="30">30</a>fecit ergo eis convivium et post cibum et potum</span> <span class="verse"><a name="31">31</a>surgentes mane iuraverunt sibi mutuo dimisitque eos Isaac pacifice in locum suum</span> <span class="verse"><a name="32">32</a>ecce autem venerunt in ipso die servi Isaac adnuntiantes ei de puteo quem foderant atque dicentes invenimus aquam</span> <span class="verse"><a name="33">33</a>unde appellavit eum Abundantiam et nomen urbi inpositum est Bersabee usque in praesentem diem</span> <span class="verse"><a name="34">34</a>Esau vero quadragenarius duxit uxores Iudith filiam Beeri Hetthei et Basemath filiam Helon eiusdem loci</span> <span class="verse"><a name="35">35</a>quae ambae offenderant animum Isaac et Rebeccae</span> </p></div</div></div></body></html>