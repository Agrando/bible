<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 4</strong></div><p><span class="verse"><a name="1">1</a>Adam vero cognovit Havam uxorem suam quae concepit et peperit Cain dicens possedi hominem per Dominum</span> <span class="verse"><a name="2">2</a>rursusque peperit fratrem eius Abel fuit autem Abel pastor ovium et Cain agricola</span> <span class="verse"><a name="3">3</a>factum est autem post multos dies ut offerret Cain de fructibus terrae munera Domino</span> <span class="verse"><a name="4">4</a>Abel quoque obtulit de primogenitis gregis sui et de adipibus eorum et respexit Dominus ad Abel et ad munera eius</span> <span class="verse"><a name="5">5</a>ad Cain vero et ad munera illius non respexit iratusque est Cain vehementer et concidit vultus eius</span> <span class="verse"><a name="6">6</a>dixitque Dominus ad eum quare maestus es et cur concidit facies tua</span> <span class="verse"><a name="7">7</a>nonne si bene egeris recipies sin autem male statim in foribus peccatum aderit sed sub te erit appetitus eius et tu dominaberis illius</span> <span class="verse"><a name="8">8</a>dixitque Cain ad Abel fratrem suum egrediamur foras cumque essent in agro consurrexit Cain adversus Abel fratrem suum et interfecit eum</span> <span class="verse"><a name="9">9</a>et ait Dominus ad Cain ubi est Abel frater tuus qui respondit nescio num custos fratris mei sum</span> <span class="verse"><a name="10">10</a>dixitque ad eum quid fecisti vox sanguinis fratris tui clamat ad me de terra</span> <span class="verse"><a name="11">11</a>nunc igitur maledictus eris super terram quae aperuit os suum et suscepit sanguinem fratris tui de manu tua</span> <span class="verse"><a name="12">12</a>cum operatus fueris eam non dabit tibi fructus suos vagus et profugus eris super terram</span> <span class="verse"><a name="13">13</a>dixitque Cain ad Dominum maior est iniquitas mea quam ut veniam merear</span> <span class="verse"><a name="14">14</a>ecce eicis me hodie a facie terrae et a facie tua abscondar et ero vagus et profugus in terra omnis igitur qui invenerit me occidet me</span> <span class="verse"><a name="15">15</a>dixitque ei Dominus nequaquam ita fiet sed omnis qui occiderit Cain septuplum punietur posuitque Dominus Cain signum ut non eum interficeret omnis qui invenisset eum</span> <span class="verse"><a name="16">16</a>egressusque Cain a facie Domini habitavit in terra profugus ad orientalem plagam Eden</span> <span class="verse"><a name="17">17</a>cognovit autem Cain uxorem suam quae concepit et peperit Enoch et aedificavit civitatem vocavitque nomen eius ex nomine filii sui Enoch</span> <span class="verse"><a name="18">18</a>porro Enoch genuit Irad et Irad genuit Maviahel et Maviahel genuit Matusahel et Matusahel genuit Lamech</span> <span class="verse"><a name="19">19</a>qui accepit uxores duas nomen uni Ada et nomen alteri Sella</span> <span class="verse"><a name="20">20</a>genuitque Ada Iabel qui fuit pater habitantium in tentoriis atque pastorum</span> <span class="verse"><a name="21">21</a>et nomen fratris eius Iubal ipse fuit pater canentium cithara et organo</span> <span class="verse"><a name="22">22</a>Sella quoque genuit Thubalcain qui fuit malleator et faber in cuncta opera aeris et ferri soror vero Thubalcain Noemma</span> <span class="verse"><a name="23">23</a>dixitque Lamech uxoribus suis Adae et Sellae audite vocem meam uxores Lamech auscultate sermonem meum quoniam occidi virum in vulnus meum et adulescentulum in livorem meum</span> <span class="verse"><a name="24">24</a>septuplum ultio dabitur de Cain de Lamech vero septuagies septies</span> <span class="verse"><a name="25">25</a>cognovit quoque adhuc Adam uxorem suam et peperit filium vocavitque nomen eius Seth dicens posuit mihi Deus semen aliud pro Abel quem occidit Cain</span> <span class="verse"><a name="26">26</a>sed et Seth natus est filius quem vocavit Enos iste coepit invocare nomen Domini</span> </p></div</div></div></body></html>