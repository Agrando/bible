<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 33</strong></div><p><span class="verse"><a name="1">1</a>levans autem Iacob oculos suos vidit venientem Esau et cum eo quadringentos viros divisitque filios Liae et Rahel ambarumque famularum</span> <span class="verse"><a name="2">2</a>et posuit utramque ancillam et liberos earum in principio Liam vero et filios eius in secundo loco Rahel autem et Ioseph novissimos</span> <span class="verse"><a name="3">3</a>et ipse praegrediens adoravit pronus in terram septies donec adpropinquaret frater eius</span> <span class="verse"><a name="4">4</a>currens itaque Esau obviam fratri suo amplexatus est eum stringensque collum et osculans flevit</span> <span class="verse"><a name="5">5</a>levatisque oculis vidit mulieres et parvulos earum et ait quid sibi volunt isti et si ad te pertinent respondit parvuli sunt quos donavit mihi Deus servo tuo</span> <span class="verse"><a name="6">6</a>et adpropinquantes ancillae et filii earum incurvati sunt</span> <span class="verse"><a name="7">7</a>accessitque Lia cum liberis suis et cum similiter adorassent extremi Ioseph et Rahel adoraverunt</span> <span class="verse"><a name="8">8</a>quaenam sunt inquit istae turmae quas obvias habui respondit ut invenirem gratiam coram domino meo</span> <span class="verse"><a name="9">9</a>et ille habeo ait plurima frater mi sint tua tibi</span> <span class="verse"><a name="10">10</a>dixit Iacob noli ita obsecro sed si inveni gratiam in oculis tuis accipe munusculum de manibus meis sic enim vidi faciem tuam quasi viderim vultum Dei esto mihi propitius</span> <span class="verse"><a name="11">11</a>et suscipe benedictionem quam adtuli tibi et quam donavit mihi Deus tribuens omnia vix fratre conpellente suscipiens</span> <span class="verse"><a name="12">12</a>ait gradiamur simul eroque socius itineris tui</span> <span class="verse"><a name="13">13</a>dixit Iacob nosti domine mi quod parvulos habeam teneros et oves ac boves fetas mecum quas si plus in ambulando fecero laborare morientur una die cuncti greges</span> <span class="verse"><a name="14">14</a>praecedat dominus meus ante servum suum et ego sequar paulatim vestigia eius sicut videro posse parvulos meos donec veniam ad dominum meum in Seir</span> <span class="verse"><a name="15">15</a>respondit Esau oro te ut de populo qui mecum est saltem socii remaneant viae tuae non est inquit necesse hoc uno indigeo ut inveniam gratiam in conspectu domini mei</span> <span class="verse"><a name="16">16</a>reversus est itaque illo die Esau itinere quo venerat in Seir</span> <span class="verse"><a name="17">17</a>et Iacob venit in Soccoth ubi aedificata domo et fixis tentoriis appellavit nomen loci illius Soccoth id est Tabernacula</span> <span class="verse"><a name="18">18</a>transivitque in Salem urbem Sycimorum quae est in terra Chanaan postquam regressus est de Mesopotamiam Syriae et habitavit iuxta oppidum</span> <span class="verse"><a name="19">19</a>emitque partem agri in qua fixerat tabernaculum a filiis Emor patris Sychem centum agnis</span> <span class="verse"><a name="20">20</a>et erecto ibi altari invocavit super illud Fortissimum Deum Israhel</span> </p></div</div></div></body></html>