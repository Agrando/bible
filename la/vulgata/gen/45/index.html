<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 45</strong></div><p><span class="verse"><a name="1">1</a>non se poterat ultra cohibere Ioseph multis coram adstantibus unde praecepit ut egrederentur cuncti foras et nullus interesset alienus agnitioni mutuae</span> <span class="verse"><a name="2">2</a>elevavitque vocem cum fletu quam audierunt Aegyptii omnisque domus Pharaonis</span> <span class="verse"><a name="3">3</a>et dixit fratribus suis ego sum Ioseph adhuc pater meus vivit nec poterant respondere fratres nimio timore perterriti</span> <span class="verse"><a name="4">4</a>ad quos ille clementer accedite inquit ad me et cum accessissent prope ego sum ait Ioseph frater vester quem vendidistis in Aegypto</span> <span class="verse"><a name="5">5</a>nolite pavere nec vobis durum esse videatur quod vendidistis me in his regionibus pro salute enim vestra misit me Deus ante vos in Aegyptum</span> <span class="verse"><a name="6">6</a>biennium est quod fames esse coepit in terra et adhuc quinque anni restant quibus nec arari poterit nec meti</span> <span class="verse"><a name="7">7</a>praemisitque me Deus ut reservemini super terram et escas ad vivendum habere possitis</span> <span class="verse"><a name="8">8</a>non vestro consilio sed Dei huc voluntate missus sum qui fecit me quasi patrem Pharaonis et dominum universae domus eius ac principem in omni terra Aegypti</span> <span class="verse"><a name="9">9</a>festinate et ascendite ad patrem meum et dicetis ei haec mandat filius tuus Ioseph Deus me fecit dominum universae terrae Aegypti descende ad me ne moreris</span> <span class="verse"><a name="10">10</a>et habita in terra Gessen erisque iuxta me tu et filii tui et filii filiorum tuorum oves tuae et armenta tua et universa quae possides</span> <span class="verse"><a name="11">11</a>ibique te pascam adhuc enim quinque anni residui sunt famis ne et tu pereas et domus tua et omnia quae possides</span> <span class="verse"><a name="12">12</a>en oculi vestri et oculi fratris mei Beniamin vident quod os meum loquatur ad vos</span> <span class="verse"><a name="13">13</a>nuntiate patri meo universam gloriam meam et cuncta quae vidistis in Aegypto festinate et adducite eum ad me</span> <span class="verse"><a name="14">14</a>cumque amplexatus recidisset in collum Beniamin fratris sui flevit illo quoque flente similiter super collum eius</span> <span class="verse"><a name="15">15</a>osculatusque est Ioseph omnes fratres suos et ploravit super singulos post quae ausi sunt loqui ad eum</span> <span class="verse"><a name="16">16</a>auditumque est et celebri sermone vulgatum in aula regis venerunt fratres Ioseph et gavisus est Pharao atque omnis familia eius</span> <span class="verse"><a name="17">17</a>dixitque ad Ioseph ut imperaret fratribus suis dicens onerantes iumenta ite in terram Chanaan</span> <span class="verse"><a name="18">18</a>et tollite inde patrem vestrum et cognationem et venite ad me et ego dabo vobis omnia bona Aegypti ut comedatis medullam terrae</span> <span class="verse"><a name="19">19</a>praecipe etiam ut tollant plaustra de terra Aegypti ad subvectionem parvulorum suorum et coniugum ac dicito tollite patrem vestrum et properate quantocius venientes</span> <span class="verse"><a name="20">20</a>ne dimittatis quicquam de supellectili vestra quia omnes opes Aegypti vestrae erunt</span> <span class="verse"><a name="21">21</a>fecerunt filii Israhel ut eis mandatum fuerat quibus dedit Ioseph plaustra secundum Pharaonis imperium et cibaria in itinere</span> <span class="verse"><a name="22">22</a>singulisque proferri iussit binas stolas Beniamin vero dedit trecentos argenteos cum quinque stolis optimis</span> <span class="verse"><a name="23">23</a>tantundem pecuniae et vestium mittens patri suo addens eis asinos decem qui subveherent ex omnibus divitiis Aegypti et totidem asinas triticum in itinere panesque portantes</span> <span class="verse"><a name="24">24</a>dimisit ergo fratres suos et proficiscentibus ait ne irascamini in via</span> <span class="verse"><a name="25">25</a>qui ascendentes ex Aegypto venerunt in terram Chanaan ad patrem suum Iacob</span> <span class="verse"><a name="26">26</a>et nuntiaverunt ei dicentes Ioseph vivit et ipse dominatur in omni terra Aegypti quo audito quasi de gravi somno evigilans tamen non credebat eis</span> <span class="verse"><a name="27">27</a>illi contra referebant omnem ordinem rei cumque vidisset plaustra et universa quae miserat revixit spiritus eius</span> <span class="verse"><a name="28">28</a>et ait sufficit mihi si adhuc Ioseph filius meus vivit vadam et videbo illum antequam moriar</span> </p></div</div></div></body></html>