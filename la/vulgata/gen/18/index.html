<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 18</strong></div><p><span class="verse"><a name="1">1</a>apparuit autem ei Dominus in convalle Mambre sedenti in ostio tabernaculi sui in ipso fervore diei</span> <span class="verse"><a name="2">2</a>cumque elevasset oculos apparuerunt ei tres viri stantes propter eum quos cum vidisset cucurrit in occursum eorum de ostio tabernaculi et adoravit in terra</span> <span class="verse"><a name="3">3</a>et dixit Domine si inveni gratiam in oculis tuis ne transeas servum tuum</span> <span class="verse"><a name="4">4</a>sed adferam pauxillum aquae et lavate pedes vestros et requiescite sub arbore</span> <span class="verse"><a name="5">5</a>ponam buccellam panis et confortate cor vestrum postea transibitis idcirco enim declinastis ad servum vestrum qui dixerunt fac ut locutus es</span> <span class="verse"><a name="6">6</a>festinavit Abraham in tabernaculum ad Sarram dixitque ei adcelera tria sata similae commisce et fac subcinericios panes</span> <span class="verse"><a name="7">7</a>ipse vero ad armentum cucurrit et tulit inde vitulum tenerrimum et optimum deditque puero qui festinavit et coxit illum</span> <span class="verse"><a name="8">8</a>tulit quoque butyrum et lac et vitulum quem coxerat et posuit coram eis ipse vero stabat iuxta eos sub arbore</span> <span class="verse"><a name="9">9</a>cumque comedissent dixerunt ad eum ubi est Sarra uxor tua ille respondit ecce in tabernaculo est</span> <span class="verse"><a name="10">10</a>cui dixit revertens veniam ad te tempore isto vita comite et habebit filium Sarra uxor tua quo audito Sarra risit post ostium tabernaculi</span> <span class="verse"><a name="11">11</a>erant autem ambo senes provectaeque aetatis et desierant Sarrae fieri muliebria</span> <span class="verse"><a name="12">12</a>quae risit occulte dicens postquam consenui et dominus meus vetulus est voluptati operam dabo</span> <span class="verse"><a name="13">13</a>dixit autem Dominus ad Abraham quare risit Sarra dicens num vere paritura sum anus</span> <span class="verse"><a name="14">14</a>numquid Deo est quicquam difficile iuxta condictum revertar ad te hoc eodem tempore vita comite et habebit Sarra filium</span> <span class="verse"><a name="15">15</a>negavit Sarra dicens non risi timore perterrita Dominus autem non est inquit ita sed risisti</span> <span class="verse"><a name="16">16</a>cum ergo surrexissent inde viri direxerunt oculos suos contra Sodomam et Abraham simul gradiebatur deducens eos</span> <span class="verse"><a name="17">17</a>dixitque Dominus num celare potero Abraham quae gesturus sum</span> <span class="verse"><a name="18">18</a>cum futurus sit in gentem magnam ac robustissimam et benedicendae sint in illo omnes nationes terrae</span> <span class="verse"><a name="19">19</a>scio enim quod praecepturus sit filiis suis et domui suae post se ut custodiant viam Domini et faciant iustitiam et iudicium ut adducat Dominus propter Abraham omnia quae locutus est ad eum</span> <span class="verse"><a name="20">20</a>dixit itaque Dominus clamor Sodomorum et Gomorrae multiplicatus est et peccatum earum adgravatum est nimis</span> <span class="verse"><a name="21">21</a>descendam et videbo utrum clamorem qui venit ad me opere conpleverint an non est ita ut sciam</span> <span class="verse"><a name="22">22</a>converteruntque se inde et abierunt Sodomam Abraham vero adhuc stabat coram Domino</span> <span class="verse"><a name="23">23</a>et adpropinquans ait numquid perdes iustum cum impio</span> <span class="verse"><a name="24">24</a>si fuerint quinquaginta iusti in civitate peribunt simul et non parces loco illi propter quinquaginta iustos si fuerint in eo</span> <span class="verse"><a name="25">25</a>absit a te ut rem hanc facias et occidas iustum cum impio fiatque iustus sicut impius non est hoc tuum qui iudicas omnem terram nequaquam facies iudicium</span> <span class="verse"><a name="26">26</a>dixitque Dominus ad eum si invenero Sodomis quinquaginta iustos in medio civitatis dimittam omni loco propter eos</span> <span class="verse"><a name="27">27</a>respondens Abraham ait quia semel coepi loquar ad Dominum meum cum sim pulvis et cinis</span> <span class="verse"><a name="28">28</a>quid si minus quinquaginta iustis quinque fuerint delebis propter quinque universam urbem et ait non delebo si invenero ibi quadraginta quinque</span> <span class="verse"><a name="29">29</a>rursumque locutus est ad eum sin autem quadraginta inventi fuerint quid facies ait non percutiam propter quadraginta</span> <span class="verse"><a name="30">30</a>ne quaeso inquit indigneris Domine si loquar quid si inventi fuerint ibi triginta respondit non faciam si invenero ibi triginta</span> <span class="verse"><a name="31">31</a>quia semel ait coepi loquar ad Dominum meum quid si inventi fuerint ibi viginti dixit non interficiam propter viginti</span> <span class="verse"><a name="32">32</a>obsecro inquit ne irascaris Domine si loquar adhuc semel quid si inventi fuerint ibi decem dixit non delebo propter decem</span> <span class="verse"><a name="33">33</a>abiit Dominus postquam cessavit loqui ad Abraham et ille reversus est in locum suum</span> </p></div</div></div></body></html>