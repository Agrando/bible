<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 28</strong></div><p><span class="verse"><a name="1">1</a>vocavit itaque Isaac Iacob et benedixit praecepitque ei dicens noli accipere coniugem de genere Chanaan</span> <span class="verse"><a name="2">2</a>sed vade et proficiscere in Mesopotamiam Syriae ad domum Bathuel patrem matris tuae et accipe tibi inde uxorem de filiabus Laban avunculi tui</span> <span class="verse"><a name="3">3</a>Deus autem omnipotens benedicat tibi et crescere te faciat atque multiplicet ut sis in turbas populorum</span> <span class="verse"><a name="4">4</a>et det tibi benedictiones Abraham et semini tuo post te ut possideas terram peregrinationis tuae quam pollicitus est avo tuo</span> <span class="verse"><a name="5">5</a>cumque dimisisset eum Isaac profectus venit in Mesopotamiam Syriae ad Laban filium Bathuel Syri fratrem Rebeccae matris suae</span> <span class="verse"><a name="6">6</a>videns autem Esau quod benedixisset pater suus Iacob et misisset eum in Mesopotamiam Syriae ut inde uxorem duceret et quod post benedictionem praecepisset ei dicens non accipies coniugem de filiabus Chanaan</span> <span class="verse"><a name="7">7</a>quodque oboediens Iacob parentibus isset in Syriam</span> <span class="verse"><a name="8">8</a>probans quoque quod non libenter aspiceret filias Chanaan pater suus</span> <span class="verse"><a name="9">9</a>ivit ad Ismahelem et duxit uxorem absque his quas prius habebat Maeleth filiam Ismahel filii Abraham sororem Nabaioth</span> <span class="verse"><a name="10">10</a>igitur egressus Iacob de Bersabee pergebat Haran</span> <span class="verse"><a name="11">11</a>cumque venisset ad quendam locum et vellet in eo requiescere post solis occubitum tulit de lapidibus qui iacebant et subponens capiti suo dormivit in eodem loco</span> <span class="verse"><a name="12">12</a>viditque in somnis scalam stantem super terram et cacumen illius tangens caelum angelos quoque Dei ascendentes et descendentes per eam</span> <span class="verse"><a name="13">13</a>et Dominum innixum scalae dicentem sibi ego sum Dominus Deus Abraham patris tui et Deus Isaac terram in qua dormis tibi dabo et semini tuo</span> <span class="verse"><a name="14">14</a>eritque germen tuum quasi pulvis terrae dilataberis ad occidentem et orientem septentrionem et meridiem et benedicentur in te et in semine tuo cunctae tribus terrae</span> <span class="verse"><a name="15">15</a>et ero custos tuus quocumque perrexeris et reducam te in terram hanc nec dimittam nisi conplevero universa quae dixi</span> <span class="verse"><a name="16">16</a>cumque evigilasset Iacob de somno ait vere Dominus est in loco isto et ego nesciebam</span> <span class="verse"><a name="17">17</a>pavensque quam terribilis inquit est locus iste non est hic aliud nisi domus Dei et porta caeli</span> <span class="verse"><a name="18">18</a>surgens ergo mane tulit lapidem quem subposuerat capiti suo et erexit in titulum fundens oleum desuper</span> <span class="verse"><a name="19">19</a>appellavitque nomen urbis Bethel quae prius Luza vocabatur</span> <span class="verse"><a name="20">20</a>vovit etiam votum dicens si fuerit Deus mecum et custodierit me in via per quam ambulo et dederit mihi panem ad vescendum et vestem ad induendum</span> <span class="verse"><a name="21">21</a>reversusque fuero prospere ad domum patris mei erit mihi Dominus in Deum</span> <span class="verse"><a name="22">22</a>et lapis iste quem erexi in titulum vocabitur Domus Dei cunctorumque quae dederis mihi decimas offeram tibi</span> </p></div</div></div></body></html>