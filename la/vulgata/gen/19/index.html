<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 19</strong></div><p><span class="verse"><a name="1">1</a>veneruntque duo angeli Sodomam vespere sedente Loth in foribus civitatis qui cum vidisset surrexit et ivit obviam eis adoravitque pronus in terra</span> <span class="verse"><a name="2">2</a>et dixit obsecro domini declinate in domum pueri vestri et manete ibi lavate pedes vestros et mane proficiscimini in viam vestram qui dixerunt minime sed in platea manebimus</span> <span class="verse"><a name="3">3</a>conpulit illos oppido ut deverterent ad eum ingressisque domum illius fecit convivium coxit azyma et comederunt</span> <span class="verse"><a name="4">4</a>prius autem quam irent cubitum viri civitatis vallaverunt domum a puero usque ad senem omnis populus simul</span> <span class="verse"><a name="5">5</a>vocaveruntque Loth et dixerunt ei ubi sunt viri qui introierunt ad te nocte educ illos huc ut cognoscamus eos</span> <span class="verse"><a name="6">6</a>egressus ad eos Loth post tergum adcludens ostium ait</span> <span class="verse"><a name="7">7</a>nolite quaeso fratres mei nolite malum hoc facere</span> <span class="verse"><a name="8">8</a>habeo duas filias quae necdum cognoverunt virum educam eas ad vos et abutimini eis sicut placuerit vobis dummodo viris istis nihil faciatis mali quia ingressi sunt sub umbraculum tegminis mei</span> <span class="verse"><a name="9">9</a>at illi dixerunt recede illuc et rursus ingressus es inquiunt ut advena numquid ut iudices te ergo ipsum magis quam hos adfligemus vimque faciebant Loth vehementissime iam prope erat ut refringerent fores</span> <span class="verse"><a name="10">10</a>et ecce miserunt manum viri et introduxerunt ad se Loth cluseruntque ostium</span> <span class="verse"><a name="11">11</a>et eos qui erant foris percusserunt caecitate a minimo usque ad maximum ita ut ostium invenire non possent</span> <span class="verse"><a name="12">12</a>dixerunt autem ad Loth habes hic tuorum quempiam generum aut filios aut filias omnes qui tui sunt educ de urbe hac</span> <span class="verse"><a name="13">13</a>delebimus enim locum istum eo quod increverit clamor eorum coram Domino qui misit nos ut perdamus illos</span> <span class="verse"><a name="14">14</a>egressus itaque Loth locutus est ad generos suos qui accepturi erant filias eius et dixit surgite egredimini de loco isto quia delebit Dominus civitatem hanc et visus est eis quasi ludens loqui</span> <span class="verse"><a name="15">15</a>cumque esset mane cogebant eum angeli dicentes surge et tolle uxorem tuam et duas filias quas habes ne et tu pariter pereas in scelere civitatis</span> <span class="verse"><a name="16">16</a>dissimulante illo adprehenderunt manum eius et manum uxoris ac duarum filiarum eius eo quod parceret Dominus illi</span> <span class="verse"><a name="17">17</a>et eduxerunt eum posueruntque extra civitatem ibi locutus est ad eum salva animam tuam noli respicere post tergum nec stes in omni circa regione sed in monte salvum te fac ne et tu simul pereas</span> <span class="verse"><a name="18">18</a>dixitque Loth ad eos quaeso Domine mi</span> <span class="verse"><a name="19">19</a>quia invenit servus tuus gratiam coram te et magnificasti misericordiam tuam quam fecisti mecum ut salvares animam meam nec possum in monte salvari ne forte adprehendat me malum et moriar</span> <span class="verse"><a name="20">20</a>est civitas haec iuxta ad quam possum fugere parva et salvabor in ea numquid non modica est et vivet anima mea</span> <span class="verse"><a name="21">21</a>dixitque ad eum ecce etiam in hoc suscepi preces tuas ut non subvertam urbem pro qua locutus es</span> <span class="verse"><a name="22">22</a>festina et salvare ibi quia non potero facere quicquam donec ingrediaris illuc idcirco vocatum est nomen urbis illius Segor</span> <span class="verse"><a name="23">23</a>sol egressus est super terram et Loth ingressus est in Segor</span> <span class="verse"><a name="24">24</a>igitur Dominus pluit super Sodomam et Gomorram sulphur et ignem a Domino de caelo</span> <span class="verse"><a name="25">25</a>et subvertit civitates has et omnem circa regionem universos habitatores urbium et cuncta terrae virentia</span> <span class="verse"><a name="26">26</a>respiciensque uxor eius post se versa est in statuam salis</span> <span class="verse"><a name="27">27</a>Abraham autem consurgens mane ubi steterat prius cum Domino</span> <span class="verse"><a name="28">28</a>intuitus est Sodomam et Gomorram et universam terram regionis illius viditque ascendentem favillam de terra quasi fornacis fumum</span> <span class="verse"><a name="29">29</a>cum enim subverteret Deus civitates regionis illius recordatus est Abrahae et liberavit Loth de subversione urbium in quibus habitaverat</span> <span class="verse"><a name="30">30</a>ascenditque Loth de Segor et mansit in monte duae quoque filiae eius cum eo timuerat enim manere in Segor et mansit in spelunca ipse et duae filiae eius</span> <span class="verse"><a name="31">31</a>dixitque maior ad minorem pater noster senex est et nullus virorum remansit in terra qui possit ingredi ad nos iuxta morem universae terrae</span> <span class="verse"><a name="32">32</a>veni inebriemus eum vino dormiamusque cum eo ut servare possimus ex patre nostro semen</span> <span class="verse"><a name="33">33</a>dederunt itaque patri suo bibere vinum nocte illa et ingressa est maior dormivitque cum patre at ille non sensit nec quando accubuit filia nec quando surrexit</span> <span class="verse"><a name="34">34</a>altera quoque die dixit maior ad minorem ecce dormivi heri cum patre meo demus ei bibere vinum etiam hac nocte et dormies cum eo ut salvemus semen de patre nostro</span> <span class="verse"><a name="35">35</a>dederunt et illa nocte patri vinum ingressaque minor filia dormivit cum eo et nec tunc quidem sensit quando concubuerit vel quando illa surrexerit</span> <span class="verse"><a name="36">36</a>conceperunt ergo duae filiae Loth de patre suo</span> <span class="verse"><a name="37">37</a>peperitque maior filium et vocavit nomen eius Moab ipse est pater Moabitarum usque in praesentem diem</span> <span class="verse"><a name="38">38</a>minor quoque peperit filium et vocavit nomen eius Ammon id est filius populi mei ipse est pater Ammanitarum usque hodie</span> </p></div</div></div></body></html>