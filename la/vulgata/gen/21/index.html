<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 21</strong></div><p><span class="verse"><a name="1">1</a>visitavit autem Dominus Sarram sicut promiserat et implevit quae locutus est</span> <span class="verse"><a name="2">2</a>concepitque et peperit filium in senectute sua tempore quo praedixerat ei Deus</span> <span class="verse"><a name="3">3</a>vocavitque Abraham nomen filii sui quem genuit ei Sarra Isaac</span> <span class="verse"><a name="4">4</a>et circumcidit eum octavo die sicut praeceperat ei Deus</span> <span class="verse"><a name="5">5</a>cum centum esset annorum hac quippe aetate patris natus est Isaac</span> <span class="verse"><a name="6">6</a>dixitque Sarra risum fecit mihi Deus quicumque audierit conridebit mihi</span> <span class="verse"><a name="7">7</a>rursumque ait quis auditurum crederet Abraham quod Sarra lactaret filium quem peperit ei iam seni</span> <span class="verse"><a name="8">8</a>crevit igitur puer et ablactatus est fecitque Abraham grande convivium in die ablactationis eius</span> <span class="verse"><a name="9">9</a>cumque vidisset Sarra filium Agar Aegyptiae ludentem dixit ad Abraham</span> <span class="verse"><a name="10">10</a>eice ancillam hanc et filium eius non enim erit heres filius ancillae cum filio meo Isaac</span> <span class="verse"><a name="11">11</a>dure accepit hoc Abraham pro filio suo</span> <span class="verse"><a name="12">12</a>cui dixit Deus non tibi videatur asperum super puero et super ancilla tua omnia quae dixerit tibi Sarra audi vocem eius quia in Isaac vocabitur tibi semen</span> <span class="verse"><a name="13">13</a>sed et filium ancillae faciam in gentem magnam quia semen tuum est</span> <span class="verse"><a name="14">14</a>surrexit itaque Abraham mane et tollens panem et utrem aquae inposuit scapulae eius tradiditque puerum et dimisit eam quae cum abisset errabat in solitudine Bersabee</span> <span class="verse"><a name="15">15</a>cumque consumpta esset aqua in utre abiecit puerum subter unam arborum quae ibi erant</span> <span class="verse"><a name="16">16</a>et abiit seditque e regione procul quantum potest arcus iacere dixit enim non videbo morientem puerum et sedens contra levavit vocem suam et flevit</span> <span class="verse"><a name="17">17</a>exaudivit autem Deus vocem pueri vocavitque angelus Domini Agar de caelo dicens quid agis Agar noli timere exaudivit enim Deus vocem pueri de loco in quo est</span> <span class="verse"><a name="18">18</a>surge tolle puerum et tene manum illius quia in gentem magnam faciam eum</span> <span class="verse"><a name="19">19</a>aperuitque oculos eius Deus quae videns puteum aquae abiit et implevit utrem deditque puero bibere</span> <span class="verse"><a name="20">20</a>et fuit cum eo qui crevit et moratus est in solitudine et factus est iuvenis sagittarius</span> <span class="verse"><a name="21">21</a>habitavitque in deserto Pharan et accepit illi mater sua uxorem de terra Aegypti</span> <span class="verse"><a name="22">22</a>eodem tempore dixit Abimelech et Fichol princeps exercitus eius ad Abraham Deus tecum est in universis quae agis</span> <span class="verse"><a name="23">23</a>iura ergo per Dominum ne noceas mihi et posteris meis stirpique meae sed iuxta misericordiam quam feci tibi facies mihi et terrae in qua versatus es advena</span> <span class="verse"><a name="24">24</a>dixitque Abraham ego iurabo</span> <span class="verse"><a name="25">25</a>et increpavit Abimelech propter puteum aquae quem vi abstulerant servi illius</span> <span class="verse"><a name="26">26</a>respondit Abimelech nescivi quis fecerit hanc rem sed et tu non indicasti mihi et ego non audivi praeter hodie</span> <span class="verse"><a name="27">27</a>tulit itaque Abraham oves et boves et dedit Abimelech percusseruntque ambo foedus</span> <span class="verse"><a name="28">28</a>et statuit Abraham septem agnas gregis seorsum</span> <span class="verse"><a name="29">29</a>cui dixit Abimelech quid sibi volunt septem agnae istae quas stare fecisti seorsum</span> <span class="verse"><a name="30">30</a>at ille septem inquit agnas accipies de manu mea ut sint in testimonium mihi quoniam ego fodi puteum istum</span> <span class="verse"><a name="31">31</a>idcirco vocatus est locus ille Bersabee quia ibi uterque iuraverunt</span> <span class="verse"><a name="32">32</a>et inierunt foedus pro puteo Iuramenti</span> <span class="verse"><a name="33">33</a>surrexit autem Abimelech et Fichol princeps militiae eius reversique sunt in terram Palestinorum Abraham vero plantavit nemus in Bersabee et invocavit ibi nomen Domini Dei aeterni</span> <span class="verse"><a name="34">34</a>et fuit colonus terrae Philisthinorum diebus multis</span> </p></div</div></div></body></html>