<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 31</strong></div><p><span class="verse"><a name="1">1</a>postquam autem audivit verba filiorum Laban dicentium tulit Iacob omnia quae fuerunt patris nostri et de illius facultate ditatus factus est inclitus</span> <span class="verse"><a name="2">2</a>animadvertit quoque faciem Laban quod non esset erga se sicut heri et nudius tertius</span> <span class="verse"><a name="3">3</a>maxime dicente sibi Domino revertere in terram patrum tuorum et ad generationem tuam eroque tecum</span> <span class="verse"><a name="4">4</a>misit et vocavit Rahel et Liam in agrum ubi pascebat greges</span> <span class="verse"><a name="5">5</a>dixitque eis video faciem patris vestri quod non sit erga me sicut heri et nudius tertius Deus autem patris mei fuit mecum</span> <span class="verse"><a name="6">6</a>et ipsae nostis quod totis viribus meis servierim patri vestro</span> <span class="verse"><a name="7">7</a>sed pater vester circumvenit me et mutavit mercedem meam decem vicibus et tamen non dimisit eum Deus ut noceret mihi</span> <span class="verse"><a name="8">8</a>si quando dixit variae erunt mercedes tuae pariebant omnes oves varios fetus quando vero e contrario ait alba quaeque accipies pro mercede omnes greges alba pepererunt</span> <span class="verse"><a name="9">9</a>tulitque Deus substantiam patris vestri et dedit mihi</span> <span class="verse"><a name="10">10</a>postquam enim conceptus ovium tempus advenerat levavi oculos meos et vidi in somnis ascendentes mares super feminas varios et maculosos et diversorum colorum</span> <span class="verse"><a name="11">11</a>dixitque angelus Dei ad me in somnis Iacob et ego respondi adsum</span> <span class="verse"><a name="12">12</a>qui ait leva oculos tuos et vide universos masculos ascendentes super feminas varios respersos atque maculosos vidi enim omnia quae fecit tibi Laban</span> <span class="verse"><a name="13">13</a>ego sum Deus Bethel ubi unxisti lapidem et votum vovisti mihi nunc ergo surge et egredere de terra hac revertens in terram nativitatis tuae</span> <span class="verse"><a name="14">14</a>responderunt Rahel et Lia numquid habemus residui quicquam in facultatibus et hereditate domus patris nostri</span> <span class="verse"><a name="15">15</a>nonne quasi alienas reputavit nos et vendidit comeditque pretium nostrum</span> <span class="verse"><a name="16">16</a>sed Deus tulit opes patris nostri et nobis eas tradidit ac filiis nostris unde omnia quae praecepit fac</span> <span class="verse"><a name="17">17</a>surrexit itaque Iacob et inpositis liberis et coniugibus suis super camelos abiit</span> <span class="verse"><a name="18">18</a>tulitque omnem substantiam et greges et quicquid in Mesopotamiam quaesierat pergens ad Isaac patrem suum in terram Chanaan</span> <span class="verse"><a name="19">19</a>eo tempore Laban ierat ad tondendas oves et Rahel furata est idola patris sui</span> <span class="verse"><a name="20">20</a>noluitque Iacob confiteri socero quod fugeret</span> <span class="verse"><a name="21">21</a>cumque abisset tam ipse quam omnia quae iuris eius erant et amne transmisso pergeret contra montem Galaad</span> <span class="verse"><a name="22">22</a>nuntiatum est Laban die tertio quod fugeret Iacob</span> <span class="verse"><a name="23">23</a>qui adsumptis fratribus suis persecutus est eum diebus septem et conprehendit in monte Galaad</span> <span class="verse"><a name="24">24</a>viditque in somnis dicentem sibi Dominum cave ne quicquam aspere loquaris contra Iacob</span> <span class="verse"><a name="25">25</a>iamque Iacob extenderat in monte tabernaculum cum ille consecutus eum cum fratribus suis in eodem monte Galaad fixit tentorium</span> <span class="verse"><a name="26">26</a>et dixit ad Iacob quare ita egisti ut clam me abigeres filias meas quasi captivas gladio</span> <span class="verse"><a name="27">27</a>cur ignorante me fugere voluisti nec indicare mihi ut prosequerer te cum gaudio et canticis et tympanis et cithara</span> <span class="verse"><a name="28">28</a>non es passus ut oscularer filios meos ac filias stulte operatus es et nunc</span> <span class="verse"><a name="29">29</a>valet quidem manus mea reddere tibi malum sed Deus patris vestri heri dixit mihi cave ne loquaris cum Iacob quicquam durius</span> <span class="verse"><a name="30">30</a>esto ad tuos ire cupiebas et desiderio tibi erat domus patris tui cur furatus es deos meos</span> <span class="verse"><a name="31">31</a>respondit Iacob quod inscio te profectus sum timui ne violenter auferres filias tuas</span> <span class="verse"><a name="32">32</a>quod autem furti arguis apud quemcumque inveneris deos tuos necetur coram fratribus nostris scrutare quicquid tuorum apud me inveneris et aufer haec dicens ignorabat quod Rahel furata esset idola</span> <span class="verse"><a name="33">33</a>ingressus itaque Laban tabernaculum Iacob et Liae et utriusque famulae non invenit cumque intrasset tentorium Rahelis</span> <span class="verse"><a name="34">34</a>illa festinans abscondit idola subter stramen cameli et sedit desuper scrutantique omne tentorium et nihil invenienti</span> <span class="verse"><a name="35">35</a>ait ne irascatur dominus meus quod coram te adsurgere nequeo quia iuxta consuetudinem feminarum nunc accidit mihi sic delusa sollicitudo quaerentis est</span> <span class="verse"><a name="36">36</a>tumensque Iacob cum iurgio ait quam ob culpam meam et ob quod peccatum sic exarsisti post me</span> <span class="verse"><a name="37">37</a>et scrutatus es omnem supellectilem meam quid invenisti de cuncta substantia domus tuae pone hic coram fratribus meis et fratribus tuis et iudicent inter me et te</span> <span class="verse"><a name="38">38</a>idcirco viginti annis fui tecum oves tuae et caprae steriles non fuerunt arietes gregis tui non comedi</span> <span class="verse"><a name="39">39</a>nec captum a bestia ostendi tibi ego damnum omne reddebam quicquid furto perierat a me exigebas</span> <span class="verse"><a name="40">40</a>die noctuque aestu urebar et gelu fugiebat somnus ab oculis meis</span> <span class="verse"><a name="41">41</a>sic per viginti annos in domo tua servivi tibi quattuordecim pro filiabus et sex pro gregibus tuis inmutasti quoque mercedem meam decem vicibus</span> <span class="verse"><a name="42">42</a>nisi Deus patris mei Abraham et Timor Isaac adfuisset mihi forsitan modo nudum me dimisisses adflictionem meam et laborem manuum mearum respexit Deus et arguit te heri</span> <span class="verse"><a name="43">43</a>respondit ei Laban filiae et filii et greges tui et omnia quae cernis mea sunt quid possum facere filiis et nepotibus meis</span> <span class="verse"><a name="44">44</a>veni ergo et ineamus foedus ut sit testimonium inter me et te</span> <span class="verse"><a name="45">45</a>tulit itaque Iacob lapidem et erexit illum in titulum</span> <span class="verse"><a name="46">46</a>dixitque fratribus suis adferte lapides qui congregantes fecerunt tumulum comederuntque super eum</span> <span class="verse"><a name="47">47</a>quem vocavit Laban tumulus Testis et Iacob acervum Testimonii uterque iuxta proprietatem linguae suae</span> <span class="verse"><a name="48">48</a>dixitque Laban tumulus iste testis erit inter me et te hodie et idcirco appellatum est nomen eius Galaad id est tumulus Testis</span> <span class="verse"><a name="49">49</a>intueatur Dominus et iudicet inter nos quando recesserimus a nobis</span> <span class="verse"><a name="50">50</a>si adflixeris filias meas et si introduxeris uxores alias super eas nullus sermonis nostri testis est absque Deo qui praesens respicit</span> <span class="verse"><a name="51">51</a>dixitque rursus ad Iacob en tumulus hic et lapis quem erexi inter me et te</span> <span class="verse"><a name="52">52</a>testis erit tumulus inquam iste et lapis sint in testimonio si aut ego transiero illum pergens ad te aut tu praeterieris malum mihi cogitans</span> <span class="verse"><a name="53">53</a>Deus Abraham et Deus Nahor iudicet inter nos Deus patris eorum iuravit Iacob per Timorem patris sui Isaac</span> <span class="verse"><a name="54">54</a>immolatisque victimis in monte vocavit fratres suos ut ederent panem qui cum comedissent manserunt ibi</span> <span class="verse"><a name="55">55</a>Laban vero de nocte consurgens osculatus est filios et filias suas et benedixit illis reversus in locum suum</span> </p></div</div></div></body></html>