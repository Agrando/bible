<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 46</strong></div><p><span class="verse"><a name="1">1</a>profectusque Israhel cum omnibus quae habebat venit ad puteum Iuramenti et mactatis ibi victimis Deo patris sui Isaac</span> <span class="verse"><a name="2">2</a>audivit eum per visionem nocte vocantem se et dicentem sibi Iacob Iacob cui respondit ecce adsum</span> <span class="verse"><a name="3">3</a>ait illi Deus ego sum Fortissimus Deus patris tui noli timere et descende in Aegyptum quia in gentem magnam faciam te ibi</span> <span class="verse"><a name="4">4</a>ego descendam tecum illuc et ego inde adducam te revertentem Ioseph quoque ponet manum suam super oculos tuos</span> <span class="verse"><a name="5">5</a>surrexit Iacob a puteo Iuramenti tuleruntque eum filii cum parvulis et uxoribus suis in plaustris quae miserat Pharao ad portandum senem</span> <span class="verse"><a name="6">6</a>et omnia quae possederat in terra Chanaan venitque in Aegyptum cum omni semine suo</span> <span class="verse"><a name="7">7</a>filii eius et nepotes filiae et cuncta simul progenies</span> <span class="verse"><a name="8">8</a>haec sunt autem nomina filiorum Israhel qui ingressi sunt in Aegyptum ipse cum liberis suis primogenitus Ruben</span> <span class="verse"><a name="9">9</a>filii Ruben Enoch et Phallu et Esrom et Charmi</span> <span class="verse"><a name="10">10</a>filii Symeon Iemuhel et Iamin et Ahod et Iachin et Saher et Saul filius Chananitidis</span> <span class="verse"><a name="11">11</a>filii Levi Gerson Caath et Merari</span> <span class="verse"><a name="12">12</a>filii Iuda Her et Onan et Sela et Phares et Zara mortui sunt autem Her et Onan in terra Chanaan natique sunt filii Phares Esrom et Amul</span> <span class="verse"><a name="13">13</a>filii Isachar Thola et Phua et Iob et Semron</span> <span class="verse"><a name="14">14</a>filii Zabulon Sared et Helon et Iahelel</span> <span class="verse"><a name="15">15</a>hii filii Liae quos genuit in Mesopotamiam Syriae cum Dina filia sua omnes animae filiorum eius et filiarum triginta tres</span> <span class="verse"><a name="16">16</a>filii Gad Sephion et Haggi Suni et Esebon Heri et Arodi et Areli</span> <span class="verse"><a name="17">17</a>filii Aser Iamne et Iesua et Iesui et Beria Sara quoque soror eorum filii Beria Heber et Melchihel</span> <span class="verse"><a name="18">18</a>hii filii Zelphae quam dedit Laban Liae filiae suae et hos genuit Iacob sedecim animas</span> <span class="verse"><a name="19">19</a>filii Rahel uxoris Iacob Ioseph et Beniamin</span> <span class="verse"><a name="20">20</a>natique sunt Ioseph filii in terra Aegypti quos genuit ei Aseneth filia Putiphare sacerdotis Heliopoleos Manasses et Ephraim</span> <span class="verse"><a name="21">21</a>filii Beniamin Bela et Bechor et Asbel Gera et Naaman et Ehi et Ros Mophim et Opphim et Ared</span> <span class="verse"><a name="22">22</a>hii filii Rahel quos genuit Iacob omnes animae quattuordecim</span> <span class="verse"><a name="23">23</a>filii Dan Usim</span> <span class="verse"><a name="24">24</a>filii Nepthalim Iasihel et Guni et Hieser et Sallem</span> <span class="verse"><a name="25">25</a>hii filii Balae quam dedit Laban Raheli filiae suae et hos genuit Iacob omnes animae septem</span> <span class="verse"><a name="26">26</a>cunctae animae quae ingressae sunt cum Iacob in Aegyptum et egressae de femore illius absque uxoribus filiorum sexaginta sex</span> <span class="verse"><a name="27">27</a>filii autem Ioseph qui nati sunt ei in terra Aegypti animae duae omnis anima domus Iacob quae ingressa est Aegyptum fuere septuaginta</span> <span class="verse"><a name="28">28</a>misit autem Iudam ante se ad Ioseph ut nuntiaret ei et ille occurreret in Gessen</span> <span class="verse"><a name="29">29</a>quo cum pervenisset iuncto Ioseph curru suo ascendit obviam patri ad eundem locum vidensque eum inruit super collum eius et inter amplexus flevit</span> <span class="verse"><a name="30">30</a>dixitque pater ad Ioseph iam laetus moriar quia vidi faciem tuam et superstitem te relinquo</span> <span class="verse"><a name="31">31</a>et ille locutus est ad fratres et ad omnem domum patris sui ascendam et nuntiabo Pharaoni dicamque ei fratres mei et domus patris mei qui erant in terra Chanaan venerunt ad me</span> <span class="verse"><a name="32">32</a>et sunt viri pastores ovium curamque habent alendorum gregum pecora sua et armenta et omnia quae habere potuerunt adduxerunt secum</span> <span class="verse"><a name="33">33</a>cumque vocaverit vos et dixerit quod est opus vestrum</span> <span class="verse"><a name="34">34</a>respondebitis viri pastores sumus servi tui ab infantia nostra usque in praesens et nos et patres nostri haec autem dicetis ut habitare possitis in terra Gessen quia detestantur Aegyptii omnes pastores ovium</span> </p></div</div></div></body></html>