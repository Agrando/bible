<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 42</strong></div><p><span class="verse"><a name="1">1</a>audiens autem Iacob quod alimenta venderentur in Aegypto dixit filiis suis quare neglegitis</span> <span class="verse"><a name="2">2</a>audivi quod triticum venundetur in Aegypto descendite et emite nobis necessaria ut possimus vivere et non consumamur inopia</span> <span class="verse"><a name="3">3</a>descendentes igitur fratres Ioseph decem ut emerent frumenta in Aegypto</span> <span class="verse"><a name="4">4</a>Beniamin domi retento ab Iacob qui dixerat fratribus eius ne forte in itinere quicquam patiatur mali</span> <span class="verse"><a name="5">5</a>ingressi sunt terram Aegypti cum aliis qui pergebant ad emendum erat autem fames in terra Chanaan</span> <span class="verse"><a name="6">6</a>et Ioseph princeps Aegypti atque ad illius nutum frumenta populis vendebantur cumque adorassent eum fratres sui</span> <span class="verse"><a name="7">7</a>et agnovisset eos quasi ad alienos durius loquebatur interrogans eos unde venistis qui responderunt de terra Chanaan ut emamus victui necessaria</span> <span class="verse"><a name="8">8</a>et tamen fratres ipse cognoscens non est agnitus ab eis</span> <span class="verse"><a name="9">9</a>recordatusque somniorum quae aliquando viderat ait exploratores estis ut videatis infirmiora terrae venistis</span> <span class="verse"><a name="10">10</a>qui dixerunt non est ita domine sed servi tui venerunt ut emerent cibos</span> <span class="verse"><a name="11">11</a>omnes filii unius viri sumus pacifici venimus nec quicquam famuli tui machinantur mali</span> <span class="verse"><a name="12">12</a>quibus ille respondit aliter est inmunita terrae huius considerare venistis</span> <span class="verse"><a name="13">13</a>et illi duodecim inquiunt servi tui fratres sumus filii viri unius in terra Chanaan minimus cum patre nostro est alius non est super</span> <span class="verse"><a name="14">14</a>hoc est ait quod locutus sum exploratores estis</span> <span class="verse"><a name="15">15</a>iam nunc experimentum vestri capiam per salutem Pharaonis non egrediemini hinc donec veniat frater vester minimus</span> <span class="verse"><a name="16">16</a>mittite e vobis unum et adducat eum vos autem eritis in vinculis donec probentur quae dixistis utrum falsa an vera sint alioquin per salutem Pharaonis exploratores estis</span> <span class="verse"><a name="17">17</a>tradidit ergo eos custodiae tribus diebus</span> <span class="verse"><a name="18">18</a>die autem tertio eductis de carcere ait facite quod dixi et vivetis Deum enim timeo</span> <span class="verse"><a name="19">19</a>si pacifici estis frater vester unus ligetur in carcere vos autem abite et ferte frumenta quae emistis in domos vestras</span> <span class="verse"><a name="20">20</a>et fratrem vestrum minimum ad me adducite ut possim vestros probare sermones et non moriamini fecerunt ut dixerat</span> <span class="verse"><a name="21">21</a>et locuti sunt invicem merito haec patimur quia peccavimus in fratrem nostrum videntes angustiam animae illius cum deprecaretur nos et non audivimus idcirco venit super nos ista tribulatio</span> <span class="verse"><a name="22">22</a>e quibus unus Ruben ait numquid non dixi vobis nolite peccare in puerum et non audistis me en sanguis eius exquiritur</span> <span class="verse"><a name="23">23</a>nesciebant autem quod intellegeret Ioseph eo quod per interpretem loquebatur ad eos</span> <span class="verse"><a name="24">24</a>avertitque se parumper et flevit et reversus locutus est ad eos</span> <span class="verse"><a name="25">25</a>tollens Symeon et ligans illis praesentibus iussitque ministris ut implerent saccos eorum tritico et reponerent pecunias singulorum in sacculis suis datis supra cibariis in via qui fecerunt ita</span> <span class="verse"><a name="26">26</a>at illi portantes frumenta in asinis profecti sunt</span> <span class="verse"><a name="27">27</a>apertoque unus sacco ut daret iumento pabulum in diversorio contemplatus pecuniam in ore sacculi</span> <span class="verse"><a name="28">28</a>dixit fratribus suis reddita est mihi pecunia en habetur in sacco et obstupefacti turbatique dixerunt mutuo quidnam est hoc quod fecit nobis Deus</span> <span class="verse"><a name="29">29</a>veneruntque ad Iacob patrem suum in terra Chanaan et narraverunt ei omnia quae accidissent sibi dicentes</span> <span class="verse"><a name="30">30</a>locutus est nobis dominus terrae dure et putavit nos exploratores provinciae</span> <span class="verse"><a name="31">31</a>cui respondimus pacifici sumus nec ullas molimur insidias</span> <span class="verse"><a name="32">32</a>duodecim fratres uno patre geniti sumus unus non est super minimus cum patre versatur in terra Chanaan</span> <span class="verse"><a name="33">33</a>qui ait nobis sic probabo quod pacifici sitis fratrem vestrum unum dimittite apud me et cibaria domibus vestris necessaria sumite et abite</span> <span class="verse"><a name="34">34</a>fratremque vestrum minimum adducite ad me ut sciam quod non sitis exploratores et istum qui tenetur in vinculis recipere possitis ac deinceps emendi quae vultis habeatis licentiam</span> <span class="verse"><a name="35">35</a>his dictis cum frumenta effunderent singuli reppererunt in ore saccorum ligatas pecunias exterritisque simul omnibus</span> <span class="verse"><a name="36">36</a>dixit pater Iacob absque liberis me esse fecistis Ioseph non est super Symeon tenetur in vinculis Beniamin auferetis in me haec mala omnia reciderunt</span> <span class="verse"><a name="37">37</a>cui respondit Ruben duos filios meos interfice si non reduxero illum tibi trade in manu mea et ego eum restituam</span> <span class="verse"><a name="38">38</a>at ille non descendet inquit filius meus vobiscum frater eius mortuus est ipse solus remansit si quid ei adversi acciderit in terra ad quam pergitis deducetis canos meos cum dolore ad inferos</span> </p></div</div></div></body></html>