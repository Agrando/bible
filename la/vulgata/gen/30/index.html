<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 30</strong></div><p><span class="verse"><a name="1">1</a>cernens autem Rahel quod infecunda esset invidit sorori et ait marito suo da mihi liberos alioquin moriar</span> <span class="verse"><a name="2">2</a>cui iratus respondit Iacob num pro Deo ego sum qui privavit te fructu ventris tui</span> <span class="verse"><a name="3">3</a>at illa habeo inquit famulam Balam ingredere ad eam ut pariat super genua mea et habeam ex ea filios</span> <span class="verse"><a name="4">4</a>deditque illi Balam in coniugium quae</span> <span class="verse"><a name="5">5</a>ingresso ad se viro concepit et peperit filium</span> <span class="verse"><a name="6">6</a>dixitque Rahel iudicavit mihi Dominus et exaudivit vocem meam dans mihi filium et idcirco appellavit nomen illius Dan</span> <span class="verse"><a name="7">7</a>rursumque Bala concipiens peperit alterum</span> <span class="verse"><a name="8">8</a>pro quo ait Rahel conparavit me Deus cum sorore mea et invalui vocavitque eum Nepthalim</span> <span class="verse"><a name="9">9</a>sentiens Lia quod parere desisset Zelpham ancillam suam marito tradidit</span> <span class="verse"><a name="10">10</a>qua post conceptum edente filium</span> <span class="verse"><a name="11">11</a>dixit feliciter et idcirco vocavit nomen eius Gad</span> <span class="verse"><a name="12">12</a>peperit quoque Zelpha alterum</span> <span class="verse"><a name="13">13</a>dixitque Lia hoc pro beatitudine mea beatam quippe me dicent mulieres propterea appellavit eum Aser</span> <span class="verse"><a name="14">14</a>egressus autem Ruben tempore messis triticeae in agro repperit mandragoras quos matri Liae detulit dixitque Rahel da mihi partem de mandragoris filii tui</span> <span class="verse"><a name="15">15</a>illa respondit parumne tibi videtur quod praeripueris maritum mihi nisi etiam mandragoras filii mei tuleris ait Rahel dormiat tecum hac nocte pro mandragoris filii tui</span> <span class="verse"><a name="16">16</a>redeuntique ad vesperam de agro Iacob egressa est in occursum Lia et ad me inquit intrabis quia mercede conduxi te pro mandragoris filii mei dormivit cum ea nocte illa</span> <span class="verse"><a name="17">17</a>et exaudivit Deus preces eius concepitque et peperit filium quintum</span> <span class="verse"><a name="18">18</a>et ait dedit Deus mercedem mihi quia dedi ancillam meam viro meo appellavitque nomen illius Isachar</span> <span class="verse"><a name="19">19</a>rursum Lia concipiens peperit sextum filium</span> <span class="verse"><a name="20">20</a>et ait ditavit me Deus dote bona etiam hac vice mecum erit maritus meus eo quod genuerim ei sex filios et idcirco appellavit nomen eius Zabulon</span> <span class="verse"><a name="21">21</a>post quem peperit filiam nomine Dinam</span> <span class="verse"><a name="22">22</a>recordatus quoque Dominus Rahelis exaudivit eam et aperuit vulvam illius</span> <span class="verse"><a name="23">23</a>quae concepit et peperit filium dicens abstulit Deus obprobrium meum</span> <span class="verse"><a name="24">24</a>et vocavit nomen illius Ioseph dicens addat mihi Dominus filium alterum</span> <span class="verse"><a name="25">25</a>nato autem Ioseph dixit Iacob socero suo dimitte me ut revertar in patriam et ad terram meam</span> <span class="verse"><a name="26">26</a>da mihi uxores et liberos meos pro quibus servivi tibi ut abeam tu nosti servitutem qua servivi tibi</span> <span class="verse"><a name="27">27</a>ait ei Laban inveniam gratiam in conspectu tuo experimento didici quod benedixerit mihi Deus propter te</span> <span class="verse"><a name="28">28</a>constitue mercedem tuam quam dem tibi</span> <span class="verse"><a name="29">29</a>at ille respondit tu nosti quomodo servierim tibi et quanta in manibus meis fuerit possessio tua</span> <span class="verse"><a name="30">30</a>modicum habuisti antequam venirem et nunc dives effectus es benedixitque tibi Dominus ad introitum meum iustum est igitur ut aliquando provideam etiam domui meae</span> <span class="verse"><a name="31">31</a>dixitque Laban quid dabo tibi at ille ait nihil volo sed si feceris quod postulo iterum pascam et custodiam pecora tua</span> <span class="verse"><a name="32">32</a>gyra omnes greges tuos et separa cunctas oves varias et sparso vellere et quodcumque furvum et maculosum variumque fuerit tam in ovibus quam in capris erit merces mea</span> <span class="verse"><a name="33">33</a>respondebitque mihi cras iustitia mea quando placiti tempus advenerit coram te et omnia quae non fuerint varia et maculosa et furva tam in ovibus quam in capris furti me arguent</span> <span class="verse"><a name="34">34</a>dixit Laban gratum habeo quod petis</span> <span class="verse"><a name="35">35</a>et separavit in die illo capras et oves hircos et arietes varios atque maculosos cunctum autem gregem unicolorem id est albi et nigri velleris tradidit in manu filiorum suorum</span> <span class="verse"><a name="36">36</a>et posuit spatium itineris inter se et generum dierum trium qui pascebat reliquos greges eius</span> <span class="verse"><a name="37">37</a>tollens ergo Iacob virgas populeas virides et amigdalinas et ex platanis ex parte decorticavit eas detractisque corticibus in his quae spoliata fuerant candor apparuit illa vero quae integra erant viridia permanserunt atque in hunc modum color effectus est varius</span> <span class="verse"><a name="38">38</a>posuitque eas in canalibus ubi effundebatur aqua ut cum venissent greges ad bibendum ante oculos haberent virgas et in aspectu earum conciperent</span> <span class="verse"><a name="39">39</a>factumque est ut in ipso calore coitus oves intuerentur virgas et parerent maculosa et varia et diverso colore respersa</span> <span class="verse"><a name="40">40</a>divisitque gregem Iacob et posuit virgas ante oculos arietum erant autem alba quaeque et nigra Laban cetera vero Iacob separatis inter se gregibus</span> <span class="verse"><a name="41">41</a>igitur quando primo tempore ascendebantur oves ponebat Iacob virgas in canalibus aquarum ante oculos arietum et ovium ut in earum contemplatione conciperent</span> <span class="verse"><a name="42">42</a>quando vero serotina admissura erat et conceptus extremus non ponebat eas factaque sunt ea quae erant serotina Laban et quae primi temporis Iacob</span> <span class="verse"><a name="43">43</a>ditatusque est homo ultra modum et habuit greges multos ancillas et servos camelos et asinos</span> </p></div</div></div></body></html>