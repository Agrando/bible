<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 35</strong></div><p><span class="verse"><a name="1">1</a>interea locutus est Deus ad Iacob surge et ascende Bethel et habita ibi facque altare Deo qui apparuit tibi quando fugiebas Esau fratrem tuum</span> <span class="verse"><a name="2">2</a>Iacob vero convocata omni domo sua ait abicite deos alienos qui in medio vestri sunt et mundamini ac mutate vestimenta vestra</span> <span class="verse"><a name="3">3</a>surgite et ascendamus in Bethel ut faciamus ibi altare Deo qui exaudivit me in die tribulationis meae et fuit socius itineris mei</span> <span class="verse"><a name="4">4</a>dederunt ergo ei omnes deos alienos quos habebant et inaures quae erant in auribus eorum at ille infodit ea subter terebinthum quae est post urbem Sychem</span> <span class="verse"><a name="5">5</a>cumque profecti essent terror Dei invasit omnes per circuitum civitates et non sunt ausi persequi recedentes</span> <span class="verse"><a name="6">6</a>venit igitur Iacob Luzam quae est in terra Chanaan cognomento Bethel ipse et omnis populus cum eo</span> <span class="verse"><a name="7">7</a>aedificavitque ibi altare et appellavit nomen loci Domus Dei ibi enim apparuit ei Deus cum fugeret fratrem suum</span> <span class="verse"><a name="8">8</a>eodem tempore mortua est Debbora nutrix Rebeccae et sepulta ad radices Bethel subter quercum vocatumque est nomen loci quercus Fletus</span> <span class="verse"><a name="9">9</a>apparuit autem iterum Deus Iacob postquam reversus est de Mesopotamiam Syriae benedixitque ei</span> <span class="verse"><a name="10">10</a>dicens non vocaberis ultra Iacob sed Israhel erit nomen tuum et appellavit eum Israhel</span> <span class="verse"><a name="11">11</a>dixitque ei ego Deus omnipotens cresce et multiplicare gentes et populi nationum erunt ex te reges de lumbis tuis egredientur</span> <span class="verse"><a name="12">12</a>terramque quam dedi Abraham et Isaac dabo tibi et semini tuo post te</span> <span class="verse"><a name="13">13</a>et recessit ab eo</span> <span class="verse"><a name="14">14</a>ille vero erexit titulum lapideum in loco quo locutus ei fuerat Deus libans super eum libamina et effundens oleum</span> <span class="verse"><a name="15">15</a>vocansque nomen loci Bethel</span> <span class="verse"><a name="16">16</a>egressus inde venit verno tempore ad terram quae ducit Efratham in qua cum parturiret Rahel</span> <span class="verse"><a name="17">17</a>ob difficultatem partus periclitari coepit dixitque ei obsetrix noli timere quia et hunc habebis filium</span> <span class="verse"><a name="18">18</a>egrediente autem anima prae dolore et inminente iam morte vocavit nomen filii sui Benoni id est filius doloris mei pater vero appellavit eum Beniamin id est filius dexterae</span> <span class="verse"><a name="19">19</a>mortua est ergo Rahel et sepulta in via quae ducit Efratham haec est Bethleem</span> <span class="verse"><a name="20">20</a>erexitque Iacob titulum super sepulchrum eius hic est titulus monumenti Rahel usque in praesentem diem</span> <span class="verse"><a name="21">21</a>egressus inde fixit tabernaculum trans turrem Gregis</span> <span class="verse"><a name="22">22</a>cumque habitaret in illa regione abiit Ruben et dormivit cum Bala concubina patris sui quod illum minime latuit erant autem filii Iacob duodecim</span> <span class="verse"><a name="23">23</a>filii Liae primogenitus Ruben et Symeon et Levi et Iudas et Isachar et Zabulon</span> <span class="verse"><a name="24">24</a>filii Rahel Ioseph et Beniamin</span> <span class="verse"><a name="25">25</a>filii Balae ancillae Rahelis Dan et Nepthalim</span> <span class="verse"><a name="26">26</a>filii Zelphae ancillae Liae Gad et Aser hii filii Iacob qui nati sunt ei in Mesopotamiam Syriae</span> <span class="verse"><a name="27">27</a>venit etiam ad Isaac patrem suum in Mambre civitatem Arbee haec est Hebron in qua peregrinatus est Abraham et Isaac</span> <span class="verse"><a name="28">28</a>et conpleti sunt dies Isaac centum octoginta annorum</span> <span class="verse"><a name="29">29</a>consumptusque aetate mortuus est et adpositus populo suo senex et plenus dierum et sepelierunt eum Esau et Iacob filii sui</span> </p></div</div></div></body></html>