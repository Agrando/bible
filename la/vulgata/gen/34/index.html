<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 34</strong></div><p><span class="verse"><a name="1">1</a>egressa est autem Dina filia Liae ut videret mulieres regionis illius</span> <span class="verse"><a name="2">2</a>quam cum vidisset Sychem filius Emor Evei princeps terrae illius adamavit et rapuit et dormivit cum illa vi opprimens virginem</span> <span class="verse"><a name="3">3</a>et conglutinata est anima eius cum ea tristemque blanditiis delinivit</span> <span class="verse"><a name="4">4</a>et pergens ad Emor patrem suum accipe mihi inquit puellam hanc coniugem</span> <span class="verse"><a name="5">5</a>quod cum audisset Iacob absentibus filiis et in pastu occupatis pecorum siluit donec redirent</span> <span class="verse"><a name="6">6</a>egresso autem Emor patre Sychem ut loqueretur ad Iacob</span> <span class="verse"><a name="7">7</a>ecce filii eius veniebant de agro auditoque quod acciderat irati sunt valde eo quod foedam rem esset operatus in Israhel et violata filia Iacob rem inlicitam perpetrasset</span> <span class="verse"><a name="8">8</a>locutus est itaque Emor ad eos Sychem filii mei adhesit anima filiae vestrae date eam illi uxorem</span> <span class="verse"><a name="9">9</a>et iungamus vicissim conubia filias vestras tradite nobis et filias nostras accipite</span> <span class="verse"><a name="10">10</a>et habitate nobiscum terra in potestate vestra est exercete negotiamini et possidete eam</span> <span class="verse"><a name="11">11</a>sed et Sychem ad patrem et ad fratres eius ait inveniam gratiam coram vobis et quaecumque statueritis dabo</span> <span class="verse"><a name="12">12</a>augete dotem munera postulate libens tribuam quod petieritis tantum date mihi puellam hanc uxorem</span> <span class="verse"><a name="13">13</a>responderunt filii Iacob Sychem et patri eius in dolo saevientes ob stuprum sororis</span> <span class="verse"><a name="14">14</a>non possumus facere quod petitis nec dare sororem nostram homini incircumciso quod inlicitum et nefarium est apud nos</span> <span class="verse"><a name="15">15</a>sed in hoc valebimus foederari si esse volueritis nostri similes et circumcidatur in vobis omne masculini sexus</span> <span class="verse"><a name="16">16</a>tunc dabimus et accipiemus mutuo filias nostras ac vestras et habitabimus vobiscum erimusque unus populus</span> <span class="verse"><a name="17">17</a>sin autem circumcidi nolueritis tollemus filiam nostram et recedemus</span> <span class="verse"><a name="18">18</a>placuit oblatio eorum Emor et Sychem filio eius</span> <span class="verse"><a name="19">19</a>nec distulit adulescens quin statim quod petebatur expleret amabat enim puellam valde et ipse erat inclitus in omni domo patris sui</span> <span class="verse"><a name="20">20</a>ingressique portam urbis locuti sunt populo</span> <span class="verse"><a name="21">21</a>viri isti pacifici sunt et volunt habitare nobiscum negotientur in terra et exerceant eam quae spatiosa et lata cultoribus indiget filias eorum accipiemus uxores et nostras illis dabimus</span> <span class="verse"><a name="22">22</a>unum est quod differtur tantum bonum si circumcidamus masculos nostros ritum gentis imitantes</span> <span class="verse"><a name="23">23</a>et substantia eorum et pecora et cuncta quae possident nostra erunt tantum in hoc adquiescamus et habitantes simul unum efficiemus populum</span> <span class="verse"><a name="24">24</a>adsensi sunt omnes circumcisis cunctis maribus</span> <span class="verse"><a name="25">25</a>et ecce die tertio quando gravissimus vulnerum dolor est arreptis duo Iacob filii Symeon et Levi fratres Dinae gladiis ingressi sunt urbem confidenter interfectisque omnibus masculis</span> <span class="verse"><a name="26">26</a>Emor et Sychem pariter necaverunt tollentes Dinam de domo Sychem sororem suam</span> <span class="verse"><a name="27">27</a>quibus egressis inruerunt super occisos ceteri filii Iacob et depopulati sunt urbem in ultionem stupri</span> <span class="verse"><a name="28">28</a>oves eorum et armenta et asinos cunctaque vastantes quae in domibus et in agris erant</span> <span class="verse"><a name="29">29</a>parvulos quoque et uxores eorum duxere captivas</span> <span class="verse"><a name="30">30</a>quibus patratis audacter Iacob dixit ad Symeon et Levi turbastis me et odiosum fecistis Chananeis et Ferezeis habitatoribus terrae huius nos pauci sumus illi congregati percutient me et delebor ego et domus mea</span> <span class="verse"><a name="31">31</a>responderunt numquid ut scorto abuti debuere sorore nostra</span> </p></div</div></div></body></html>