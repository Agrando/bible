<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 17</strong></div><p><span class="verse"><a name="1">1</a>postquam vero nonaginta et novem annorum esse coeperat apparuit ei Dominus dixitque ad eum ego Deus omnipotens ambula coram me et esto perfectus</span> <span class="verse"><a name="2">2</a>ponamque foedus meum inter me et te et multiplicabo te vehementer nimis</span> <span class="verse"><a name="3">3</a>cecidit Abram pronus in faciem</span> <span class="verse"><a name="4">4</a>dixitque ei Deus ego sum et pactum meum tecum erisque pater multarum gentium</span> <span class="verse"><a name="5">5</a>nec ultra vocabitur nomen tuum Abram sed appellaberis Abraham quia patrem multarum gentium constitui te</span> <span class="verse"><a name="6">6</a>faciamque te crescere vehementissime et ponam in gentibus regesque ex te egredientur</span> <span class="verse"><a name="7">7</a>et statuam pactum meum inter me et te et inter semen tuum post te in generationibus suis foedere sempiterno ut sim Deus tuus et seminis tui post te</span> <span class="verse"><a name="8">8</a>daboque tibi et semini tuo terram peregrinationis tuae omnem terram Chanaan in possessionem aeternam eroque Deus eorum</span> <span class="verse"><a name="9">9</a>dixit iterum Deus ad Abraham et tu ergo custodies pactum meum et semen tuum post te in generationibus suis</span> <span class="verse"><a name="10">10</a>hoc est pactum quod observabitis inter me et vos et semen tuum post te circumcidetur ex vobis omne masculinum</span> <span class="verse"><a name="11">11</a>et circumcidetis carnem praeputii vestri ut sit in signum foederis inter me et vos</span> <span class="verse"><a name="12">12</a>infans octo dierum circumcidetur in vobis omne masculinum in generationibus vestris tam vernaculus quam empticius circumcidetur et quicumque non fuerit de stirpe vestra</span> <span class="verse"><a name="13">13</a>eritque pactum meum in carne vestra in foedus aeternum</span> <span class="verse"><a name="14">14</a>masculus cuius praeputii caro circumcisa non fuerit delebitur anima illa de populo suo quia pactum meum irritum fecit</span> <span class="verse"><a name="15">15</a>dixit quoque Deus ad Abraham Sarai uxorem tuam non vocabis Sarai sed Sarram</span> <span class="verse"><a name="16">16</a>et benedicam ei et ex illa dabo tibi filium cui benedicturus sum eritque in nationes et reges populorum orientur ex eo</span> <span class="verse"><a name="17">17</a>cecidit Abraham in faciem et risit dicens in corde suo putasne centenario nascetur filius et Sarra nonagenaria pariet</span> <span class="verse"><a name="18">18</a>dixitque ad Deum utinam Ismahel vivat coram te</span> <span class="verse"><a name="19">19</a>et ait Deus ad Abraham Sarra uxor tua pariet tibi filium vocabisque nomen eius Isaac et constituam pactum meum illi in foedus sempiternum et semini eius post eum</span> <span class="verse"><a name="20">20</a>super Ismahel quoque exaudivi te ecce benedicam ei et augebo et multiplicabo eum valde duodecim duces generabit et faciam illum in gentem magnam</span> <span class="verse"><a name="21">21</a>pactum vero meum statuam ad Isaac quem pariet tibi Sarra tempore isto in anno altero</span> <span class="verse"><a name="22">22</a>cumque finitus esset sermo loquentis cum eo ascendit Deus ab Abraham</span> <span class="verse"><a name="23">23</a>tulit autem Abraham Ismahelem filium suum et omnes vernaculos domus suae universosque quos emerat cunctos mares ex omnibus viris domus suae et circumcidit carnem praeputii eorum statim in ipsa die sicut praeceperat ei Deus</span> <span class="verse"><a name="24">24</a>nonaginta novem erat annorum quando circumcidit carnem praeputii sui</span> <span class="verse"><a name="25">25</a>et Ismahel filius eius tredecim annos impleverat tempore circumcisionis suae</span> <span class="verse"><a name="26">26</a>eadem die circumcisus est Abraham et Ismahel filius eius</span> <span class="verse"><a name="27">27</a>et omnes viri domus illius tam vernaculi quam empticii et alienigenae pariter circumcisi sunt</span> </p></div</div></div></body></html>