<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 2</strong></div><p><span class="verse"><a name="1">1</a>igitur perfecti sunt caeli et terra et omnis ornatus eorum</span> <span class="verse"><a name="2">2</a>conplevitque Deus die septimo opus suum quod fecerat et requievit die septimo ab universo opere quod patrarat</span> <span class="verse"><a name="3">3</a>et benedixit diei septimo et sanctificavit illum quia in ipso cessaverat ab omni opere suo quod creavit Deus ut faceret</span> <span class="verse"><a name="4">4</a>istae generationes caeli et terrae quando creatae sunt in die quo fecit Dominus Deus caelum et terram</span> <span class="verse"><a name="5">5</a>et omne virgultum agri antequam oreretur in terra omnemque herbam regionis priusquam germinaret non enim pluerat Dominus Deus super terram et homo non erat qui operaretur terram</span> <span class="verse"><a name="6">6</a>sed fons ascendebat e terra inrigans universam superficiem terrae</span> <span class="verse"><a name="7">7</a>formavit igitur Dominus Deus hominem de limo terrae et inspiravit in faciem eius spiraculum vitae et factus est homo in animam viventem</span> <span class="verse"><a name="8">8</a>plantaverat autem Dominus Deus paradisum voluptatis a principio in quo posuit hominem quem formaverat</span> <span class="verse"><a name="9">9</a>produxitque Dominus Deus de humo omne lignum pulchrum visu et ad vescendum suave lignum etiam vitae in medio paradisi lignumque scientiae boni et mali</span> <span class="verse"><a name="10">10</a>et fluvius egrediebatur de loco voluptatis ad inrigandum paradisum qui inde dividitur in quattuor capita</span> <span class="verse"><a name="11">11</a>nomen uni Phison ipse est qui circuit omnem terram Evilat ubi nascitur aurum</span> <span class="verse"><a name="12">12</a>et aurum terrae illius optimum est ibique invenitur bdellium et lapis onychinus</span> <span class="verse"><a name="13">13</a>et nomen fluvio secundo Geon ipse est qui circuit omnem terram Aethiopiae</span> <span class="verse"><a name="14">14</a>nomen vero fluminis tertii Tigris ipse vadit contra Assyrios fluvius autem quartus ipse est Eufrates</span> <span class="verse"><a name="15">15</a>tulit ergo Dominus Deus hominem et posuit eum in paradiso voluptatis ut operaretur et custodiret illum</span> <span class="verse"><a name="16">16</a>praecepitque ei dicens ex omni ligno paradisi comede</span> <span class="verse"><a name="17">17</a>de ligno autem scientiae boni et mali ne comedas in quocumque enim die comederis ex eo morte morieris</span> <span class="verse"><a name="18">18</a>dixit quoque Dominus Deus non est bonum esse hominem solum faciamus ei adiutorium similem sui</span> <span class="verse"><a name="19">19</a>formatis igitur Dominus Deus de humo cunctis animantibus terrae et universis volatilibus caeli adduxit ea ad Adam ut videret quid vocaret ea omne enim quod vocavit Adam animae viventis ipsum est nomen eius</span> <span class="verse"><a name="20">20</a>appellavitque Adam nominibus suis cuncta animantia et universa volatilia caeli et omnes bestias terrae Adam vero non inveniebatur adiutor similis eius</span> <span class="verse"><a name="21">21</a>inmisit ergo Dominus Deus soporem in Adam cumque obdormisset tulit unam de costis eius et replevit carnem pro ea</span> <span class="verse"><a name="22">22</a>et aedificavit Dominus Deus costam quam tulerat de Adam in mulierem et adduxit eam ad Adam</span> <span class="verse"><a name="23">23</a>dixitque Adam hoc nunc os ex ossibus meis et caro de carne mea haec vocabitur virago quoniam de viro sumpta est</span> <span class="verse"><a name="24">24</a>quam ob rem relinquet homo patrem suum et matrem et adherebit uxori suae et erunt duo in carne una</span> <span class="verse"><a name="25">25</a>erant autem uterque nudi Adam scilicet et uxor eius et non erubescebant</span> </p></div</div></div></body></html>