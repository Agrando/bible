<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 49</strong></div><p><span class="verse"><a name="1">1</a>vocavit autem Iacob filios suos et ait eis congregamini ut adnuntiem quae ventura sunt vobis diebus novissimis</span> <span class="verse"><a name="2">2</a>congregamini et audite filii Iacob audite Israhel patrem vestrum</span> <span class="verse"><a name="3">3</a>Ruben primogenitus meus tu fortitudo mea et principium doloris mei prior in donis maior imperio</span> <span class="verse"><a name="4">4</a>effusus es sicut aqua non crescas quia ascendisti cubile patris tui et maculasti stratum eius</span> <span class="verse"><a name="5">5</a>Symeon et Levi fratres vasa iniquitatis bellantia</span> <span class="verse"><a name="6">6</a>in consilio eorum ne veniat anima mea et in coetu illorum non sit gloria mea quia in furore suo occiderunt virum et in voluntate sua suffoderunt murum</span> <span class="verse"><a name="7">7</a>maledictus furor eorum quia pertinax et indignatio illorum quia dura dividam eos in Iacob et dispergam illos in Israhel</span> <span class="verse"><a name="8">8</a>Iuda te laudabunt fratres tui manus tua in cervicibus inimicorum tuorum adorabunt te filii patris tui</span> <span class="verse"><a name="9">9</a>catulus leonis Iuda a praeda fili mi ascendisti requiescens accubuisti ut leo et quasi leaena quis suscitabit eum</span> <span class="verse"><a name="10">10</a>non auferetur sceptrum de Iuda et dux de femoribus eius donec veniat qui mittendus est et ipse erit expectatio gentium</span> <span class="verse"><a name="11">11</a>ligans ad vineam pullum suum et ad vitem o fili mi asinam suam lavabit vino stolam suam et sanguine uvae pallium suum</span> <span class="verse"><a name="12">12</a>pulchriores oculi eius vino et dentes lacte candidiores</span> <span class="verse"><a name="13">13</a>Zabulon in litore maris habitabit et in statione navium pertingens usque ad Sidonem</span> <span class="verse"><a name="14">14</a>Isachar asinus fortis accubans inter terminos</span> <span class="verse"><a name="15">15</a>vidit requiem quod esset bona et terram quod optima et subposuit umerum suum ad portandum factusque est tributis serviens</span> <span class="verse"><a name="16">16</a>Dan iudicabit populum suum sicut et alia tribus Israhel</span> <span class="verse"><a name="17">17</a>fiat Dan coluber in via cerastes in semita mordens ungulas equi ut cadat ascensor eius retro</span> <span class="verse"><a name="18">18</a>salutare tuum expectabo Domine</span> <span class="verse"><a name="19">19</a>Gad accinctus proeliabitur ante eum et ipse accingetur retrorsum</span> <span class="verse"><a name="20">20</a>Aser pinguis panis eius et praebebit delicias regibus</span> <span class="verse"><a name="21">21</a>Nepthalim cervus emissus et dans eloquia pulchritudinis</span> <span class="verse"><a name="22">22</a>filius adcrescens Ioseph filius adcrescens et decorus aspectu filiae discurrerunt super murum</span> <span class="verse"><a name="23">23</a>sed exasperaverunt eum et iurgati sunt invideruntque illi habentes iacula</span> <span class="verse"><a name="24">24</a>sedit in forti arcus eius et dissoluta sunt vincula brachiorum et manuum illius per manus potentis Iacob inde pastor egressus est lapis Israhel</span> <span class="verse"><a name="25">25</a>Deus patris tui erit adiutor tuus et Omnipotens benedicet tibi benedictionibus caeli desuper benedictionibus abyssi iacentis deorsum benedictionibus uberum et vulvae</span> <span class="verse"><a name="26">26</a>benedictiones patris tui confortatae sunt benedictionibus patrum eius donec veniret desiderium collium aeternorum fiant in capite Ioseph et in vertice nazarei inter fratres suos</span> <span class="verse"><a name="27">27</a>Beniamin lupus rapax mane comedet praedam et vespere dividet spolia</span> <span class="verse"><a name="28">28</a>omnes hii in tribubus Israhel duodecim haec locutus est eis pater suus benedixitque singulis benedictionibus propriis</span> <span class="verse"><a name="29">29</a>et praecepit eis dicens ego congregor ad populum meum sepelite me cum patribus meis in spelunca duplici quae est in agro Ephron Hetthei</span> <span class="verse"><a name="30">30</a>contra Mambre in terra Chanaan quam emit Abraham cum agro ab Ephron Hettheo in possessionem sepulchri</span> <span class="verse"><a name="31">31</a>ibi sepelierunt eum et Sarram uxorem eius ibi sepultus est Isaac cum Rebecca coniuge ibi et Lia condita iacet</span> <span class="verse"><a name="32">32</a>finitisque mandatis quibus filios instruebat collegit pedes suos super lectulum et obiit adpositusque est ad populum suum</span> </p></div</div></div></body></html>