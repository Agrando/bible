<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 38</strong></div><p><span class="verse"><a name="1">1</a>eo tempore descendens Iudas a fratribus suis divertit ad virum odollamitem nomine Hiram</span> <span class="verse"><a name="2">2</a>viditque ibi filiam hominis chananei vocabulo Suae et uxore accepta ingressus est ad eam</span> <span class="verse"><a name="3">3</a>quae concepit et peperit filium vocavitque nomen eius Her</span> <span class="verse"><a name="4">4</a>rursum concepto fetu natum filium nominavit Onam</span> <span class="verse"><a name="5">5</a>tertium quoque peperit quem appellavit Sela quo nato parere ultra cessavit</span> <span class="verse"><a name="6">6</a>dedit autem Iudas uxorem primogenito suo Her nomine Thamar</span> <span class="verse"><a name="7">7</a>fuitque Her primogenitus Iudae nequam in conspectu Domini et ab eo occisus est</span> <span class="verse"><a name="8">8</a>dixit ergo Iudas ad Onam filium suum ingredere ad uxorem fratris tui et sociare illi ut suscites semen fratri tuo</span> <span class="verse"><a name="9">9</a>ille sciens non sibi nasci filios introiens ad uxorem fratris sui semen fundebat in terram ne liberi fratris nomine nascerentur</span> <span class="verse"><a name="10">10</a>et idcirco percussit eum Dominus quod rem detestabilem faceret</span> <span class="verse"><a name="11">11</a>quam ob rem dixit Iudas Thamar nurui suae esto vidua in domo patris tui donec crescat Sela filius meus timebat enim ne et ipse moreretur sicut fratres eius quae abiit et habitavit in domo patris sui</span> <span class="verse"><a name="12">12</a>evolutis autem multis diebus mortua est filia Suae uxor Iudae qui post luctum consolatione suscepta ascendebat ad tonsores ovium suarum ipse et Hiras opilio gregis Odollamita in Thamnas</span> <span class="verse"><a name="13">13</a>nuntiatumque est Thamar quod socer illius ascenderet in Thamnas ad tondendas oves</span> <span class="verse"><a name="14">14</a>quae depositis viduitatis vestibus adsumpsit theristrum et mutato habitu sedit in bivio itineris quod ducit Thamnam eo quod crevisset Sela et non eum accepisset maritum</span> <span class="verse"><a name="15">15</a>quam cum vidisset Iudas suspicatus est esse meretricem operuerat enim vultum suum ne cognosceretur</span> <span class="verse"><a name="16">16</a>ingrediensque ad eam ait dimitte me ut coeam tecum nesciebat enim quod nurus sua esset qua respondente quid mihi dabis ut fruaris concubitu meo</span> <span class="verse"><a name="17">17</a>dixit mittam tibi hedum de gregibus rursum illa dicente patiar quod vis si dederis mihi arrabonem donec mittas quod polliceris</span> <span class="verse"><a name="18">18</a>ait Iudas quid vis tibi pro arrabone dari respondit anulum tuum et armillam et baculum quem manu tenes ad unum igitur coitum concepit mulier</span> <span class="verse"><a name="19">19</a>et surgens abiit depositoque habitu quem adsumpserat induta est viduitatis vestibus</span> <span class="verse"><a name="20">20</a>misit autem Iudas hedum per pastorem suum Odollamitem ut reciperet pignus quod dederat mulieri qui cum non invenisset eam</span> <span class="verse"><a name="21">21</a>interrogavit homines loci illius ubi est mulier quae sedebat in bivio respondentibus cunctis non fuit in loco isto meretrix</span> <span class="verse"><a name="22">22</a>reversus est ad Iudam et dixit ei non inveni eam sed et homines loci illius dixerunt mihi numquam ibi sedisse scortum</span> <span class="verse"><a name="23">23</a>ait Iudas habeat sibi certe mendacii nos arguere non poterit ego misi hedum quem promiseram et tu non invenisti eam</span> <span class="verse"><a name="24">24</a>ecce autem post tres menses nuntiaverunt Iudae dicentes fornicata est Thamar nurus tua et videtur uterus illius intumescere dixit Iudas producite eam ut conburatur</span> <span class="verse"><a name="25">25</a>quae cum educeretur ad poenam misit ad socerum suum dicens de viro cuius haec sunt concepi cognosce cuius sit anulus et armilla et baculus</span> <span class="verse"><a name="26">26</a>qui agnitis muneribus ait iustior me est quia non tradidi eam Sela filio meo attamen ultra non cognovit illam</span> <span class="verse"><a name="27">27</a>instante autem partu apparuerunt gemini in utero atque in ipsa effusione infantum unus protulit manum in qua obsetrix ligavit coccinum dicens</span> <span class="verse"><a name="28">28</a>iste egreditur prior</span> <span class="verse"><a name="29">29</a>illo vero retrahente manum egressus est alter dixitque mulier quare divisa est propter te maceria et ob hanc causam vocavit nomen eius Phares</span> <span class="verse"><a name="30">30</a>postea egressus est frater in cuius manu erat coccinum quem appellavit Zara</span> </p></div</div></div></body></html>