<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/gen/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/gen">Genesis</a> &gt <strong>Chapter 43</strong></div><p><span class="verse"><a name="1">1</a>interim fames omnem terram vehementer premebat</span> <span class="verse"><a name="2">2</a>consumptisque cibis quos ex Aegypto detulerant dixit Iacob ad filios suos revertimini et emite pauxillum escarum</span> <span class="verse"><a name="3">3</a>respondit Iudas denuntiavit nobis vir ille sub testificatione iurandi dicens non videbitis faciem meam nisi fratrem vestrum minimum adduxeritis vobiscum</span> <span class="verse"><a name="4">4</a>si ergo vis mittere eum nobiscum pergemus pariter et ememus tibi necessaria</span> <span class="verse"><a name="5">5</a>si autem non vis non ibimus vir enim ut saepe diximus denuntiavit nobis dicens non videbitis faciem meam absque fratre vestro minimo</span> <span class="verse"><a name="6">6</a>dixit eis Israhel in meam hoc fecistis miseriam ut indicaretis ei et alium habere vos fratrem</span> <span class="verse"><a name="7">7</a>at illi responderunt interrogavit nos homo per ordinem nostram progeniem si pater viveret si haberemus fratrem et nos respondimus ei consequenter iuxta id quod fuerat sciscitatus numquid scire poteramus quod dicturus esset adducite vobiscum fratrem vestrum</span> <span class="verse"><a name="8">8</a>Iudas quoque dixit patri suo mitte puerum mecum ut proficiscamur et possimus vivere ne moriamur nos et parvuli nostri</span> <span class="verse"><a name="9">9</a>ego suscipio puerum de manu mea require illum nisi reduxero et tradidero eum tibi ero peccati in te reus omni tempore</span> <span class="verse"><a name="10">10</a>si non intercessisset dilatio iam vice altera venissemus</span> <span class="verse"><a name="11">11</a>igitur Israhel pater eorum dixit ad eos si sic necesse est facite quod vultis sumite de optimis terrae fructibus in vasis vestris et deferte viro munera modicum resinae et mellis et styracis et stactes et terebinthi et amigdalarum</span> <span class="verse"><a name="12">12</a>pecuniamque duplicem ferte vobiscum et illam quam invenistis in sacculis reportate ne forte errore factum sit</span> <span class="verse"><a name="13">13</a>sed et fratrem vestrum tollite et ite ad virum</span> <span class="verse"><a name="14">14</a>Deus autem meus omnipotens faciat vobis eum placabilem et remittat vobiscum fratrem vestrum quem tenet et hunc Beniamin ego autem quasi orbatus absque liberis ero</span> <span class="verse"><a name="15">15</a>tulerunt ergo viri munera et pecuniam duplicem et Beniamin descenderuntque in Aegyptum et steterunt coram Ioseph</span> <span class="verse"><a name="16">16</a>quos cum ille vidisset et Beniamin simul praecepit dispensatori domus suae dicens introduc viros domum et occide victimas et instrue convivium quoniam mecum sunt comesuri meridie</span> <span class="verse"><a name="17">17</a>fecit ille sicut fuerat imperatum et introduxit viros domum</span> <span class="verse"><a name="18">18</a>ibique exterriti dixerunt mutuo propter pecuniam quam rettulimus prius in saccis nostris introducti sumus ut devolvat in nos calumniam et violenter subiciat servituti et nos et asinos nostros</span> <span class="verse"><a name="19">19</a>quam ob rem in ipsis foribus accedentes ad dispensatorem</span> <span class="verse"><a name="20">20</a>locuti sunt oramus domine ut audias iam ante descendimus ut emeremus escas</span> <span class="verse"><a name="21">21</a>quibus emptis cum venissemus ad diversorium aperuimus sacculos nostros et invenimus pecuniam in ore saccorum quam nunc eodem pondere reportamus</span> <span class="verse"><a name="22">22</a>sed et aliud adtulimus argentum ut emamus quae necessaria sunt non est in nostra conscientia quis eam posuerit in marsuppiis nostris</span> <span class="verse"><a name="23">23</a>at ille respondit pax vobiscum nolite timere Deus vester et Deus patris vestri dedit vobis thesauros in sacculis vestris nam pecuniam quam dedistis mihi probatam ego habeo eduxitque ad eos Symeon</span> <span class="verse"><a name="24">24</a>et introductis domum adtulit aquam et laverunt pedes suos deditque pabula asinis eorum</span> <span class="verse"><a name="25">25</a>illi vero parabant munera donec ingrederetur Ioseph meridie audierant enim quod ibi comesuri essent panem</span> <span class="verse"><a name="26">26</a>igitur ingressus est Ioseph domum suam obtuleruntque ei munera tenentes in manibus et adoraverunt proni in terram</span> <span class="verse"><a name="27">27</a>at ille clementer resalutatis eis interrogavit dicens salvusne est pater vester senex de quo dixeratis mihi adhuc vivit</span> <span class="verse"><a name="28">28</a>qui responderunt sospes est servus tuus pater noster adhuc vivit et incurvati adoraverunt eum</span> <span class="verse"><a name="29">29</a>adtollens autem oculos Ioseph vidit Beniamin fratrem suum uterinum et ait iste est frater vester parvulus de quo dixeratis mihi et rursum Deus inquit misereatur tui fili mi</span> <span class="verse"><a name="30">30</a>festinavitque quia commota fuerant viscera eius super fratre suo et erumpebant lacrimae et introiens cubiculum flevit</span> <span class="verse"><a name="31">31</a>rursusque lota facie egressus continuit se et ait ponite panes</span> <span class="verse"><a name="32">32</a>quibus adpositis seorsum Ioseph et seorsum fratribus Aegyptiis quoque qui vescebantur simul seorsum inlicitum est enim Aegyptiis comedere cum Hebraeis et profanum putant huiuscemodi convivium</span> <span class="verse"><a name="33">33</a>sederunt coram eo primogenitus iuxta primogenita sua et minimus iuxta aetatem suam et mirabantur nimis</span> <span class="verse"><a name="34">34</a>sumptis partibus quas ab eo acceperant maiorque pars venit Beniamin ita ut quinque partibus excederet biberuntque et inebriati sunt cum eo</span> </p></div</div></div></body></html>