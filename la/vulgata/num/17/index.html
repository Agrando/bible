<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 17</strong></div><p><span class="verse"><a name="1">1</a>et locutus est Dominus ad Mosen dicens</span> <span class="verse"><a name="2">2</a>loquere ad filios Israhel et accipe ab eis virgas singulas per cognationes suas a cunctis principibus tribuum virgas duodecim et uniuscuiusque nomen superscribes virgae suae</span> <span class="verse"><a name="3">3</a>nomen autem Aaron erit in tribu Levi et una virga cunctas eorum familias continebit</span> <span class="verse"><a name="4">4</a>ponesque eas in tabernaculo foederis coram testimonio ubi loquar ad te</span> <span class="verse"><a name="5">5</a>quem ex his elegero germinabit virga eius et cohibebo a me querimonias filiorum Israhel quibus contra vos murmurant</span> <span class="verse"><a name="6">6</a>locutusque est Moses ad filios Israhel et dederunt ei omnes principes virgas per singulas tribus fueruntque virgae duodecim absque virga Aaron</span> <span class="verse"><a name="7">7</a>quas cum posuisset Moses coram Domino in tabernaculo testimonii</span> <span class="verse"><a name="8">8</a>sequenti die regressus invenit germinasse virgam Aaron in domo Levi et turgentibus gemmis eruperant flores qui foliis dilatatis in amigdalas deformati sunt</span> <span class="verse"><a name="9">9</a>protulit ergo Moses omnes virgas de conspectu Domini ad cunctos filios Israhel videruntque et receperunt singuli virgas suas</span> <span class="verse"><a name="10">10</a>dixitque Dominus ad Mosen refer virgam Aaron in tabernaculum testimonii ut servetur ibi in signum rebellium filiorum et quiescant querellae eorum a me ne moriantur</span> <span class="verse"><a name="11">11</a>fecitque Moses sicut praeceperat Dominus</span> <span class="verse"><a name="12">12</a>dixerunt autem filii Israhel ad Mosen ecce consumpti sumus omnes perivimus</span> <span class="verse"><a name="13">13</a>quicumque accedit ad tabernaculum Domini moritur num usque ad internicionem cuncti delendi sumus</span> </p></div</div></div></body></html>