<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 12</strong></div><p><span class="verse"><a name="1">1</a>locutaque est Maria et Aaron contra Mosen propter uxorem eius aethiopissam</span> <span class="verse"><a name="2">2</a>et dixerunt num per solum Mosen locutus est Dominus nonne et nobis similiter est locutus quod cum audisset Dominus</span> <span class="verse"><a name="3">3</a>erat enim Moses vir mitissimus super omnes homines qui morabantur in terra</span> <span class="verse"><a name="4">4</a>statim locutus est ad eum et ad Aaron et Mariam egredimini vos tantum tres ad tabernaculum foederis cumque fuissent egressi</span> <span class="verse"><a name="5">5</a>descendit Dominus in columna nubis et stetit in introitu tabernaculi vocans Aaron et Mariam qui cum issent</span> <span class="verse"><a name="6">6</a>dixit ad eos audite sermones meos si quis fuerit inter vos propheta Domini in visione apparebo ei vel per somnium loquar ad illum</span> <span class="verse"><a name="7">7</a>at non talis servus meus Moses qui in omni domo mea fidelissimus est</span> <span class="verse"><a name="8">8</a>ore enim ad os loquor ei et palam non per enigmata et figuras Dominum videt quare igitur non timuistis detrahere servo meo Mosi</span> <span class="verse"><a name="9">9</a>iratusque contra eos abiit</span> <span class="verse"><a name="10">10</a>nubes quoque recessit quae erat super tabernaculum et ecce Maria apparuit candens lepra quasi nix cumque respexisset eam Aaron et vidisset perfusam lepra</span> <span class="verse"><a name="11">11</a>ait ad Mosen obsecro domine mi ne inponas nobis hoc peccatum quod stulte commisimus</span> <span class="verse"><a name="12">12</a>ne fiat haec quasi mortua et ut abortivum quod proicitur de vulva matris suae ecce iam medium carnis eius devoratum est lepra</span> <span class="verse"><a name="13">13</a>clamavitque Moses ad Dominum dicens Deus obsecro sana eam</span> <span class="verse"><a name="14">14</a>cui respondit Dominus si pater eius spuisset in faciem illius nonne debuerat saltem septem dierum rubore suffundi separetur septem diebus extra castra et postea revocabitur</span> <span class="verse"><a name="15">15</a>exclusa est itaque Maria extra castra septem diebus et populus non est motus de loco illo donec revocata est Maria</span> </p></div</div></div></body></html>