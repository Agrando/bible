<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 21</strong></div><p><span class="verse"><a name="1">1</a>quod cum audisset Chananeus rex Arad qui habitabat ad meridiem venisse scilicet Israhel per exploratorum viam pugnavit contra illum et victor existens duxit ex eo praedam</span> <span class="verse"><a name="2">2</a>at Israhel voto se Domino obligans ait si tradideris populum istum in manu mea delebo urbes eius</span> <span class="verse"><a name="3">3</a>exaudivitque Dominus preces Israhel et tradidit Chananeum quem ille interfecit subversis urbibus eius et vocavit nomen loci illius Horma id est anathema</span> <span class="verse"><a name="4">4</a>profecti sunt autem et de monte Or per viam quae ducit ad mare Rubrum ut circumirent terram Edom et taedere coepit populum itineris ac laboris</span> <span class="verse"><a name="5">5</a>locutusque contra Deum et Mosen ait cur eduxisti nos de Aegypto ut moreremur in solitudine deest panis non sunt aquae anima nostra iam nausiat super cibo isto levissimo</span> <span class="verse"><a name="6">6</a>quam ob rem misit Dominus in populum ignitos serpentes ad quorum plagas et mortes plurimorum</span> <span class="verse"><a name="7">7</a>venerunt ad Mosen atque dixerunt peccavimus quia locuti sumus contra Dominum et te ora ut tollat a nobis serpentes oravit Moses pro populo</span> <span class="verse"><a name="8">8</a>et locutus est Dominus ad eum fac serpentem et pone eum pro signo qui percussus aspexerit eum vivet</span> <span class="verse"><a name="9">9</a>fecit ergo Moses serpentem aeneum et posuit pro signo quem cum percussi aspicerent sanabantur</span> <span class="verse"><a name="10">10</a>profectique filii Israhel castrametati sunt in Oboth</span> <span class="verse"><a name="11">11</a>unde egressi fixere tentoria in Hieabarim in solitudine quae respicit Moab contra orientalem plagam</span> <span class="verse"><a name="12">12</a>et inde moventes venerunt ad torrentem Zared</span> <span class="verse"><a name="13">13</a>quem relinquentes castrametati sunt contra Arnon quae est in deserto et prominet in finibus Amorrei siquidem Arnon terminus est Moab dividens Moabitas et Amorreos</span> <span class="verse"><a name="14">14</a>unde dicitur in libro bellorum Domini sicut fecit in mari Rubro sic faciet in torrentibus Arnon</span> <span class="verse"><a name="15">15</a>scopuli torrentium inclinati sunt ut requiescerent in Ar et recumberent in finibus Moabitarum</span> <span class="verse"><a name="16">16</a>ex eo loco apparuit puteus super quo locutus est Dominus ad Mosen congrega populum et dabo ei aquam</span> <span class="verse"><a name="17">17</a>tunc cecinit Israhel carmen istud ascendat puteus concinebant</span> <span class="verse"><a name="18">18</a>puteus quem foderunt principes et paraverunt duces multitudinis in datore legis et in baculis suis de solitudine Matthana</span> <span class="verse"><a name="19">19</a>de Matthana Nahalihel de Nahalihel in Bamoth</span> <span class="verse"><a name="20">20</a>de Bamoth vallis est in regione Moab in vertice Phasga et quod respicit contra desertum</span> <span class="verse"><a name="21">21</a>misit autem Israhel nuntios ad Seon regem Amorreorum dicens</span> <span class="verse"><a name="22">22</a>obsecro ut transire mihi liceat per terram tuam non declinabimus in agros et vineas non bibemus aquas ex puteis via regia gradiemur donec transeamus terminos tuos</span> <span class="verse"><a name="23">23</a>qui concedere noluit ut transiret Israhel per fines suos quin potius exercitu congregato egressus est obviam in desertum et venit in Iasa pugnavitque contra eum</span> <span class="verse"><a name="24">24</a>a quo percussus est in ore gladii et possessa est terra eius ab Arnon usque Iebboc et filios Ammon quia forti praesidio tenebantur termini Ammanitarum</span> <span class="verse"><a name="25">25</a>tulit ergo Israhel omnes civitates eius et habitavit in urbibus Amorrei in Esebon scilicet et viculis eius</span> <span class="verse"><a name="26">26</a>urbs Esebon fuit regis Seon Amorrei qui pugnavit contra regem Moab et tulit omnem terram quae dicionis illius fuerat usque Arnon</span> <span class="verse"><a name="27">27</a>idcirco dicitur in proverbio venite in Esebon aedificetur et construatur civitas Seon</span> <span class="verse"><a name="28">28</a>ignis egressus est de Esebon flamma de oppido Seon et devoravit Ar Moabitarum et habitatores excelsorum Arnon</span> <span class="verse"><a name="29">29</a>vae tibi Moab peristi popule Chamos dedit filios eius in fugam et filias in captivitatem regi Amorreorum Seon</span> <span class="verse"><a name="30">30</a>iugum ipsorum disperiit ab Esebon usque Dibon lassi pervenerunt in Nophe et usque Medaba</span> <span class="verse"><a name="31">31</a>habitavit itaque Israhel in terra Amorrei</span> <span class="verse"><a name="32">32</a>misitque Moses qui explorarent Iazer cuius ceperunt viculos et possederunt habitatores</span> <span class="verse"><a name="33">33</a>verteruntque se et ascenderunt per viam Basan et occurrit eis Og rex Basan cum omni populo suo pugnaturus in Edrai</span> <span class="verse"><a name="34">34</a>dixitque Dominus ad Mosen ne timeas eum quia in manu tua tradidi illum et omnem populum ac terram eius faciesque illi sicut fecisti Seon regi Amorreorum habitatori Esebon</span> <span class="verse"><a name="35">35</a>percusserunt igitur et hunc cum filiis suis universumque populum eius usque ad internicionem et possederunt terram illius</span> </p></div</div></div></body></html>