<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 9</strong></div><p><span class="verse"><a name="1">1</a>locutus est Dominus ad Mosen in deserto Sinai anno secundo postquam egressi sunt de terra Aegypti mense primo dicens</span> <span class="verse"><a name="2">2</a>faciant filii Israhel phase in tempore suo</span> <span class="verse"><a name="3">3</a>quartadecima die mensis huius ad vesperam iuxta omnes caerimonias et iustificationes eius</span> <span class="verse"><a name="4">4</a>praecepitque Moses filiis Israhel ut facerent phase</span> <span class="verse"><a name="5">5</a>qui fecerunt tempore suo quartadecima die mensis ad vesperam in monte Sinai iuxta omnia quae mandaverat Dominus Mosi fecerunt filii Israhel</span> <span class="verse"><a name="6">6</a>ecce autem quidam inmundi super animam hominis qui non poterant facere pascha in die illo accedentes ad Mosen et Aaron</span> <span class="verse"><a name="7">7</a>dixerunt eis inmundi sumus super animam hominis quare fraudamur ut non valeamus offerre oblationem Domino in tempore suo inter filios Israhel</span> <span class="verse"><a name="8">8</a>quibus respondit Moses state ut consulam quid praecipiat Dominus de vobis</span> <span class="verse"><a name="9">9</a>locutusque est Dominus ad Mosen dicens</span> <span class="verse"><a name="10">10</a>loquere filiis Israhel homo qui fuerit inmundus super anima sive in via procul in gente vestra faciat phase Domino</span> <span class="verse"><a name="11">11</a>mense secundo quartadecima die mensis ad vesperam cum azymis et lactucis agrestibus comedent illud</span> <span class="verse"><a name="12">12</a>non relinquent ex eo quippiam usque mane et os eius non confringent omnem ritum phase observabunt</span> <span class="verse"><a name="13">13</a>si quis autem et mundus est et in itinere non fuit et tamen non fecit phase exterminabitur anima illa de populis suis quia sacrificium Domino non obtulit tempore suo peccatum suum ipse portabit</span> <span class="verse"><a name="14">14</a>peregrinus quoque et advena si fuerit apud vos faciet phase Domini iuxta caerimonias et iustificationes eius praeceptum idem erit apud vos tam advenae quam indigenae</span> <span class="verse"><a name="15">15</a>igitur die qua erectum est tabernaculum operuit illud nubes a vespere autem super tentorium erat quasi species ignis usque mane</span> <span class="verse"><a name="16">16</a>sic fiebat iugiter per diem operiebat illud nubes et per noctem quasi species ignis</span> <span class="verse"><a name="17">17</a>cumque ablata fuisset nubes quae tabernaculum protegebat tunc proficiscebantur filii Israhel et in loco ubi stetisset nubes ibi castrametabantur</span> <span class="verse"><a name="18">18</a>ad imperium Domini proficiscebantur et ad imperium illius figebant tabernaculum cunctis diebus quibus stabat nubes super tabernaculum manebant in eodem loco</span> <span class="verse"><a name="19">19</a>et si evenisset ut multo tempore maneret super illud erant filii Israhel in excubiis Domini et non proficiscebantur</span> <span class="verse"><a name="20">20</a>quotquot diebus fuisset nubes super tabernaculum ad imperium Domini erigebant tentoria et ad imperium illius deponebant</span> <span class="verse"><a name="21">21</a>si fuisset nubes a vespere usque mane et statim diluculo tabernaculum reliquisset proficiscebantur et si post diem et noctem recessisset dissipabant tentoria</span> <span class="verse"><a name="22">22</a>si biduo aut uno mense vel longiori tempore fuisset super tabernaculum manebant filii Israhel in eodem loco et non proficiscebantur statim autem ut recessisset movebant castra</span> <span class="verse"><a name="23">23</a>per verbum Domini figebant tentoria et per verbum illius proficiscebantur erantque in excubiis Domini iuxta imperium eius per manum Mosi</span> </p></div</div></div></body></html>