<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 14</strong></div><p><span class="verse"><a name="1">1</a>igitur vociferans omnis turba flevit nocte illa</span> <span class="verse"><a name="2">2</a>et murmurati sunt contra Mosen et Aaron cuncti filii Israhel dicentes</span> <span class="verse"><a name="3">3</a>utinam mortui essemus in Aegypto et non in hac vasta solitudine utinam pereamus et non inducat nos Dominus in terram istam ne cadamus gladio et uxores ac liberi nostri ducantur captivi nonne melius est reverti in Aegyptum</span> <span class="verse"><a name="4">4</a>dixeruntque alter ad alterum constituamus nobis ducem et revertamur in Aegyptum</span> <span class="verse"><a name="5">5</a>quo audito Moses et Aaron ceciderunt proni in terram coram omni multitudine filiorum Israhel</span> <span class="verse"><a name="6">6</a>at vero Iosue filius Nun et Chaleb filius Iepphonne qui et ipsi lustraverant terram sciderunt vestimenta sua</span> <span class="verse"><a name="7">7</a>et ad omnem multitudinem filiorum Israhel locuti sunt terram quam circuivimus valde bona est</span> <span class="verse"><a name="8">8</a>si propitius fuerit Dominus inducet nos in eam et tradet humum lacte et melle manantem</span> <span class="verse"><a name="9">9</a>nolite rebelles esse contra Dominum neque timeatis populum terrae huius quia sicut panem ita eos possumus devorare recessit ab illis omne praesidium Dominus nobiscum est nolite metuere</span> <span class="verse"><a name="10">10</a>cumque clamaret omnis multitudo et lapidibus eos vellet opprimere apparuit gloria Domini super tectum foederis cunctis filiis Israhel</span> <span class="verse"><a name="11">11</a>et dixit Dominus ad Mosen usquequo detrahet mihi populus iste quousque non credent mihi in omnibus signis quae feci coram eis</span> <span class="verse"><a name="12">12</a>feriam igitur eos pestilentia atque consumam te autem faciam principem super gentem magnam et fortiorem quam haec est</span> <span class="verse"><a name="13">13</a>et ait Moses ad Dominum ut audiant Aegyptii de quorum medio eduxisti populum istum</span> <span class="verse"><a name="14">14</a>et habitatores terrae huius qui audierunt quod tu Domine in populo isto sis et facie videaris ad faciem et nubes tua protegat illos et in columna nubis praecedas eos per diem et in columna ignis per noctem</span> <span class="verse"><a name="15">15</a>quod occideris tantam multitudinem quasi unum hominem et dicant</span> <span class="verse"><a name="16">16</a>non poterat introducere populum in terram pro qua iuraverat idcirco occidit eos in solitudine</span> <span class="verse"><a name="17">17</a>magnificetur ergo fortitudo Domini sicut iurasti dicens</span> <span class="verse"><a name="18">18</a>Dominus patiens et multae misericordiae auferens iniquitatem et scelera nullumque innoxium derelinquens qui visitas peccata patrum in filios in tertiam et quartam generationem</span> <span class="verse"><a name="19">19</a>dimitte obsecro peccatum populi tui huius secundum magnitudinem misericordiae tuae sicut propitius fuisti egredientibus de Aegypto usque ad locum istum</span> <span class="verse"><a name="20">20</a>dixitque Dominus dimisi iuxta verbum tuum</span> <span class="verse"><a name="21">21</a>vivo ego et implebitur gloria Domini universa terra</span> <span class="verse"><a name="22">22</a>attamen omnes homines qui viderunt maiestatem meam et signa quae feci in Aegypto et in solitudine et temptaverunt me iam per decem vices nec oboedierunt voci meae</span> <span class="verse"><a name="23">23</a>non videbunt terram pro qua iuravi patribus eorum nec quisquam ex illis qui detraxit mihi intuebitur eam</span> <span class="verse"><a name="24">24</a>servum meum Chaleb qui plenus alio spiritu secutus est me inducam in terram hanc quam circuivit et semen eius possidebit eam</span> <span class="verse"><a name="25">25</a>quoniam Amalechites et Chananeus habitant in vallibus cras movete castra et revertimini in solitudinem per viam maris Rubri</span> <span class="verse"><a name="26">26</a>locutusque est Dominus ad Mosen et Aaron dicens</span> <span class="verse"><a name="27">27</a>usquequo multitudo haec pessima murmurat contra me querellas filiorum Israhel audivi</span> <span class="verse"><a name="28">28</a>dic ergo eis vivo ego ait Dominus sicut locuti estis audiente me sic faciam vobis</span> <span class="verse"><a name="29">29</a>in solitudine hac iacebunt cadavera vestra omnes qui numerati estis a viginti annis et supra et murmurastis contra me</span> <span class="verse"><a name="30">30</a>non intrabitis terram super quam levavi manum meam ut habitare vos facerem praeter Chaleb filium Iepphonne et Iosue filium Nun</span> <span class="verse"><a name="31">31</a>parvulos autem vestros de quibus dixistis quod praedae hostibus forent introducam ut videant terram quae vobis displicuit</span> <span class="verse"><a name="32">32</a>vestra cadavera iacebunt in solitudine</span> <span class="verse"><a name="33">33</a>filii vestri erunt vagi in deserto annis quadraginta et portabunt fornicationem vestram donec consumantur cadavera patrum in deserto</span> <span class="verse"><a name="34">34</a>iuxta numerum quadraginta dierum quibus considerastis terram annus pro die inputabitur et quadraginta annis recipietis iniquitates vestras et scietis ultionem meam</span> <span class="verse"><a name="35">35</a>quoniam sicut locutus sum ita faciam omni multitudini huic pessimae quae consurrexit adversum me in solitudine hac deficiet et morietur</span> <span class="verse"><a name="36">36</a>igitur omnes viri quos miserat Moses ad contemplandam terram et qui reversi murmurare fecerant contra eum omnem multitudinem detrahentes terrae quod esset mala</span> <span class="verse"><a name="37">37</a>mortui sunt atque percussi in conspectu Domini</span> <span class="verse"><a name="38">38</a>Iosue autem filius Nun et Chaleb filius Iepphonne vixerunt ex omnibus qui perrexerant ad considerandam terram</span> <span class="verse"><a name="39">39</a>locutusque est Moses universa verba haec ad omnes filios Israhel et luxit populus nimis</span> <span class="verse"><a name="40">40</a>et ecce mane primo surgentes ascenderunt verticem montis atque dixerunt parati sumus ascendere ad locum de quo Dominus locutus est quia peccavimus</span> <span class="verse"><a name="41">41</a>quibus Moses cur inquit transgredimini verbum Domini quod vobis non cedet in prosperum</span> <span class="verse"><a name="42">42</a>nolite ascendere non enim est Dominus vobiscum ne corruatis coram inimicis vestris</span> <span class="verse"><a name="43">43</a>Amalechites et Chananeus ante vos sunt quorum gladio corruetis eo quod nolueritis adquiescere Domino nec erit Dominus vobiscum</span> <span class="verse"><a name="44">44</a>at illi contenebrati ascenderunt in verticem montis arca autem testamenti Domini et Moses non recesserunt de castris</span> <span class="verse"><a name="45">45</a>descenditque Amalechites et Chananeus qui habitabant in monte et percutiens eos atque concidens persecutus est usque Horma</span> </p></div</div></div></body></html>