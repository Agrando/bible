<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 11</strong></div><p><span class="verse"><a name="1">1</a>interea ortum est murmur populi quasi dolentium pro labore contra Dominum quod cum audisset iratus est et accensus in eos ignis Domini devoravit extremam castrorum partem</span> <span class="verse"><a name="2">2</a>cumque clamasset populus ad Mosen oravit Moses Dominum et absortus est ignis</span> <span class="verse"><a name="3">3</a>vocavitque nomen loci illius Incensio eo quod succensus fuisset contra eos ignis Domini</span> <span class="verse"><a name="4">4</a>vulgus quippe promiscuum quod ascenderat cum eis flagravit desiderio sedens et flens iunctis sibi pariter filiis Israhel et ait quis dabit nobis ad vescendum carnes</span> <span class="verse"><a name="5">5</a>recordamur piscium quos comedebamus in Aegypto gratis in mentem nobis veniunt cucumeres et pepones porrique et cepae et alia</span> <span class="verse"><a name="6">6</a>anima nostra arida est nihil aliud respiciunt oculi nostri nisi man</span> <span class="verse"><a name="7">7</a>erat autem man quasi semen coriandri coloris bdellii</span> <span class="verse"><a name="8">8</a>circuibatque populus et colligens illud frangebat mola sive terebat in mortario coquens in olla et faciens ex eo tortulas saporis quasi panis oleati</span> <span class="verse"><a name="9">9</a>cumque descenderet nocte super castra ros descendebat pariter et man</span> <span class="verse"><a name="10">10</a>audivit ergo Moses flentem populum per familias singulos per ostia tentorii sui iratusque est furor Domini valde sed et Mosi intoleranda res visa est</span> <span class="verse"><a name="11">11</a>et ait ad Dominum cur adflixisti servum tuum quare non invenio gratiam coram te et cur inposuisti pondus universi populi huius super me</span> <span class="verse"><a name="12">12</a>numquid ego concepi omnem hanc multitudinem vel genui eam ut dicas mihi porta eos in sinu tuo sicut portare solet nutrix infantulum et defer in terram pro qua iurasti patribus eorum</span> <span class="verse"><a name="13">13</a>unde mihi carnes ut dem tantae multitudini flent contra me dicentes da nobis carnes ut comedamus</span> <span class="verse"><a name="14">14</a>non possum solus sustinere omnem hunc populum quia gravis mihi est</span> <span class="verse"><a name="15">15</a>sin aliter tibi videtur obsecro ut interficias me et inveniam gratiam in oculis tuis ne tantis adficiar malis</span> <span class="verse"><a name="16">16</a>et dixit Dominus ad Mosen congrega mihi septuaginta viros de senibus Israhel quos tu nosti quod senes populi sint ac magistri et duces eos ad ostium tabernaculi foederis faciesque ibi stare tecum</span> <span class="verse"><a name="17">17</a>ut descendam et loquar tibi et auferam de spiritu tuo tradamque eis ut sustentent tecum onus populi et non tu solus graveris</span> <span class="verse"><a name="18">18</a>populo quoque dices sanctificamini cras comedetis carnes ego enim audivi vos dicere quis dabit nobis escas carnium bene nobis erat in Aegypto ut det vobis Dominus carnes et comedatis</span> <span class="verse"><a name="19">19</a>non uno die nec duobus vel quinque aut decem nec viginti quidem</span> <span class="verse"><a name="20">20</a>sed usque ad mensem dierum donec exeat per nares vestras et vertatur in nausiam eo quod reppuleritis Dominum qui in medio vestri est et fleveritis coram eo dicentes quare egressi sumus ex Aegypto</span> <span class="verse"><a name="21">21</a>et ait Moses sescenta milia peditum huius populi sunt et tu dicis dabo eis esum carnium mense integro</span> <span class="verse"><a name="22">22</a>numquid ovium et boum multitudo caedetur ut possit sufficere ad cibum vel omnes pisces maris in unum congregabuntur ut eos satient</span> <span class="verse"><a name="23">23</a>cui respondit Dominus numquid manus Domini invalida est iam nunc videbis utrum meus sermo opere conpleatur</span> <span class="verse"><a name="24">24</a>venit igitur Moses et narravit populo verba Domini congregans septuaginta viros de senibus Israhel quos stare fecit circa tabernaculum</span> <span class="verse"><a name="25">25</a>descenditque Dominus per nubem et locutus est ad eum auferens de spiritu qui erat in Mosen et dans septuaginta viris cumque requievisset in eis spiritus prophetaverunt nec ultra cessarunt</span> <span class="verse"><a name="26">26</a>remanserant autem in castris duo viri quorum unus vocabatur Heldad et alter Medad super quos requievit spiritus nam et ipsi descripti fuerant et non exierant ad tabernaculum</span> <span class="verse"><a name="27">27</a>cumque prophetarent in castris cucurrit puer et nuntiavit Mosi dicens Heldad et Medad prophetant in castris</span> <span class="verse"><a name="28">28</a>statim Iosue filius Nun minister Mosi et electus e pluribus ait domine mi Moses prohibe eos</span> <span class="verse"><a name="29">29</a>at ille quid inquit aemularis pro me quis tribuat ut omnis populus prophetet et det eis Dominus spiritum suum</span> <span class="verse"><a name="30">30</a>reversusque est Moses et maiores natu Israhel in castra</span> <span class="verse"><a name="31">31</a>ventus autem egrediens a Domino arreptas trans mare coturnices detulit et dimisit in castra itinere quantum uno die confici potest ex omni parte castrorum per circuitum volabantque in aere duobus cubitis altitudine super terram</span> <span class="verse"><a name="32">32</a>surgens ergo populus toto die illo et nocte ac die altero congregavit coturnicum qui parum decem choros et siccaverunt eas per gyrum castrorum</span> <span class="verse"><a name="33">33</a>adhuc carnes erant in dentibus eorum nec defecerat huiuscemodi cibus et ecce furor Domini concitatus in populum percussit eum plaga magna nimis</span> <span class="verse"><a name="34">34</a>vocatusque est ille locus sepulchra Concupiscentiae ibi enim sepelierunt populum qui desideraverat egressi autem de sepulchris Concupiscentiae venerunt in Aseroth et manserunt ibi</span> </p></div</div></div></body></html>