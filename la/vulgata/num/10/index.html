<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 10</strong></div><p><span class="verse"><a name="1">1</a>locutus est Dominus ad Mosen dicens</span> <span class="verse"><a name="2">2</a>fac tibi duas tubas argenteas ductiles quibus convocare possis multitudinem quando movenda sunt castra</span> <span class="verse"><a name="3">3</a>cumque increpueris tubis congregabitur ad te omnis turba ad ostium foederis tabernaculi</span> <span class="verse"><a name="4">4</a>si semel clangueris venient ad te principes et capita multitudinis Israhel</span> <span class="verse"><a name="5">5</a>sin autem prolixior atque concisus clangor increpuerit movebunt castra primi qui sunt ad orientalem plagam</span> <span class="verse"><a name="6">6</a>in secundo autem sonitu et pari ululatu tubae levabunt tentoria qui habitant ad meridiem et iuxta hunc modum reliqui facient ululantibus tubis in profectione</span> <span class="verse"><a name="7">7</a>quando autem congregandus est populus simplex tubarum clangor erit et non concise ululabunt</span> <span class="verse"><a name="8">8</a>filii Aaron sacerdotes clangent tubis eritque hoc legitimum sempiternum in generationibus vestris</span> <span class="verse"><a name="9">9</a>si exieritis ad bellum de terra vestra contra hostes qui dimicant adversum vos clangetis ululantibus tubis et erit recordatio vestri coram Domino Deo vestro ut eruamini de manibus inimicorum vestrorum</span> <span class="verse"><a name="10">10</a>si quando habebitis epulum et dies festos et kalendas canetis tubis super holocaustis et pacificis victimis ut sint vobis in recordationem Dei vestri ego Dominus Deus vester</span> <span class="verse"><a name="11">11</a>anno secundo mense secundo vicesima die mensis elevata est nubes de tabernaculo foederis</span> <span class="verse"><a name="12">12</a>profectique sunt filii Israhel per turmas suas de deserto Sinai et recubuit nubes in solitudine Pharan</span> <span class="verse"><a name="13">13</a>moveruntque castra primi iuxta imperium Domini in manu Mosi</span> <span class="verse"><a name="14">14</a>filii Iuda per turmas suas quorum princeps erat Naasson filius Aminadab</span> <span class="verse"><a name="15">15</a>in tribu filiorum Isachar fuit princeps Nathanahel filius Suar</span> <span class="verse"><a name="16">16</a>in tribu Zabulon erat princeps Heliab filius Helon</span> <span class="verse"><a name="17">17</a>depositumque est tabernaculum quod portantes egressi sunt filii Gerson et Merari</span> <span class="verse"><a name="18">18</a>profectique sunt et filii Ruben per turmas et ordinem suum quorum princeps erat Helisur filius Sedeur</span> <span class="verse"><a name="19">19</a>in tribu autem filiorum Symeon princeps fuit Salamihel filius Surisaddai</span> <span class="verse"><a name="20">20</a>porro in tribu Gad erat princeps Heliasaph filius Duhel</span> <span class="verse"><a name="21">21</a>profectique sunt et Caathitae portantes sanctuarium tamdiu tabernaculum portabatur donec venirent ad erectionis locum</span> <span class="verse"><a name="22">22</a>moverunt castra et filii Ephraim per turmas suas in quorum exercitu princeps erat Helisama filius Ammiud</span> <span class="verse"><a name="23">23</a>in tribu autem filiorum Manasse princeps fuit Gamalihel filius Phadassur</span> <span class="verse"><a name="24">24</a>et in tribu Beniamin dux Abidan filius Gedeonis</span> <span class="verse"><a name="25">25</a>novissimi castrorum omnium profecti sunt filii Dan per turmas suas in quorum exercitu princeps fuit Ahiezer filius Amisaddai</span> <span class="verse"><a name="26">26</a>in tribu autem filiorum Aser erat princeps Phagaihel filius Ochran</span> <span class="verse"><a name="27">27</a>et in tribu filiorum Nepthalim princeps Achira filius Henan</span> <span class="verse"><a name="28">28</a>haec sunt castra et profectiones filiorum Israhel per turmas suas quando egrediebantur</span> <span class="verse"><a name="29">29</a>dixitque Moses Hobab filio Rahuhel Madianiti cognato suo proficiscimur ad locum quem Dominus daturus est nobis veni nobiscum ut benefaciamus tibi quia Dominus bona promisit Israheli</span> <span class="verse"><a name="30">30</a>cui ille respondit non vadam tecum sed revertar in terram meam in qua natus sum</span> <span class="verse"><a name="31">31</a>et ille noli inquit nos relinquere tu enim nosti in quibus locis per desertum castra ponere debeamus et eris ductor noster</span> <span class="verse"><a name="32">32</a>cumque nobiscum veneris quicquid optimum fuerit ex opibus quas nobis traditurus est Dominus dabimus tibi</span> <span class="verse"><a name="33">33</a>profecti sunt ergo de monte Domini via trium dierum arcaque foederis Domini praecedebat eos per dies tres providens castrorum locum</span> <span class="verse"><a name="34">34</a>nubes quoque Domini super eos erat per diem cum incederent</span> <span class="verse"><a name="35">35</a>cumque elevaretur arca dicebat Moses surge Domine et dissipentur inimici tui et fugiant qui oderunt te a facie tua</span> <span class="verse"><a name="36">36</a>cum autem deponeretur aiebat revertere Domine ad multitudinem exercitus Israhel</span> </p></div</div></div></body></html>