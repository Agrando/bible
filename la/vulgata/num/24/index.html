<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 24</strong></div><p><span class="verse"><a name="1">1</a>cumque vidisset Balaam quod placeret Domino ut benediceret Israheli nequaquam abiit ut ante perrexerat ut augurium quaereret sed dirigens contra desertum vultum suum</span> <span class="verse"><a name="2">2</a>et elevans oculos vidit Israhel in tentoriis commorantem per tribus suas et inruente in se spiritu Dei</span> <span class="verse"><a name="3">3</a>adsumpta parabola ait dixit Balaam filius Beor dixit homo cuius obturatus est oculus</span> <span class="verse"><a name="4">4</a>dixit auditor sermonum Dei qui visionem Omnipotentis intuitus est qui cadit et sic aperiuntur oculi eius</span> <span class="verse"><a name="5">5</a>quam pulchra tabernacula tua Iacob et tentoria tua Israhel</span> <span class="verse"><a name="6">6</a>ut valles nemorosae ut horti iuxta fluvios inrigui ut tabernacula quae fixit Dominus quasi cedri propter aquas</span> <span class="verse"><a name="7">7</a>fluet aqua de situla eius et semen illius erit in aquas multas tolletur propter Agag rex eius et auferetur regnum illius</span> <span class="verse"><a name="8">8</a>Deus eduxit illum de Aegypto cuius fortitudo similis est rinocerotis devorabunt gentes hostes illius ossaque eorum confringent et perforabunt sagittis</span> <span class="verse"><a name="9">9</a>accubans dormivit ut leo et quasi leaena quam suscitare nullus audebit qui benedixerit tibi erit ipse benedictus qui maledixerit in maledictione reputabitur</span> <span class="verse"><a name="10">10</a>iratusque Balac contra Balaam conplosis manibus ait ad maledicendum inimicis meis vocavi te quibus e contrario tertio benedixisti</span> <span class="verse"><a name="11">11</a>revertere ad locum tuum decreveram quidem magnifice honorare te sed Dominus privavit te honore disposito</span> <span class="verse"><a name="12">12</a>respondit Balaam ad Balac nonne nuntiis tuis quos misisti ad me dixi</span> <span class="verse"><a name="13">13</a>si dederit mihi Balac plenam domum suam argenti et auri non potero praeterire sermonem Domini Dei mei ut vel boni quid vel mali proferam ex corde meo sed quicquid Dominus dixerit hoc loquar</span> <span class="verse"><a name="14">14</a>verumtamen pergens ad populum meum dabo consilium quid populus tuus huic populo faciat extremo tempore</span> <span class="verse"><a name="15">15</a>sumpta igitur parabola rursum ait dixit Balaam filius Beor dixit homo cuius obturatus est oculus</span> <span class="verse"><a name="16">16</a>dixit auditor sermonum Dei qui novit doctrinam Altissimi et visiones Omnipotentis videt qui cadens apertos habet oculos</span> <span class="verse"><a name="17">17</a>videbo eum sed non modo intuebor illum sed non prope orietur stella ex Iacob et consurget virga de Israhel et percutiet duces Moab vastabitque omnes filios Seth</span> <span class="verse"><a name="18">18</a>et erit Idumea possessio eius hereditas Seir cedet inimicis suis Israhel vero fortiter aget</span> <span class="verse"><a name="19">19</a>de Iacob erit qui dominetur et perdat reliquias civitatis</span> <span class="verse"><a name="20">20</a>cumque vidisset Amalech adsumens parabolam ait principium gentium Amalech cuius extrema perdentur</span> <span class="verse"><a name="21">21</a>vidit quoque Cineum et adsumpta parabola ait robustum est quidem habitaculum tuum sed si in petra posueris nidum tuum</span> <span class="verse"><a name="22">22</a>et fueris electus de stirpe Cain quamdiu poteris permanere Assur enim capiet te</span> <span class="verse"><a name="23">23</a>adsumptaque parabola iterum locutus est heu quis victurus est quando ista faciet Deus</span> <span class="verse"><a name="24">24</a>venient in trieribus de Italia superabunt Assyrios vastabuntque Hebraeos et ad extremum etiam ipsi peribunt</span> <span class="verse"><a name="25">25</a>surrexitque Balaam et reversus est in locum suum Balac quoque via qua venerat rediit</span> </p></div</div></div></body></html>