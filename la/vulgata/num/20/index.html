<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 20</strong></div><p><span class="verse"><a name="1">1</a>veneruntque filii Israhel et omnis multitudo in desertum Sin mense primo et mansit populus in Cades mortuaque est ibi Maria et sepulta in eodem loco</span> <span class="verse"><a name="2">2</a>cumque indigeret aqua populus coierunt adversum Mosen et Aaron</span> <span class="verse"><a name="3">3</a>et versi in seditionem dixerunt utinam perissemus inter fratres nostros coram Domino</span> <span class="verse"><a name="4">4</a>cur eduxistis ecclesiam Domini in solitudinem ut et nos et nostra iumenta moriantur</span> <span class="verse"><a name="5">5</a>quare nos fecistis ascendere de Aegypto et adduxistis in locum istum pessimum qui seri non potest qui nec ficum gignit nec vineas nec mala granata insuper et aquam non habet ad bibendum</span> <span class="verse"><a name="6">6</a>ingressusque Moses et Aaron dimissa multitudine tabernaculum foederis corruerunt proni in terram et apparuit gloria Domini super eos</span> <span class="verse"><a name="7">7</a>locutusque est Dominus ad Mosen dicens</span> <span class="verse"><a name="8">8</a>tolle virgam et congrega populum tu et Aaron frater tuus et loquimini ad petram coram eis et illa dabit aquas cumque eduxeris aquam de petra bibet omnis multitudo et iumenta eius</span> <span class="verse"><a name="9">9</a>tulit igitur Moses virgam quae erat in conspectu Domini sicut praeceperat ei</span> <span class="verse"><a name="10">10</a>congregata multitudine ante petram dixitque eis audite rebelles et increduli num de petra hac vobis aquam poterimus eicere</span> <span class="verse"><a name="11">11</a>cumque elevasset Moses manum percutiens virga bis silicem egressae sunt aquae largissimae ita ut et populus biberet et iumenta</span> <span class="verse"><a name="12">12</a>dixitque Dominus ad Mosen et Aaron quia non credidistis mihi ut sanctificaretis me coram filiis Israhel non introducetis hos populos in terram quam dabo eis</span> <span class="verse"><a name="13">13</a>haec est aqua Contradictionis ubi iurgati sunt filii Israhel contra Dominum et sanctificatus est in eis</span> <span class="verse"><a name="14">14</a>misit interea nuntios Moses de Cades ad regem Edom qui dicerent haec mandat frater tuus Israhel nosti omnem laborem qui adprehendit nos</span> <span class="verse"><a name="15">15</a>quomodo descenderint patres nostri in Aegyptum et habitaverimus ibi multo tempore adflixerintque nos Aegyptii et patres nostros</span> <span class="verse"><a name="16">16</a>et quomodo clamaverimus ad Dominum et exaudierit nos miseritque angelum qui eduxerit nos de Aegypto ecce in urbe Cades quae est in extremis finibus tuis positi</span> <span class="verse"><a name="17">17</a>obsecramus ut nobis transire liceat per terram tuam non ibimus per agros nec per vineas non bibemus aquas de puteis tuis sed gradiemur via publica nec ad dextram nec ad sinistram declinantes donec transeamus terminos tuos</span> <span class="verse"><a name="18">18</a>cui respondit Edom non transibis per me alioquin armatus occurram tibi</span> <span class="verse"><a name="19">19</a>dixeruntque filii Israhel per tritam gradiemur viam et si biberimus aquas tuas nos et pecora nostra dabimus quod iustum est nulla erit in pretio difficultas tantum velociter transeamus</span> <span class="verse"><a name="20">20</a>at ille respondit non transibis statimque egressus est obvius cum infinita multitudine et manu forti</span> <span class="verse"><a name="21">21</a>nec voluit adquiescere deprecanti ut concederet transitum per fines suos quam ob rem devertit ab eo Israhel</span> <span class="verse"><a name="22">22</a>cumque castra movissent de Cades venerunt in montem Or qui est in finibus terrae Edom</span> <span class="verse"><a name="23">23</a>ubi locutus est Dominus ad Mosen</span> <span class="verse"><a name="24">24</a>pergat inquit Aaron ad populos suos non enim intrabit terram quam dedi filiis Israhel eo quod incredulus fuerit ori meo ad aquas Contradictionis</span> <span class="verse"><a name="25">25</a>tolle Aaron et filium eius cum eo et duces eos in montem Or</span> <span class="verse"><a name="26">26</a>cumque nudaveris patrem veste sua indues ea Eleazarum filium eius et Aaron colligetur et morietur ibi</span> <span class="verse"><a name="27">27</a>fecit Moses ut praeceperat Dominus et ascenderunt in montem Or coram omni multitudine</span> <span class="verse"><a name="28">28</a>cumque Aaron spoliasset vestibus suis induit eis Eleazarum filium eius</span> <span class="verse"><a name="29">29</a>illo mortuo in montis supercilio descendit cum Eleazaro</span> <span class="verse"><a name="30">30</a>omnis autem multitudo videns occubuisse Aaron flevit super eo triginta diebus per cunctas familias suas</span> </p></div</div></div></body></html>