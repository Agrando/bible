<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 30</strong></div><p><span class="verse"><a name="1">1</a>narravitque Moses filiis Israhel omnia quae ei Dominus imperarat</span> <span class="verse"><a name="2">2</a>et locutus est ad principes tribuum filiorum Israhel iste est sermo quem praecepit Dominus</span> <span class="verse"><a name="3">3</a>si quis virorum votum Domino voverit aut se constrinxerit iuramento non faciet irritum verbum suum sed omne quod promisit implebit</span> <span class="verse"><a name="4">4</a>mulier si quippiam voverit et se constrinxerit iuramento quae est in domo patris sui et in aetate adhuc puellari si cognoverit pater votum quod pollicita est et iuramentum quo obligavit animam suam et tacuerit voti rea erit</span> <span class="verse"><a name="5">5</a>quicquid pollicita est et iuravit opere conplebit</span> <span class="verse"><a name="6">6</a>sin autem statim ut audierit contradixerit pater et vota et iuramenta eius irrita erunt nec obnoxia tenebitur sponsioni eo quod contradixerit pater</span> <span class="verse"><a name="7">7</a>si maritum habuerit et voverit aliquid et semel verbum de ore eius egrediens animam illius obligaverit iuramento</span> <span class="verse"><a name="8">8</a>quo die audierit vir et non contradixerit voti rea erit reddet quodcumque promiserat</span> <span class="verse"><a name="9">9</a>sin autem audiens statim contradixerit et irritas fecerit pollicitationes eius verbaque quibus obstrinxerat animam suam propitius ei erit Dominus</span> <span class="verse"><a name="10">10</a>vidua et repudiata quicquid voverint reddent</span> <span class="verse"><a name="11">11</a>uxor in domo viri cum se voto constrinxerit et iuramento</span> <span class="verse"><a name="12">12</a>si audierit vir et tacuerit nec contradixerit sponsioni reddet quodcumque promiserat</span> <span class="verse"><a name="13">13</a>sin autem extemplo contradixerit non tenebitur promissionis rea quia maritus contradixit et Dominus ei propitius erit</span> <span class="verse"><a name="14">14</a>si voverit et iuramento se constrinxerit ut per ieiunium vel ceterarum rerum abstinentiam adfligat animam suam in arbitrio viri erit ut faciat sive non faciat</span> <span class="verse"><a name="15">15</a>quod si audiens vir tacuerit et in alteram diem distulerit sententiam quicquid voverat atque promiserat reddet quia statim ut audivit tacuit</span> <span class="verse"><a name="16">16</a>sin autem contradixerit postquam rescivit portabit ipse iniquitatem eius</span> <span class="verse"><a name="17">17</a>istae sunt leges quas constituit Dominus Mosi inter virum et uxorem inter patrem et filiam quae in puellari adhuc aetate est vel quae manet in parentis domo</span> </p></div</div></div></body></html>