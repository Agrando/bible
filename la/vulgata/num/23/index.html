<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 23</strong></div><p><span class="verse"><a name="1">1</a>dixitque Balaam ad Balac aedifica mihi hic septem aras et para totidem vitulos eiusdemque numeri arietes</span> <span class="verse"><a name="2">2</a>cumque fecisset iuxta sermonem Balaam inposuerunt simul vitulum et arietem super aram</span> <span class="verse"><a name="3">3</a>dixitque Balaam ad Balac sta paulisper iuxta holocaustum tuum donec vadam si forte occurrat mihi Dominus et quodcumque imperaverit loquar tibi</span> <span class="verse"><a name="4">4</a>cumque abisset velociter occurrit ei Deus locutusque ad eum Balaam septem inquit aras erexi et inposui vitulum et arietem desuper</span> <span class="verse"><a name="5">5</a>Dominus autem posuit verbum in ore eius et ait revertere ad Balac et haec loqueris</span> <span class="verse"><a name="6">6</a>reversus invenit stantem Balac iuxta holocaustum suum et omnes principes Moabitarum</span> <span class="verse"><a name="7">7</a>adsumptaque parabola sua dixit de Aram adduxit me Balac rex Moabitarum de montibus orientis veni inquit et maledic Iacob propera et detestare Israhel</span> <span class="verse"><a name="8">8</a>quomodo maledicam cui non maledixit Deus qua ratione detester quem Dominus non detestatur</span> <span class="verse"><a name="9">9</a>de summis silicibus videbo eum et de collibus considerabo illum populus solus habitabit et inter gentes non reputabitur</span> <span class="verse"><a name="10">10</a>quis dinumerare possit pulverem Iacob et nosse numerum stirpis Israhel moriatur anima mea morte iustorum et fiant novissima mea horum similia</span> <span class="verse"><a name="11">11</a>dixitque Balac ad Balaam quid est hoc quod agis ut malediceres inimicis vocavi te et tu e contrario benedicis eis</span> <span class="verse"><a name="12">12</a>cui ille respondit num aliud possum loqui nisi quod iusserit Dominus</span> <span class="verse"><a name="13">13</a>dixit ergo Balac veni mecum in alterum locum unde partem Israhelis videas et totum videre non possis inde maledicito ei</span> <span class="verse"><a name="14">14</a>cumque duxisset eum in locum sublimem super verticem montis Phasga aedificavit Balaam septem aras et inpositis supra vitulo atque ariete</span> <span class="verse"><a name="15">15</a>dixit ad Balac sta hic iuxta holocaustum tuum donec ego pergam obvius</span> <span class="verse"><a name="16">16</a>cui cum Dominus occurrisset posuissetque verbum in ore eius ait revertere ad Balac et haec loqueris ei</span> <span class="verse"><a name="17">17</a>reversus invenit eum stantem iuxta holocaustum suum et principes Moabitarum cum eo ad quem Balac quid inquit locutus est Dominus</span> <span class="verse"><a name="18">18</a>at ille adsumpta parabola sua ait sta Balac et ausculta audi fili Sepphor</span> <span class="verse"><a name="19">19</a>non est Deus quasi homo ut mentiatur nec ut filius hominis ut mutetur dixit ergo et non faciet locutus est et non implebit</span> <span class="verse"><a name="20">20</a>ad benedicendum adductus sum benedictionem prohibere non valeo</span> <span class="verse"><a name="21">21</a>non est idolum in Iacob nec videtur simulacrum in Israhel Dominus Deus eius cum eo est et clangor victoriae regis in illo</span> <span class="verse"><a name="22">22</a>Deus eduxit eum de Aegypto cuius fortitudo similis est rinocerotis</span> <span class="verse"><a name="23">23</a>non est augurium in Iacob nec divinatio in Israhel temporibus suis dicetur Iacob et Israheli quid operatus sit Deus</span> <span class="verse"><a name="24">24</a>ecce populus ut leaena consurget et quasi leo erigetur non accubabit donec devoret praedam et occisorum sanguinem bibat</span> <span class="verse"><a name="25">25</a>dixitque Balac ad Balaam nec maledicas ei nec benedicas</span> <span class="verse"><a name="26">26</a>et ille nonne ait dixi tibi quod quicquid mihi Deus imperaret hoc facerem</span> <span class="verse"><a name="27">27</a>et ait Balac ad eum veni et ducam te ad alium locum si forte placeat Deo ut inde maledicas eis</span> <span class="verse"><a name="28">28</a>cumque duxisset eum super verticem montis Phogor qui respicit solitudinem</span> <span class="verse"><a name="29">29</a>dixit ei Balaam aedifica mihi hic septem aras et para totidem vitulos eiusdemque numeri arietes</span> <span class="verse"><a name="30">30</a>fecit Balac ut Balaam dixerat inposuitque vitulos et arietes per singulas aras</span> </p></div</div></div></body></html>