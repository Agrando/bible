<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 35</strong></div><p><span class="verse"><a name="1">1</a>haec quoque locutus est Dominus ad Mosen in campestribus Moab super Iordanem contra Hiericho</span> <span class="verse"><a name="2">2</a>praecipe filiis Israhel ut dent Levitis de possessionibus suis</span> <span class="verse"><a name="3">3</a>urbes ad habitandum et suburbana earum per circuitum ut ipsi in oppidis maneant et suburbana sint pecoribus ac iumentis</span> <span class="verse"><a name="4">4</a>quae a muris civitatum forinsecus per circuitum mille passuum spatio tendentur</span> <span class="verse"><a name="5">5</a>contra orientem duo milia erunt cubiti et contra meridiem similiter duo milia ad mare quoque quod respicit occidentem eadem mensura erit et septentrionalis plaga aequali termino finietur eruntque urbes in medio et foris suburbana</span> <span class="verse"><a name="6">6</a>de ipsis autem oppidis quae Levitis dabitis sex erunt in fugitivorum auxilia separata ut fugiat ad ea qui fuderit sanguinem exceptis his alia quadraginta duo oppida</span> <span class="verse"><a name="7">7</a>id est simul quadraginta octo cum suburbanis suis</span> <span class="verse"><a name="8">8</a>ipsaeque urbes quae dabuntur de possessionibus filiorum Israhel ab his qui plus habent plures auferentur et qui minus pauciores singuli iuxta mensuram hereditatis suae dabunt oppida Levitis</span> <span class="verse"><a name="9">9</a>ait Dominus ad Mosen</span> <span class="verse"><a name="10">10</a>loquere filiis Israhel et dices ad eos quando transgressi fueritis Iordanem in terram Chanaan</span> <span class="verse"><a name="11">11</a>decernite quae urbes esse debeant in praesidia fugitivorum qui nolentes sanguinem fuderint</span> <span class="verse"><a name="12">12</a>in quibus cum fuerit profugus cognatus occisi eum non poterit occidere donec stet in conspectu multitudinis et causa illius iudicetur</span> <span class="verse"><a name="13">13</a>de ipsis autem urbibus quae ad fugitivorum subsidia separantur</span> <span class="verse"><a name="14">14</a>tres erunt trans Iordanem et tres in terra Chanaan</span> <span class="verse"><a name="15">15</a>tam filiis Israhel quam advenis atque peregrinis ut confugiat ad eas qui nolens sanguinem fuderit</span> <span class="verse"><a name="16">16</a>si quis ferro percusserit et mortuus fuerit qui percussus est reus erit homicidii et ipse morietur</span> <span class="verse"><a name="17">17</a>si lapidem iecerit et ictus occubuerit similiter punietur</span> <span class="verse"><a name="18">18</a>si ligno percussus interierit percussoris sanguine vindicabitur</span> <span class="verse"><a name="19">19</a>propinquus occisi homicidam interficiet statim ut adprehenderit eum percutiet</span> <span class="verse"><a name="20">20</a>si per odium quis hominem inpulerit vel iecerit quippiam in eum per insidias</span> <span class="verse"><a name="21">21</a>aut cum esset inimicus manu percusserit et ille mortuus fuerit percussor homicidii reus erit cognatus occisi statim ut invenerit eum iugulabit</span> <span class="verse"><a name="22">22</a>quod si fortuito et absque odio</span> <span class="verse"><a name="23">23</a>et inimicitiis quicquam horum fecerit</span> <span class="verse"><a name="24">24</a>et hoc audiente populo fuerit conprobatum atque inter percussorem et propinquum sanguinis quaestio ventilata</span> <span class="verse"><a name="25">25</a>liberabitur innocens de ultoris manu et reducetur per sententiam in urbem ad quam confugerat manebitque ibi donec sacerdos magnus qui oleo sancto unctus est moriatur</span> <span class="verse"><a name="26">26</a>si interfector extra fines urbium quae exulibus deputatae sunt</span> <span class="verse"><a name="27">27</a>fuerit inventus et percussus ab eo qui ultor est sanguinis absque noxa erit qui eum occiderit</span> <span class="verse"><a name="28">28</a>debuerat enim profugus usque ad mortem pontificis in urbe residere postquam autem ille obierit homicida revertetur in terram suam</span> <span class="verse"><a name="29">29</a>haec sempiterna erunt et legitima in cunctis habitationibus vestris</span> <span class="verse"><a name="30">30</a>homicida sub testibus punietur ad unius testimonium nullus condemnabitur</span> <span class="verse"><a name="31">31</a>non accipietis pretium ab eo qui reus est sanguinis statim et ipse morietur</span> <span class="verse"><a name="32">32</a>exules et profugi ante mortem pontificis nullo modo in urbes suas reverti poterunt</span> <span class="verse"><a name="33">33</a>ne polluatis terram habitationis vestrae quae insontium cruore maculatur nec aliter expiari potest nisi per eius sanguinem qui alterius sanguinem fuderit</span> <span class="verse"><a name="34">34</a>atque ita emundabitur vestra possessio me commorante vobiscum ego enim sum Dominus qui habito inter filios Israhel</span> </p></div</div></div></body></html>