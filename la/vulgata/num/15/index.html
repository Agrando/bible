<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 15</strong></div><p><span class="verse"><a name="1">1</a>locutus est Dominus ad Mosen dicens</span> <span class="verse"><a name="2">2</a>loquere ad filios Israhel et dices ad eos cum ingressi fueritis terram habitationis vestrae quam ego dabo vobis</span> <span class="verse"><a name="3">3</a>et feceritis oblationem Domino in holocaustum aut victimam vota solventes vel sponte offerentes munera aut in sollemnitatibus vestris adolentes odorem suavitatis Domino de bubus sive de ovibus</span> <span class="verse"><a name="4">4</a>offeret quicumque immolaverit victimam sacrificium similae decimam partem oephi conspersae oleo quod mensuram habebit quartam partem hin</span> <span class="verse"><a name="5">5</a>et vinum ad liba fundenda eiusdem mensurae dabit in holocausto sive in victima per agnos singulos</span> <span class="verse"><a name="6">6</a>et arietis erit sacrificium similae duarum decimarum quae conspersa sit oleo tertiae partis hin</span> <span class="verse"><a name="7">7</a>et vinum ad libamentum tertiae partis eiusdem mensurae offeret in odorem suavitatis Domino</span> <span class="verse"><a name="8">8</a>quando vero de bubus feceris holocaustum aut hostiam ut impleas votum vel pacificas victimas</span> <span class="verse"><a name="9">9</a>dabis per singulos boves similae tres decimas conspersae oleo quod habeat medium mensurae hin</span> <span class="verse"><a name="10">10</a>et vinum ad liba fundenda eiusdem mensurae in oblationem suavissimi odoris Domino</span> <span class="verse"><a name="11">11</a>sic facietis</span> <span class="verse"><a name="12">12</a>per singulos boves et arietes et agnos et hedos</span> <span class="verse"><a name="13">13</a>tam indigenae quam peregrini</span> <span class="verse"><a name="14">14</a>eodem ritu offerent sacrificia</span> <span class="verse"><a name="15">15</a>unum praeceptum erit atque iudicium tam vobis quam advenis terrae</span> <span class="verse"><a name="16">16</a>locutus est Dominus ad Mosen dicens</span> <span class="verse"><a name="17">17</a>loquere filiis Israhel et dices ad eos</span> <span class="verse"><a name="18">18</a>cum veneritis in terram quam dabo vobis</span> <span class="verse"><a name="19">19</a>et comederitis de panibus regionis illius separabitis primitias Domino</span> <span class="verse"><a name="20">20</a>de cibis vestris sicut de areis primitias separatis</span> <span class="verse"><a name="21">21</a>ita et de pulmentis dabitis primitiva Domino</span> <span class="verse"><a name="22">22</a>quod si per ignorantiam praeterieritis quicquam horum quae locutus est Dominus ad Mosen</span> <span class="verse"><a name="23">23</a>et mandavit per eum ad vos a die qua coepit iubere et ultra</span> <span class="verse"><a name="24">24</a>oblitaque fuerit facere multitudo offeret vitulum de armento holocaustum in odorem suavissimum Domino et sacrificium eius ac liba ut caerimoniae postulant hircumque pro peccato</span> <span class="verse"><a name="25">25</a>et rogabit sacerdos pro omni multitudine filiorum Israhel et dimittetur eis quoniam non sponte peccaverunt nihilominus offerentes incensum Domino pro se et pro peccato atque errore suo</span> <span class="verse"><a name="26">26</a>et dimittetur universae plebi filiorum Israhel et advenis qui peregrinantur inter vos quoniam culpa est omnis populi per ignorantiam</span> <span class="verse"><a name="27">27</a>quod si anima una nesciens peccaverit offeret capram anniculam pro peccato suo</span> <span class="verse"><a name="28">28</a>et deprecabitur pro ea sacerdos quod inscia peccaverit coram Domino inpetrabitque ei veniam et dimittetur illi</span> <span class="verse"><a name="29">29</a>tam indigenis quam advenis una lex erit omnium qui peccaverint ignorantes</span> <span class="verse"><a name="30">30</a>anima vero quae per superbiam aliquid commiserit sive civis sit ille sive peregrinus quoniam adversum Dominum rebellis fuit peribit de populo suo</span> <span class="verse"><a name="31">31</a>verbum enim Domini contempsit et praeceptum illius fecit irritum idcirco delebitur et portabit iniquitatem suam</span> <span class="verse"><a name="32">32</a>factum est autem cum essent filii Israhel in solitudine et invenissent hominem colligentem ligna in die sabbati</span> <span class="verse"><a name="33">33</a>obtulerunt eum Mosi et Aaron et universae multitudini</span> <span class="verse"><a name="34">34</a>qui recluserunt eum in carcerem nescientes quid super eo facere deberent</span> <span class="verse"><a name="35">35</a>dixitque Dominus ad Mosen morte moriatur homo iste obruat eum lapidibus omnis turba extra castra</span> <span class="verse"><a name="36">36</a>cumque eduxissent eum foras obruerunt lapidibus et mortuus est sicut praeceperat Dominus</span> <span class="verse"><a name="37">37</a>dixit quoque Dominus ad Mosen</span> <span class="verse"><a name="38">38</a>loquere filiis Israhel et dices ad eos ut faciant sibi fimbrias per angulos palliorum ponentes in eis vittas hyacinthinas</span> <span class="verse"><a name="39">39</a>quas cum viderint recordentur omnium mandatorum Domini nec sequantur cogitationes suas et oculos per res varias fornicantes</span> <span class="verse"><a name="40">40</a>sed magis memores praeceptorum Domini faciant ea sintque sancti Deo suo</span> <span class="verse"><a name="41">41</a>ego Dominus Deus vester qui eduxi vos de terra Aegypti ut essem vester Deus</span> </p></div</div></div></body></html>