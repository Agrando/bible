<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 32</strong></div><p><span class="verse"><a name="1">1</a>filii autem Ruben et Gad habebant pecora multa et erat illis in iumentis infinita substantia cumque vidissent Iazer et Galaad aptas alendis animalibus</span> <span class="verse"><a name="2">2</a>venerunt ad Mosen et ad Eleazarum sacerdotem et principes multitudinis atque dixerunt</span> <span class="verse"><a name="3">3</a>Atharoth et Dibon et Iazer et Nemra Esbon et Eleale et Sabam et Nebo et Beon</span> <span class="verse"><a name="4">4</a>terram quam percussit Dominus in conspectu filiorum Israhel regionis uberrimae est ad pastum animalium et nos servi tui habemus iumenta plurima</span> <span class="verse"><a name="5">5</a>precamurque si invenimus gratiam coram te ut des nobis famulis tuis eam in possessionem ne facias nos transire Iordanem</span> <span class="verse"><a name="6">6</a>quibus respondit Moses numquid fratres vestri ibunt ad pugnam et vos hic sedebitis</span> <span class="verse"><a name="7">7</a>cur subvertitis mentes filiorum Israhel ne transire audeant in locum quem eis daturus est Dominus</span> <span class="verse"><a name="8">8</a>nonne ita egerunt patres vestri quando misi de Cadesbarne ad explorandam terram</span> <span class="verse"><a name="9">9</a>cumque venissent usque ad vallem Botri lustrata omni regione subverterunt cor filiorum Israhel ut non intrarent fines quos eis Dominus dedit</span> <span class="verse"><a name="10">10</a>qui iratus iuravit dicens</span> <span class="verse"><a name="11">11</a>si videbunt homines isti qui ascenderunt ex Aegypto a viginti annis et supra terram quam sub iuramento pollicitus sum Abraham Isaac et Iacob et noluerunt sequi me</span> <span class="verse"><a name="12">12</a>praeter Chaleb filium Iepphonne Cenezeum et Iosue filium Nun isti impleverunt voluntatem meam</span> <span class="verse"><a name="13">13</a>iratusque Dominus adversum Israhel circumduxit eum per desertum quadraginta annis donec consumeretur universa generatio quae fecerat malum in conspectu eius</span> <span class="verse"><a name="14">14</a>et ecce inquit vos surrexistis pro patribus vestris incrementa et alumni hominum peccatorum ut augeretis furorem Domini contra Israhel</span> <span class="verse"><a name="15">15</a>qui si nolueritis sequi eum in solitudine populum derelinquet et vos causa eritis necis omnium</span> <span class="verse"><a name="16">16</a>at illi prope accedentes dixerunt caulas ovium fabricabimus et stabula iumentorum parvulis quoque nostris urbes munitas</span> <span class="verse"><a name="17">17</a>nos autem ipsi armati et accincti pergemus ad proelium ante filios Israhel donec introducamus eos ad loca sua parvuli nostri et quicquid habere possumus erunt in urbibus muratis propter habitatorum insidias</span> <span class="verse"><a name="18">18</a>non revertemur in domos nostras usquequo possideant filii Israhel hereditatem suam</span> <span class="verse"><a name="19">19</a>nec quicquam quaeremus trans Iordanem quia iam habemus possessionem nostram in orientali eius plaga</span> <span class="verse"><a name="20">20</a>quibus Moses ait si facitis quod promittitis expediti pergite coram Domino ad pugnam</span> <span class="verse"><a name="21">21</a>et omnis vir bellator armatus Iordanem transeat donec subvertat Dominus inimicos suos</span> <span class="verse"><a name="22">22</a>et subiciatur ei omnis terra tunc eritis inculpabiles et apud Dominum et apud Israhel et obtinebitis regiones quas vultis coram Domino</span> <span class="verse"><a name="23">23</a>sin autem quod dicitis non feceritis nulli dubium quin peccetis in Dominum et scitote quoniam peccatum vestrum adprehendet vos</span> <span class="verse"><a name="24">24</a>aedificate ergo urbes parvulis vestris et caulas ac stabula ovibus ac iumentis et quod polliciti estis implete</span> <span class="verse"><a name="25">25</a>dixeruntque filii Gad et Ruben ad Mosen servi tui sumus faciemus quod iubet dominus noster</span> <span class="verse"><a name="26">26</a>parvulos nostros et mulieres et pecora ac iumenta relinquemus in urbibus Galaad</span> <span class="verse"><a name="27">27</a>nos autem famuli tui omnes expediti pergemus ad bellum sicut tu domine loqueris</span> <span class="verse"><a name="28">28</a>praecepit ergo Moses Eleazaro sacerdoti et Iosue filio Nun et principibus familiarum per tribus Israhel et dixit ad eos</span> <span class="verse"><a name="29">29</a>si transierint filii Gad et filii Ruben vobiscum Iordanem omnes armati ad bellum coram Domino et vobis fuerit terra subiecta date eis Galaad in possessionem</span> <span class="verse"><a name="30">30</a>sin autem noluerint transire vobiscum in terram Chanaan inter vos habitandi accipiant loca</span> <span class="verse"><a name="31">31</a>responderuntque filii Gad et filii Ruben sicut locutus est Dominus servis suis ita faciemus</span> <span class="verse"><a name="32">32</a>ipsi armati pergemus coram Domino in terram Chanaan et possessionem iam suscepisse nos confitemur trans Iordanem</span> <span class="verse"><a name="33">33</a>dedit itaque Moses filiis Gad et Ruben et dimidiae tribui Manasse filii Ioseph regnum Seon regis Amorrei et regnum Og regis Basan et terram eorum cum urbibus suis per circuitum</span> <span class="verse"><a name="34">34</a>igitur extruxerunt filii Gad Dibon et Atharoth et Aroer</span> <span class="verse"><a name="35">35</a>Etrothsophan et Iazer Iecbaa</span> <span class="verse"><a name="36">36</a>et Bethnemra et Betharan urbes munitas et caulas pecoribus suis</span> <span class="verse"><a name="37">37</a>filii vero Ruben aedificaverunt Esbon et Eleale et Cariathaim</span> <span class="verse"><a name="38">38</a>et Nabo et Baalmeon versis nominibus Sabama quoque inponentes vocabula urbibus quas extruxerant</span> <span class="verse"><a name="39">39</a>porro filii Machir filii Manasse perrexerunt in Galaad et vastaverunt eam interfecto Amorreo habitatore eius</span> <span class="verse"><a name="40">40</a>dedit ergo Moses terram Galaad Machir filio Manasse qui habitavit in ea</span> <span class="verse"><a name="41">41</a>Iair autem filius Manasse abiit et occupavit vicos eius quos appellavit Avothiair id est villas Iair</span> <span class="verse"><a name="42">42</a>Nobe quoque perrexit et adprehendit Canath cum viculis suis vocavitque eam ex nomine suo Nobe</span> </p></div</div></div></body></html>