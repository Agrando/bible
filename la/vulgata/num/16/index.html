<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/num/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/num">Numbers</a> &gt <strong>Chapter 16</strong></div><p><span class="verse"><a name="1">1</a>ecce autem Core filius Isaar filii Caath filii Levi et Dathan atque Abiram filii Heliab Hon quoque filius Pheleth de filiis Ruben</span> <span class="verse"><a name="2">2</a>surrexerunt contra Mosen aliique filiorum Israhel ducenti quinquaginta viri proceres synagogae et qui tempore concilii per nomina vocabantur</span> <span class="verse"><a name="3">3</a>cumque stetissent adversum Mosen et Aaron dixerunt sufficiat vobis quia omnis multitudo sanctorum est et in ipsis est Dominus cur elevamini super populum Domini</span> <span class="verse"><a name="4">4</a>quod cum audisset Moses cecidit pronus in faciem</span> <span class="verse"><a name="5">5</a>locutusque ad Core et ad omnem multitudinem mane inquit notum faciet Dominus qui ad se pertineant et sanctos adplicabit sibi et quos elegerit adpropinquabunt ei</span> <span class="verse"><a name="6">6</a>hoc igitur facite tollat unusquisque turibula sua tu Core et omne concilium tuum</span> <span class="verse"><a name="7">7</a>et hausto cras igne ponite desuper thymiama coram Domino et quemcumque elegerit ipse erit sanctus multum erigimini filii Levi</span> <span class="verse"><a name="8">8</a>dixitque rursum ad Core audite filii Levi</span> <span class="verse"><a name="9">9</a>num parum vobis est quod separavit vos Deus Israhel ab omni populo et iunxit sibi ut serviretis ei in cultu tabernaculi et staretis coram frequentia populi et ministraretis ei</span> <span class="verse"><a name="10">10</a>idcirco ad se fecit accedere te et omnes fratres tuos filios Levi ut vobis etiam sacerdotium vindicetis</span> <span class="verse"><a name="11">11</a>et omnis globus tuus stet contra Dominum quid est enim Aaron ut murmuretis contra eum</span> <span class="verse"><a name="12">12</a>misit ergo Moses ut vocaret Dathan et Abiram filios Heliab qui responderunt non venimus</span> <span class="verse"><a name="13">13</a>numquid parum est tibi quod eduxisti nos de terra quae lacte et melle manabat ut occideres in deserto nisi et dominatus fueris nostri</span> <span class="verse"><a name="14">14</a>re vera induxisti nos in terram quae fluit rivis lactis et mellis et dedisti nobis possessiones agrorum et vinearum an et oculos nostros vis eruere non venimus</span> <span class="verse"><a name="15">15</a>iratusque Moses valde ait ad Dominum ne respicias sacrificia eorum tu scis quod ne asellum quidem umquam acceperim ab eis nec adflixerim quempiam eorum</span> <span class="verse"><a name="16">16</a>dixitque ad Core tu et omnis congregatio tua state seorsum coram Domino et Aaron die crastino separatim</span> <span class="verse"><a name="17">17</a>tollite singuli turibula vestra et ponite super ea incensum offerentes Domino ducenta quinquaginta turibula Aaron quoque teneat turibulum suum</span> <span class="verse"><a name="18">18</a>quod cum fecissent stantibus Mosen et Aaron</span> <span class="verse"><a name="19">19</a>et coacervassent adversum eos omnem multitudinem ad ostium tabernaculi apparuit cunctis gloria Domini</span> <span class="verse"><a name="20">20</a>locutusque Dominus ad Mosen et Aaron ait</span> <span class="verse"><a name="21">21</a>separamini de medio congregationis huius ut eos repente disperdam</span> <span class="verse"><a name="22">22</a>qui ceciderunt proni in faciem atque dixerunt fortissime Deus spirituum universae carnis num uno peccante contra omnes tua ira desaeviet</span> <span class="verse"><a name="23">23</a>et ait Dominus ad Mosen</span> <span class="verse"><a name="24">24</a>praecipe universo populo ut separetur a tabernaculis Core et Dathan et Abiram</span> <span class="verse"><a name="25">25</a>surrexitque Moses et abiit ad Dathan et Abiram et sequentibus eum senioribus Israhel</span> <span class="verse"><a name="26">26</a>dixit ad turbam recedite a tabernaculis hominum impiorum et nolite tangere quae ad eos pertinent ne involvamini in peccatis eorum</span> <span class="verse"><a name="27">27</a>cumque recessissent a tentoriis eorum per circuitum Dathan et Abiram egressi stabant in introitu papilionum suorum cum uxoribus et liberis omnique frequentia</span> <span class="verse"><a name="28">28</a>et ait Moses in hoc scietis quod Dominus miserit me ut facerem universa quae cernitis et non ex proprio ea corde protulerim</span> <span class="verse"><a name="29">29</a>si consueta hominum morte interierint et visitaverit eos plaga qua et ceteri visitari solent non misit me Dominus</span> <span class="verse"><a name="30">30</a>sin autem novam rem fecerit Dominus ut aperiens terra os suum degluttiat eos et omnia quae ad illos pertinent descenderintque viventes in infernum scietis quod blasphemaverint Dominum</span> <span class="verse"><a name="31">31</a>confestim igitur ut cessavit loqui disrupta est terra sub pedibus eorum</span> <span class="verse"><a name="32">32</a>et aperiens os suum devoravit illos cum tabernaculis suis et universa substantia</span> <span class="verse"><a name="33">33</a>descenderuntque vivi in infernum operti humo et perierunt de medio multitudinis</span> <span class="verse"><a name="34">34</a>at vero omnis Israhel qui stabat per gyrum fugit ad clamorem pereuntium dicens ne forte et nos terra degluttiat</span> <span class="verse"><a name="35">35</a>sed et ignis egressus a Domino interfecit ducentos quinquaginta viros qui offerebant incensum</span> <span class="verse"><a name="36">36</a>locutusque est Dominus ad Mosen dicens</span> <span class="verse"><a name="37">37</a>praecipe Eleazaro filio Aaron sacerdotis ut tollat turibula quae iacent in incendio et ignem huc illucque dispergat quoniam sanctificata sunt</span> <span class="verse"><a name="38">38</a>in mortibus peccatorum producatque ea in lamminas et adfigat altari eo quod oblatum sit in eis incensum Domino et sanctificata sint ut cernant ea pro signo et monumento filii Israhel</span> <span class="verse"><a name="39">39</a>tulit ergo Eleazar sacerdos turibula aenea in quibus obtulerant hii quos incendium devoravit et produxit ea in lamminas adfigens altari</span> <span class="verse"><a name="40">40</a>ut haberent postea filii Israhel quibus commonerentur ne quis accedat alienigena et qui non est de semine Aaron ad offerendum incensum Domino ne patiatur sicut passus est Core et omnis congregatio eius loquente Domino ad Mosen</span> <span class="verse"><a name="41">41</a>murmuravit autem omnis multitudo filiorum Israhel sequenti die contra Mosen et Aaron dicens vos interfecistis populum Domini</span> <span class="verse"><a name="42">42</a>cumque oreretur seditio et tumultus incresceret</span> <span class="verse"><a name="43">43</a>Moses et Aaron fugerunt ad tabernaculum foederis quod postquam ingressi sunt operuit nubes et apparuit gloria Domini</span> <span class="verse"><a name="44">44</a>dixitque Dominus ad Mosen</span> <span class="verse"><a name="45">45</a>recedite de medio huius multitudinis etiam nunc delebo eos cumque iacerent in terra</span> <span class="verse"><a name="46">46</a>dixit Moses ad Aaron tolle turibulum et hausto igne de altari mitte incensum desuper pergens cito ad populum ut roges pro eis iam enim egressa est ira a Domino et plaga desaevit</span> <span class="verse"><a name="47">47</a>quod cum fecisset Aaron et cucurrisset ad mediam multitudinem quam iam vastabat incendium obtulit thymiama</span> <span class="verse"><a name="48">48</a>et stans inter mortuos ac viventes pro populo deprecatus est et plaga cessavit</span> <span class="verse"><a name="49">49</a>fuerunt autem qui percussi sunt quattuordecim milia hominum et septingenti absque his qui perierant in seditione Core</span> <span class="verse"><a name="50">50</a>reversusque est Aaron ad Mosen ad ostium tabernaculi foederis postquam quievit interitus</span> </p></div</div></div></body></html>