<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2pet/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2pet">2 Peter</a> &gt <strong>Chapter 3</strong></div><p><span class="verse"><a name="1">1</a>hanc ecce vobis carissimi secundam scribo epistulam in quibus excito vestram in commonitione sinceram mentem</span> <span class="verse"><a name="2">2</a>ut memores sitis eorum quae praedixi verborum a sanctis prophetis et apostolorum vestrorum praeceptorum Domini et salvatoris</span> <span class="verse"><a name="3">3</a>hoc primum scientes quod venient in novissimis diebus in deceptione inlusores iuxta proprias concupiscentias ambulantes</span> <span class="verse"><a name="4">4</a>dicentes ubi est promissio aut adventus eius ex quo enim patres dormierunt omnia sic perseverant ab initio creaturae</span> <span class="verse"><a name="5">5</a>latet enim eos hoc volentes quod caeli erant prius et terra de aqua et per aquam consistens Dei verbo</span> <span class="verse"><a name="6">6</a>per quae ille tunc mundus aqua inundatus periit</span> <span class="verse"><a name="7">7</a>caeli autem qui nunc sunt et terra eodem verbo repositi sunt igni servati in diem iudicii et perditionis impiorum hominum</span> <span class="verse"><a name="8">8</a>unum vero hoc non lateat vos carissimi quia unus dies apud Dominum sicut mille anni et mille anni sicut dies unus</span> <span class="verse"><a name="9">9</a>non tardat Dominus promissi sed patienter agit propter vos nolens aliquos perire sed omnes ad paenitentiam reverti</span> <span class="verse"><a name="10">10</a>adveniet autem dies Domini ut fur in qua caeli magno impetu transient elementa vero calore solventur</span> <span class="verse"><a name="11">11</a>cum haec igitur omnia dissolvenda sint quales oportet esse vos in sanctis conversationibus et pietatibus</span> <span class="verse"><a name="12">12</a>expectantes et properantes in adventum Dei diei per quam caeli ardentes solventur et elementa ignis ardore tabescent</span> <span class="verse"><a name="13">13</a>novos vero caelos et novam terram et promissa ipsius expectamus in quibus iustitia habitat</span> <span class="verse"><a name="14">14</a>propter quod carissimi haec expectantes satis agite inmaculati et inviolati ei inveniri in pace</span> <span class="verse"><a name="15">15</a>et Domini nostri longanimitatem salutem arbitramini sicut et carissimus frater noster Paulus secundum datam sibi sapientiam scripsit vobis</span> <span class="verse"><a name="16">16</a>sicut et in omnibus epistulis loquens in eis de his in quibus sunt quaedam difficilia intellectu quae indocti et instabiles depravant sicut et ceteras scripturas ad suam ipsorum perditionem</span> <span class="verse"><a name="17">17</a>vos igitur fratres praescientes custodite ne insipientium errore transducti excidatis a propria firmitate</span> <span class="verse"><a name="18">18</a>crescite vero in gratia et in cognitione Domini nostri et salvatoris Iesu Christi ipsi gloria et nunc et in die aeternitatis amen</span> </p></div</div></div></body></html>