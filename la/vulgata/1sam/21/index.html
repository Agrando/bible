<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1sam/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1sam">1 Samuel</a> &gt <strong>Chapter 21</strong></div><p><span class="verse"><a name="1">1</a>venit autem David in Nobe ad Ahimelech sacerdotem et obstipuit Ahimelech eo quod venisset David et dixit ei quare tu solus et nullus est tecum</span> <span class="verse"><a name="2">2</a>et ait David ad Ahimelech sacerdotem rex praecepit mihi sermonem et dixit nemo sciat rem propter quam a me missus es et cuiusmodi tibi praecepta dederim nam et pueris condixi in illum et illum locum</span> <span class="verse"><a name="3">3</a>nunc igitur si quid habes ad manum vel quinque panes da mihi aut quicquid inveneris</span> <span class="verse"><a name="4">4</a>et respondens sacerdos David ait ei non habeo panes laicos ad manum sed tantum panem sanctum si mundi sunt pueri maxime a mulieribus</span> <span class="verse"><a name="5">5</a>et respondit David sacerdoti et dixit ei equidem si de mulieribus agitur continuimus nos ab heri et nudius tertius quando egrediebamur et fuerunt vasa puerorum sancta porro via haec polluta est sed et ipsa hodie sanctificabitur in vasis</span> <span class="verse"><a name="6">6</a>dedit ergo ei sacerdos sanctificatum panem neque enim erat ibi panis nisi tantum panes propositionis qui sublati fuerant a facie Domini ut ponerentur panes calidi</span> <span class="verse"><a name="7">7</a>erat autem ibi vir de servis Saul in die illa intus in tabernaculo Domini et nomen eius Doec Idumeus potentissimus pastorum Saul</span> <span class="verse"><a name="8">8</a>dixit autem David ad Ahimelech si habes hic ad manum hastam aut gladium quia gladium meum et arma mea non tuli mecum sermo enim regis urguebat</span> <span class="verse"><a name="9">9</a>et dixit sacerdos gladius Goliath Philisthei quem percussisti in valle Terebinthi est involutus pallio post ephod si istum vis tollere tolle neque enim est alius hic absque eo et ait David non est huic alter similis da mihi eum</span> <span class="verse"><a name="10">10</a>surrexit itaque David et fugit in die illa a facie Saul et venit ad Achis regem Geth</span> <span class="verse"><a name="11">11</a>dixeruntque ei servi Achis numquid non iste est David rex terrae nonne huic cantabant per choros dicentes percussit Saul mille et David decem milia</span> <span class="verse"><a name="12">12</a>posuit autem David sermones istos in corde suo et extimuit valde a facie Achis regis Geth</span> <span class="verse"><a name="13">13</a>et inmutavit os suum coram eis et conlabebatur inter manus eorum et inpingebat in ostia portae defluebantque salivae eius in barbam</span> <span class="verse"><a name="14">14</a>et ait Achis ad servos suos vidistis hominem insanum quare adduxistis eum ad me</span> <span class="verse"><a name="15">15</a>an desunt nobis furiosi quod introduxistis istum ut fureret me praesente hicine ingredietur domum meam</span> </p></div</div></div></body></html>