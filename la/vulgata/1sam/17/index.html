<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1sam/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1sam">1 Samuel</a> &gt <strong>Chapter 17</strong></div><p><span class="verse"><a name="1">1</a>congregantes vero Philisthim agmina sua in proelium convenerunt in Soccho Iudae et castrametati sunt inter Soccho et Azeca in finibus Dommim</span> <span class="verse"><a name="2">2</a>porro Saul et viri Israhel congregati venerunt in valle Terebinthi et direxerunt aciem ad pugnandum contra Philisthim</span> <span class="verse"><a name="3">3</a>et Philisthim stabant super montem ex hac parte et Israhel stabat super montem ex altera parte vallisque erat inter eos</span> <span class="verse"><a name="4">4</a>et egressus est vir spurius de castris Philisthinorum nomine Goliath de Geth altitudinis sex cubitorum et palmo</span> <span class="verse"><a name="5">5</a>et cassis aerea super caput eius et lorica hamata induebatur porro pondus loricae eius quinque milia siclorum aeris</span> <span class="verse"><a name="6">6</a>et ocreas aereas habebat in cruribus et clypeus aereus tegebat umeros eius</span> <span class="verse"><a name="7">7</a>hastile autem hastae eius erat quasi liciatorium texentium ipsum autem ferrum hastae eius sescentos siclos habebat ferri et armiger eius antecedebat eum</span> <span class="verse"><a name="8">8</a>stansque clamabat adversum falangas Israhel et dicebat eis quare venitis parati ad proelium numquid ego non sum Philistheus et vos servi Saul eligite ex vobis virum et descendat ad singulare certamen</span> <span class="verse"><a name="9">9</a>si quiverit pugnare mecum et percusserit me erimus vobis servi si autem ego praevaluero et percussero eum vos servi eritis et servietis nobis</span> <span class="verse"><a name="10">10</a>et aiebat Philistheus ego exprobravi agminibus Israhelis hodie date mihi virum et ineat mecum singulare certamen</span> <span class="verse"><a name="11">11</a>audiens autem Saul et omnes viri israhelitae sermones Philisthei huiuscemodi stupebant et metuebant nimis</span> <span class="verse"><a name="12">12</a>David autem erat filius viri ephrathei de quo supra dictum est de Bethleem Iuda cui erat nomen Isai qui habebat octo filios et erat vir in diebus Saul senex et grandevus inter viros</span> <span class="verse"><a name="13">13</a>abierunt autem tres filii eius maiores post Saul in proelium et nomina trium filiorum eius qui perrexerant ad bellum Heliab primogenitus et secundus Abinadab tertiusque Samma</span> <span class="verse"><a name="14">14</a>David autem erat minimus tribus ergo maioribus secutis Saulem</span> <span class="verse"><a name="15">15</a>abiit David et reversus est a Saul ut pasceret gregem patris sui in Bethleem</span> <span class="verse"><a name="16">16</a>procedebat vero Philistheus mane et vespere et stabat quadraginta diebus</span> <span class="verse"><a name="17">17</a>dixit autem Isai ad David filium suum accipe fratribus tuis oephi pulentae et decem panes istos et curre in castra ad fratres tuos</span> <span class="verse"><a name="18">18</a>et decem formellas casei has deferes ad tribunum et fratres tuos visitabis si recte agant et cum quibus ordinati sint disce</span> <span class="verse"><a name="19">19</a>Saul autem et illi et omnes filii Israhel in valle Terebinthi pugnabant adversum Philisthim</span> <span class="verse"><a name="20">20</a>surrexit itaque David mane et commendavit gregem custodi et onustus abiit sicut praeceperat ei Isai et venit ad locum Magala et ad exercitum qui egressus ad pugnam vociferatus erat in certamine</span> <span class="verse"><a name="21">21</a>direxerat enim aciem Israhel sed et Philisthim ex adverso fuerant praeparati</span> <span class="verse"><a name="22">22</a>derelinquens ergo David vasa quae adtulerat sub manu custodis ad sarcinas cucurrit ad locum certaminis et interrogabat si omnia recte agerentur erga fratres suos</span> <span class="verse"><a name="23">23</a>cumque adhuc ille loqueretur eis apparuit vir ille spurius ascendens Goliath nomine Philistheus de Geth ex castris Philisthinorum et loquente eo haec eadem verba audivit David</span> <span class="verse"><a name="24">24</a>omnes autem Israhelitae cum vidissent virum fugerunt a facie eius timentes eum valde</span> <span class="verse"><a name="25">25</a>et dixit unus quispiam de Israhel num vidisti virum hunc qui ascendit ad exprobrandum enim Israheli ascendit virum ergo qui percusserit eum ditabit rex divitiis magnis et filiam suam dabit ei et domum patris eius faciet absque tributo in Israhel</span> <span class="verse"><a name="26">26</a>et ait David ad viros qui stabant secum dicens quid dabitur viro qui percusserit Philistheum hunc et tulerit obprobrium de Israhel quis est enim hic Philistheus incircumcisus qui exprobravit acies Dei viventis</span> <span class="verse"><a name="27">27</a>referebat autem ei populus eundem sermonem dicens haec dabuntur viro qui percusserit eum</span> <span class="verse"><a name="28">28</a>quod cum audisset Heliab frater eius maior loquente eo cum aliis iratus est contra David et ait quare venisti et quare dereliquisti pauculas oves illas in deserto ego novi superbiam tuam et nequitiam cordis tui quia ut videres proelium descendisti</span> <span class="verse"><a name="29">29</a>et dixit David quid feci numquid non verbum est</span> <span class="verse"><a name="30">30</a>et declinavit paululum ab eo ad alium dixitque eundem sermonem et respondit ei populus verbum sicut et prius</span> <span class="verse"><a name="31">31</a>audita sunt autem verba quae locutus est David et adnuntiata in conspectu Saul</span> <span class="verse"><a name="32">32</a>ad quem cum fuisset adductus locutus est ei non concidat cor cuiusquam in eo ego servus tuus vadam et pugnabo adversus Philistheum</span> <span class="verse"><a name="33">33</a>et ait Saul ad David non vales resistere Philistheo isti nec pugnare adversum eum quia puer es hic autem vir bellator ab adulescentia sua</span> <span class="verse"><a name="34">34</a>dixitque David ad Saul pascebat servus tuus patris sui gregem et veniebat leo vel ursus tollebatque arietem de medio gregis</span> <span class="verse"><a name="35">35</a>et sequebar eos et percutiebam eruebamque de ore eorum et illi consurgebant adversum me et adprehendebam mentum eorum et suffocabam interficiebamque eos</span> <span class="verse"><a name="36">36</a>nam et leonem et ursum interfeci ego servus tuus erit igitur et Philistheus hic incircumcisus quasi unus ex eis quia ausus est maledicere exercitum Dei viventis</span> <span class="verse"><a name="37">37</a>et ait David Dominus qui eruit me de manu leonis et de manu ursi ipse liberabit me de manu Philisthei huius dixit autem Saul ad David vade et Dominus tecum sit</span> <span class="verse"><a name="38">38</a>et induit Saul David vestimentis suis et inposuit galeam aeream super caput eius et vestivit eum lorica</span> <span class="verse"><a name="39">39</a>accinctus ergo David gladio eius super veste sua coepit temptare si armatus posset incedere non enim habebat consuetudinem dixitque David ad Saul non possum sic incedere quia nec usum habeo et deposuit ea</span> <span class="verse"><a name="40">40</a>et tulit baculum suum quem semper habebat in manibus et elegit sibi quinque limpidissimos lapides de torrente et misit eos in peram pastoralem quam habebat secum et fundam manu tulit et processit adversum Philistheum</span> <span class="verse"><a name="41">41</a>ibat autem Philistheus incedens et adpropinquans adversum David et armiger eius ante eum</span> <span class="verse"><a name="42">42</a>cumque inspexisset Philistheus et vidisset David despexit eum erat enim adulescens rufus et pulcher aspectu</span> <span class="verse"><a name="43">43</a>et dixit Philistheus ad David numquid ego canis sum quod tu venis ad me cum baculo et maledixit Philistheus David in diis suis</span> <span class="verse"><a name="44">44</a>dixitque ad David veni ad me et dabo carnes tuas volatilibus caeli et bestiis terrae</span> <span class="verse"><a name="45">45</a>dixit autem David ad Philistheum tu venis ad me cum gladio et hasta et clypeo ego autem venio ad te in nomine Domini exercituum Dei agminum Israhel quibus exprobrasti</span> <span class="verse"><a name="46">46</a>hodie et dabit te Dominus in manu mea et percutiam te et auferam caput tuum a te et dabo cadaver castrorum Philisthim hodie volatilibus caeli et bestiis terrae ut sciat omnis terra quia est Deus in Israhel</span> <span class="verse"><a name="47">47</a>et noverit universa ecclesia haec quia non in gladio nec in hasta salvat Dominus ipsius est enim bellum et tradet vos in manus nostras</span> <span class="verse"><a name="48">48</a>cum ergo surrexisset Philistheus et veniret et adpropinquaret contra David festinavit David et cucurrit ad pugnam ex adverso Philisthei</span> <span class="verse"><a name="49">49</a>et misit manum suam in peram tulitque unum lapidem et funda iecit et percussit Philistheum in fronte et infixus est lapis in fronte eius et cecidit in faciem suam super terram</span> <span class="verse"><a name="50">50</a>praevaluitque David adversus Philistheum in funda et in lapide percussumque Philistheum interfecit cumque gladium non haberet in manu David</span> <span class="verse"><a name="51">51</a>cucurrit et stetit super Philistheum et tulit gladium eius et eduxit de vagina sua et interfecit eum praeciditque caput eius videntes autem Philisthim quod mortuus esset fortissimus eorum fugerunt</span> <span class="verse"><a name="52">52</a>et consurgentes viri Israhel et Iuda vociferati sunt et persecuti Philistheos usque dum venirent in vallem et usque ad portas Accaron cecideruntque vulnerati de Philisthim in via Sarim usque ad Geth et usque Accaron</span> <span class="verse"><a name="53">53</a>et revertentes filii Israhel postquam persecuti fuerant Philistheos invaserunt castra eorum</span> <span class="verse"><a name="54">54</a>adsumens autem David caput Philisthei adtulit illud in Hierusalem arma vero eius posuit in tabernaculo suo</span> <span class="verse"><a name="55">55</a>eo autem tempore quo viderat Saul David egredientem contra Philistheum ait ad Abner principem militiae de qua stirpe descendit hic adulescens Abner dixitque Abner vivit anima tua rex si novi</span> <span class="verse"><a name="56">56</a>et ait rex interroga tu cuius filius sit iste puer</span> <span class="verse"><a name="57">57</a>cumque regressus esset David percusso Philistheo tulit eum Abner et introduxit coram Saul caput Philisthei habentem in manu</span> <span class="verse"><a name="58">58</a>et ait ad eum Saul de qua progenie es o adulescens dixitque David filius servi tui Isai Bethleemitae ego sum</span> </p></div</div></div></body></html>