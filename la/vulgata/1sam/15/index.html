<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1sam/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1sam">1 Samuel</a> &gt <strong>Chapter 15</strong></div><p><span class="verse"><a name="1">1</a>et dixit Samuhel ad Saul me misit Dominus ut unguerem te in regem super populum eius Israhel nunc ergo audi vocem Domini</span> <span class="verse"><a name="2">2</a>haec dicit Dominus exercituum recensui quaecumque fecit Amalech Israheli quomodo restitit ei in via cum ascenderet de Aegypto</span> <span class="verse"><a name="3">3</a>nunc igitur vade et percute Amalech et demolire universa eius non parcas ei sed interfice a viro usque ad mulierem et parvulum atque lactantem bovem et ovem camelum et asinum</span> <span class="verse"><a name="4">4</a>praecepit itaque Saul populo et recensuit eos quasi agnos ducenta milia peditum et decem milia virorum Iuda</span> <span class="verse"><a name="5">5</a>cumque venisset Saul usque ad civitatem Amalech tetendit insidias in torrente</span> <span class="verse"><a name="6">6</a>dixitque Saul Cineo abite recedite atque descendite ab Amalech ne forte involvam te cum eo tu enim fecisti misericordiam cum omnibus filiis Israhel cum ascenderent de Aegypto et recessit Cineus de medio Amalech</span> <span class="verse"><a name="7">7</a>percussitque Saul Amalech ab Evila donec venias Sur quae est e regione Aegypti</span> <span class="verse"><a name="8">8</a>et adprehendit Agag regem Amalech vivum omne autem vulgus interfecit in ore gladii</span> <span class="verse"><a name="9">9</a>et pepercit Saul et populus Agag et optimis gregibus ovium et armentorum et vestibus et arietibus et universis quae pulchra erant nec voluerunt disperdere ea quicquid vero vile fuit et reprobum hoc demoliti sunt</span> <span class="verse"><a name="10">10</a>factum est autem verbum Domini ad Samuhel dicens</span> <span class="verse"><a name="11">11</a>paenitet me quod constituerim Saul regem quia dereliquit me et verba mea opere non implevit contristatusque est Samuhel et clamavit ad Dominum tota nocte</span> <span class="verse"><a name="12">12</a>cumque de nocte surrexisset Samuhel ut iret ad Saul mane nuntiatum est Samuheli eo quod venisset Saul in Carmelum et erexisset sibi fornicem triumphalem et reversus transisset descendissetque in Galgala venit ergo Samuhel ad Saul et</span> <span class="verse"><a name="13">13</a>dixit ei Saul benedictus tu Domino implevi verbum Domini</span> <span class="verse"><a name="14">14</a>dixitque Samuhel et quae est haec vox gregum quae resonat in auribus meis et armentorum quam ego audio</span> <span class="verse"><a name="15">15</a>et ait Saul de Amalech adduxerunt ea pepercit enim populus melioribus ovibus et armentis ut immolarentur Domino Deo tuo reliqua vero occidimus</span> <span class="verse"><a name="16">16</a>dixit autem Samuhel ad Saul sine me et indicabo tibi quae locutus sit Dominus ad me nocte dixitque ei loquere</span> <span class="verse"><a name="17">17</a>et ait Samuhel nonne cum parvulus esses in oculis tuis caput in tribubus Israhel factus es unxitque te Dominus regem super Israhel</span> <span class="verse"><a name="18">18</a>et misit te Dominus in via et ait vade et interfice peccatores Amalech et pugnabis contra eos usque ad internicionem eorum</span> <span class="verse"><a name="19">19</a>quare ergo non audisti vocem Domini sed versus ad praedam es et fecisti malum in oculis Domini</span> <span class="verse"><a name="20">20</a>et ait Saul ad Samuhelem immo audivi vocem Domini et ambulavi in via per quam misit me Dominus et adduxi Agag regem Amalech et Amalech interfeci</span> <span class="verse"><a name="21">21</a>tulit autem populus de praeda oves et boves primitias eorum quae caesa sunt ut immolet Domino Deo suo in Galgalis</span> <span class="verse"><a name="22">22</a>et ait Samuhel numquid vult Dominus holocausta aut victimas et non potius ut oboediatur voci Domini melior est enim oboedientia quam victimae et auscultare magis quam offerre adipem arietum</span> <span class="verse"><a name="23">23</a>quoniam quasi peccatum ariolandi est repugnare et quasi scelus idolatriae nolle adquiescere pro eo ergo quod abiecisti sermonem Domini abiecit te ne sis rex</span> <span class="verse"><a name="24">24</a>dixitque Saul ad Samuhel peccavi quia praevaricatus sum sermonem Domini et verba tua timens populum et oboediens voci eorum</span> <span class="verse"><a name="25">25</a>sed nunc porta quaeso peccatum meum et revertere mecum ut adorem Dominum</span> <span class="verse"><a name="26">26</a>et ait Samuhel ad Saul non revertar tecum quia proiecisti sermonem Domini et proiecit te Dominus ne sis rex super Israhel</span> <span class="verse"><a name="27">27</a>et conversus est Samuhel ut abiret ille autem adprehendit summitatem pallii eius quae et scissa est</span> <span class="verse"><a name="28">28</a>et ait ad eum Samuhel scidit Dominus regnum Israhel a te hodie et tradidit illud proximo tuo meliori te</span> <span class="verse"><a name="29">29</a>porro Triumphator in Israhel non parcet et paenitudine non flectetur neque enim homo est ut agat paenitentiam</span> <span class="verse"><a name="30">30</a>at ille ait peccavi sed nunc honora me coram senibus populi mei et coram Israhel et revertere mecum ut adorem Dominum Deum tuum</span> <span class="verse"><a name="31">31</a>reversus ergo Samuhel secutus est Saulem et adoravit Saul Dominum</span> <span class="verse"><a name="32">32</a>dixitque Samuhel adducite ad me Agag regem Amalech et oblatus est ei Agag pinguissimus et dixit Agag sicine separat amara mors</span> <span class="verse"><a name="33">33</a>et ait Samuhel sicut fecit absque liberis mulieres gladius tuus sic absque liberis erit inter mulieres mater tua et in frusta concidit Samuhel Agag coram Domino in Galgalis</span> <span class="verse"><a name="34">34</a>abiit autem Samuhel in Ramatha Saul vero ascendit in domum suam in Gabaath</span> <span class="verse"><a name="35">35</a>et non vidit Samuhel ultra Saul usque ad diem mortis suae verumtamen lugebat Samuhel Saul quoniam Dominum paenitebat quod constituisset regem Saul super Israhel</span> </p></div</div></div></body></html>