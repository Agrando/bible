<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1sam/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1sam">1 Samuel</a> &gt <strong>Chapter 19</strong></div><p><span class="verse"><a name="1">1</a>locutus est autem Saul ad Ionathan filium suum et ad omnes servos suos ut occiderent David porro Ionathan filius Saul diligebat David valde</span> <span class="verse"><a name="2">2</a>et indicavit Ionathan David dicens quaerit Saul pater meus occidere te quapropter observa te quaeso mane et manebis clam et absconderis</span> <span class="verse"><a name="3">3</a>ego autem egrediens stabo iuxta patrem meum in agro ubicumque fueris et ego loquar de te ad patrem meum et quodcumque videro nuntiabo tibi</span> <span class="verse"><a name="4">4</a>locutus est ergo Ionathan de David bona ad Saul patrem suum dixitque ad eum ne pecces rex in servum tuum David quia non peccavit tibi et opera eius bona sunt tibi valde</span> <span class="verse"><a name="5">5</a>et posuit animam suam in manu sua et percussit Philistheum et fecit Dominus salutem magnam universo Israhel vidisti et laetatus es quare ergo peccas in sanguine innoxio interficiens David qui est absque culpa</span> <span class="verse"><a name="6">6</a>quod cum audisset Saul placatus voce Ionathae iuravit vivit Dominus quia non occidetur</span> <span class="verse"><a name="7">7</a>vocavit itaque Ionathan David et indicavit ei omnia verba haec et introduxit Ionathan David ad Saul et fuit ante eum sicut fuerat heri et nudius tertius</span> <span class="verse"><a name="8">8</a>motum est autem rursus bellum et egressus David pugnavit adversus Philisthim percussitque eos plaga magna et fugerunt a facie eius</span> <span class="verse"><a name="9">9</a>et factus est spiritus Domini malus in Saul sedebat autem in domo sua et tenebat lanceam porro David psallebat in manu sua</span> <span class="verse"><a name="10">10</a>nisusque est Saul configere lancea David in pariete et declinavit David a facie Saul lancea autem casso vulnere perlata est in parietem et David fugit et salvatus est nocte illa</span> <span class="verse"><a name="11">11</a>misit ergo Saul satellites suos in domum David ut custodirent eum et interficeretur mane quod cum adnuntiasset David Michol uxor sua dicens nisi salvaveris te nocte hac cras morieris</span> <span class="verse"><a name="12">12</a>deposuit eum per fenestram porro ille abiit et aufugit atque salvatus est</span> <span class="verse"><a name="13">13</a>tulit autem Michol statuam et posuit eam super lectum et pellem pilosam caprarum posuit ad caput eius et operuit eam vestimentis</span> <span class="verse"><a name="14">14</a>misit autem Saul apparitores qui raperent David et responsum est quod aegrotaret</span> <span class="verse"><a name="15">15</a>rursumque misit Saul nuntios ut viderent David dicens adferte eum ad me in lecto ut occidatur</span> <span class="verse"><a name="16">16</a>cumque venissent nuntii inventum est simulacrum super lectum et pellis caprarum ad caput eius</span> <span class="verse"><a name="17">17</a>dixitque Saul ad Michol quare sic inlusisti mihi et dimisisti inimicum meum ut fugeret et respondit Michol ad Saul quia ipse locutus est mihi dimitte me alioquin interficiam te</span> <span class="verse"><a name="18">18</a>David autem fugiens salvatus est et venit ad Samuhel in Ramatha et nuntiavit ei omnia quae fecerat sibi Saul et abierunt ipse et Samuhel et morati sunt in Nahioth</span> <span class="verse"><a name="19">19</a>nuntiatum est autem Sauli a dicentibus ecce David in Nahioth in Rama</span> <span class="verse"><a name="20">20</a>misit ergo Saul lictores ut raperent David qui cum vidissent cuneum prophetarum vaticinantium et Samuhel stantem super eos factus est etiam in illis spiritus Domini et prophetare coeperunt etiam ipsi</span> <span class="verse"><a name="21">21</a>quod cum nuntiatum esset Sauli misit alios nuntios prophetaverunt autem et illi et rursum Saul misit tertios nuntios qui et ipsi prophetaverunt</span> <span class="verse"><a name="22">22</a>abiit autem etiam ipse in Ramatha et venit usque ad cisternam magnam quae est in Soccho et interrogavit et dixit in quo loco sunt Samuhel et David dictumque est ei ecce in Nahioth sunt in Rama</span> <span class="verse"><a name="23">23</a>et abiit in Nahioth in Rama et factus est etiam super eum spiritus Dei et ambulabat ingrediens et prophetabat usque dum veniret in Nahioth in Rama</span> <span class="verse"><a name="24">24</a>et expoliavit se etiam ipse vestimentis suis et prophetavit cum ceteris coram Samuhel et cecidit nudus tota die illa et nocte unde et exivit proverbium num et Saul inter prophetas</span> </p></div</div></div></body></html>