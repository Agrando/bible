<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1sam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1sam">1 Samuel</a> &gt <strong>Chapter 3</strong></div><p><span class="verse"><a name="1">1</a>puer autem Samuhel ministrabat Domino coram Heli et sermo Domini erat pretiosus in diebus illis non erat visio manifesta</span> <span class="verse"><a name="2">2</a>factum est ergo in die quadam Heli iacebat in loco suo et oculi eius caligaverant nec poterat videre</span> <span class="verse"><a name="3">3</a>lucerna Dei antequam extingueretur Samuhel autem dormiebat in templo Domini ubi erat arca Dei</span> <span class="verse"><a name="4">4</a>et vocavit Dominus Samuhel qui respondens ait ecce ego</span> <span class="verse"><a name="5">5</a>et cucurrit ad Heli et dixit ecce ego vocasti enim me qui dixit non vocavi revertere dormi et abiit et dormivit</span> <span class="verse"><a name="6">6</a>et adiecit Dominus vocare rursum Samuhel consurgensque Samuhel abiit ad Heli et dixit ecce ego quia vocasti me qui respondit non vocavi te fili mi revertere et dormi</span> <span class="verse"><a name="7">7</a>porro Samuhel necdum sciebat Dominum neque revelatus fuerat ei sermo Domini</span> <span class="verse"><a name="8">8</a>et adiecit Dominus et vocavit adhuc Samuhel tertio qui consurgens abiit ad Heli</span> <span class="verse"><a name="9">9</a>et ait ecce ego quia vocasti me intellexit igitur Heli quia Dominus vocaret puerum et ait ad Samuhel vade et dormi et si deinceps vocaverit te dices loquere Domine quia audit servus tuus abiit ergo Samuhel et dormivit in loco suo</span> <span class="verse"><a name="10">10</a>et venit Dominus et stetit et vocavit sicut vocaverat secundo Samuhel Samuhel et ait Samuhel loquere quia audit servus tuus</span> <span class="verse"><a name="11">11</a>et dixit Dominus ad Samuhel ecce ego facio verbum in Israhel quod quicumque audierit tinnient ambae aures eius</span> <span class="verse"><a name="12">12</a>in die illo suscitabo adversum Heli omnia quae locutus sum super domum eius incipiam et conplebo</span> <span class="verse"><a name="13">13</a>praedixi enim ei quod iudicaturus essem domum eius in aeternum propter iniquitatem eo quod noverat indigne agere filios suos et non corripuit eos</span> <span class="verse"><a name="14">14</a>idcirco iuravi domui Heli quod non expietur iniquitas domus eius victimis et muneribus usque in aeternum</span> <span class="verse"><a name="15">15</a>dormivit autem Samuhel usque mane aperuitque ostia domus Domini et Samuhel timebat indicare visionem Heli</span> <span class="verse"><a name="16">16</a>vocavit ergo Heli Samuhelem et dixit Samuhel fili mi qui respondens ait praesto sum</span> <span class="verse"><a name="17">17</a>et interrogavit eum quis est sermo quem locutus est ad te oro te ne celaveris me haec faciat tibi Deus et haec addat si absconderis a me sermonem ex omnibus verbis quae dicta sunt tibi</span> <span class="verse"><a name="18">18</a>indicavit itaque ei Samuhel universos sermones et non abscondit ab eo et ille respondit Dominus est quod bonum est in oculis suis faciat</span> <span class="verse"><a name="19">19</a>crevit autem Samuhel et Dominus erat cum eo et non cecidit ex omnibus verbis eius in terram</span> <span class="verse"><a name="20">20</a>et cognovit universus Israhel a Dan usque Bersabee quod fidelis Samuhel propheta esset Domini</span> <span class="verse"><a name="21">21</a>et addidit Dominus ut appareret in Silo quoniam revelatus fuerat Dominus Samuheli in Silo iuxta verbum Domini et evenit sermo Samuhelis universo Israheli</span> </p></div</div></div></body></html>