<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/phil/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/phil">Philippians</a> &gt <strong>Chapter 2</strong></div><p><span class="verse"><a name="1">1</a>si qua ergo consolatio in Christo si quod solacium caritatis si qua societas spiritus si quid viscera et miserationes</span> <span class="verse"><a name="2">2</a>implete gaudium meum ut idem sapiatis eandem caritatem habentes unianimes id ipsum sentientes</span> <span class="verse"><a name="3">3</a>nihil per contentionem neque per inanem gloriam sed in humilitate superiores sibi invicem arbitrantes</span> <span class="verse"><a name="4">4</a>non quae sua sunt singuli considerantes sed et ea quae aliorum</span> <span class="verse"><a name="5">5</a>hoc enim sentite in vobis quod et in Christo Iesu</span> <span class="verse"><a name="6">6</a>qui cum in forma Dei esset non rapinam arbitratus est esse se aequalem Deo</span> <span class="verse"><a name="7">7</a>sed semet ipsum exinanivit formam servi accipiens in similitudinem hominum factus et habitu inventus ut homo</span> <span class="verse"><a name="8">8</a>humiliavit semet ipsum factus oboediens usque ad mortem mortem autem crucis</span> <span class="verse"><a name="9">9</a>propter quod et Deus illum exaltavit et donavit illi nomen super omne nomen</span> <span class="verse"><a name="10">10</a>ut in nomine Iesu omne genu flectat caelestium et terrestrium et infernorum</span> <span class="verse"><a name="11">11</a>et omnis lingua confiteatur quia Dominus Iesus Christus in gloria est Dei Patris</span> <span class="verse"><a name="12">12</a>itaque carissimi mei sicut semper oboedistis non ut in praesentia mei tantum sed multo magis nunc in absentia mea cum metu et tremore vestram salutem operamini</span> <span class="verse"><a name="13">13</a>Deus est enim qui operatur in vobis et velle et perficere pro bona voluntate</span> <span class="verse"><a name="14">14</a>omnia autem facite sine murmurationibus et haesitationibus</span> <span class="verse"><a name="15">15</a>ut sitis sine querella et simplices filii Dei sine reprehensione in medio nationis pravae et perversae inter quos lucetis sicut luminaria in mundo</span> <span class="verse"><a name="16">16</a>verbum vitae continentes ad gloriam meam in die Christi quia non in vacuum cucurri neque in vacuum laboravi</span> <span class="verse"><a name="17">17</a>sed et si immolor supra sacrificium et obsequium fidei vestrae gaudeo et congratulor omnibus vobis</span> <span class="verse"><a name="18">18</a>id ipsum autem et vos gaudete et congratulamini mihi</span> <span class="verse"><a name="19">19</a>spero autem in Domino Iesu Timotheum cito me mittere ad vos ut et ego bono animo sim cognitis quae circa vos sunt</span> <span class="verse"><a name="20">20</a>neminem enim habeo tam unianimem qui sincera affectione pro vobis sollicitus sit</span> <span class="verse"><a name="21">21</a>omnes enim sua quaerunt non quae sunt Christi Iesu</span> <span class="verse"><a name="22">22</a>experimentum autem eius cognoscite quoniam sicut patri filius mecum servivit in evangelium</span> <span class="verse"><a name="23">23</a>hunc igitur spero me mittere mox ut videro quae circa me sunt</span> <span class="verse"><a name="24">24</a>confido autem in Domino quoniam et ipse veniam ad vos cito</span> <span class="verse"><a name="25">25</a>necessarium autem existimavi Epafroditum fratrem et cooperatorem et commilitonem meum vestrum autem apostolum et ministrum necessitatis meae mittere ad vos</span> <span class="verse"><a name="26">26</a>quoniam quidem omnes vos desiderabat et maestus erat propterea quod audieratis illum infirmatum</span> <span class="verse"><a name="27">27</a>nam et infirmatus est usque ad mortem sed Deus misertus est eius non solum autem eius verum etiam et mei ne tristitiam super tristitiam haberem</span> <span class="verse"><a name="28">28</a>festinantius ergo misi illum ut viso eo iterum gaudeatis et ego sine tristitia sim</span> <span class="verse"><a name="29">29</a>excipite itaque illum cum omni gaudio in Domino et eiusmodi cum honore habetote</span> <span class="verse"><a name="30">30</a>quoniam propter opus Christi usque ad mortem accessit tradens animam suam ut impleret id quod ex vobis deerat erga meum obsequium</span> </p></div</div></div></body></html>