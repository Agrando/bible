<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 14</strong></div><p><span class="verse"><a name="1">1</a>filii estote Domini Dei vestri non vos incidetis nec facietis calvitium super mortuo</span> <span class="verse"><a name="2">2</a>quoniam populus sanctus es Domino Deo tuo et te elegit ut sis ei in populum peculiarem de cunctis gentibus quae sunt super terram</span> <span class="verse"><a name="3">3</a>ne comedatis quae inmunda sunt</span> <span class="verse"><a name="4">4</a>hoc est animal quod comedere debetis bovem et ovem et capram</span> <span class="verse"><a name="5">5</a>cervum capream bubalum tragelaphum pygargon orygem camelopardalum</span> <span class="verse"><a name="6">6</a>omne animal quod in duas partes ungulam findit et ruminat comedetis</span> <span class="verse"><a name="7">7</a>de his autem quae ruminant et ungulam non findunt haec comedere non debetis camelum leporem choerogyllium quia ruminant et non dividunt ungulam inmunda erunt vobis</span> <span class="verse"><a name="8">8</a>sus quoque quoniam dividit ungulam et non ruminat inmunda erit carnibus eorum non vescemini et cadavera non tangetis</span> <span class="verse"><a name="9">9</a>haec comedetis ex omnibus quae morantur in aquis quae habent pinnulas et squamas comedite</span> <span class="verse"><a name="10">10</a>quae absque pinnulis et squamis sunt ne comedatis quia inmunda sunt</span> <span class="verse"><a name="11">11</a>omnes aves mundas comedite</span> <span class="verse"><a name="12">12</a>inmundas ne comedatis aquilam scilicet et grypem et alietum</span> <span class="verse"><a name="13">13</a>ixon et vulturem ac milvum iuxta genus suum</span> <span class="verse"><a name="14">14</a>et omne corvini generis</span> <span class="verse"><a name="15">15</a>strutionem ac noctuam et larum atque accipitrem iuxta genus suum</span> <span class="verse"><a name="16">16</a>herodium et cycnum et ibin</span> <span class="verse"><a name="17">17</a>ac mergulum porphirionem et nycticoracem</span> <span class="verse"><a name="18">18</a>onocrotalum et charadrium singula in genere suo upupam quoque et vespertilionem</span> <span class="verse"><a name="19">19</a>et omne quod reptat et pinnulas habet inmundum erit nec comedetur</span> <span class="verse"><a name="20">20</a>omne quod mundum est comedite</span> <span class="verse"><a name="21">21</a>quicquid morticinum est ne vescamini ex eo peregrino qui intra portas tuas est da ut comedat aut vende ei quia tu populus sanctus Domini Dei tui es non coques hedum in lacte matris suae</span> <span class="verse"><a name="22">22</a>decimam partem separabis de cunctis frugibus tuis quae nascuntur in terra per annos singulos</span> <span class="verse"><a name="23">23</a>et comedes in conspectu Domini Dei tui in loco quem elegerit ut in eo nomen illius invocetur decimam frumenti tui et vini et olei et primogenita de armentis et ovibus tuis ut discas timere Dominum Deum tuum omni tempore</span> <span class="verse"><a name="24">24</a>cum autem longior fuerit via et locus quem elegerit Dominus Deus tuus tibique benedixerit nec potueris ad eum haec cuncta portare</span> <span class="verse"><a name="25">25</a>vendes omnia et in pretium rediges portabisque manu tua et proficisceris ad locum quem elegerit Dominus Deus tuus</span> <span class="verse"><a name="26">26</a>et emes ex eadem pecunia quicquid tibi placuerit sive ex armentis sive ex ovibus vinum quoque et siceram et omne quod desiderat anima tua et comedes coram Domino Deo tuo et epulaberis tu et domus tua</span> <span class="verse"><a name="27">27</a>et Levita qui intra portas tuas est cave ne derelinquas eum quia non habet aliam partem in possessione tua</span> <span class="verse"><a name="28">28</a>anno tertio separabis aliam decimam ex omnibus quae nascuntur tibi eo tempore et repones intra ianuas tuas</span> <span class="verse"><a name="29">29</a>venietque Levites qui aliam non habet partem nec possessionem tecum et peregrinus et pupillus ac vidua qui intra portas tuas sunt et comedent et saturabuntur ut benedicat tibi Dominus Deus tuus in cunctis operibus manuum tuarum quae feceris</span> </p></div</div></div></body></html>