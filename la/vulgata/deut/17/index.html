<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 17</strong></div><p><span class="verse"><a name="1">1</a>non immolabis Domino Deo tuo bovem et ovem in quo est macula aut quippiam vitii quia abominatio est Domini Dei tui</span> <span class="verse"><a name="2">2</a>cum repperti fuerint apud te intra unam portarum tuarum quas Dominus Deus tuus dabit tibi vir aut mulier qui faciant malum in conspectu Domini Dei tui et transgrediantur pactum illius</span> <span class="verse"><a name="3">3</a>ut vadant et serviant diis alienis et adorent eos solem et lunam et omnem militiam caeli quae non praecepi</span> <span class="verse"><a name="4">4</a>et hoc tibi fuerit nuntiatum audiensque inquisieris diligenter et verum esse reppereris et abominatio facta est in Israhel</span> <span class="verse"><a name="5">5</a>educes virum ac mulierem qui rem sceleratissimam perpetrarunt ad portas civitatis tuae et lapidibus obruentur</span> <span class="verse"><a name="6">6</a>in ore duorum aut trium testium peribit qui interficietur nemo occidatur uno contra se dicente testimonium</span> <span class="verse"><a name="7">7</a>manus testium prima interficiet eum et manus reliqui populi extrema mittetur ut auferas malum de medio tui</span> <span class="verse"><a name="8">8</a>si difficile et ambiguum apud te iudicium esse perspexeris inter sanguinem et sanguinem causam et causam lepram et non lepram et iudicum intra portas tuas videris verba variari surge et ascende ad locum quem elegerit Dominus Deus tuus</span> <span class="verse"><a name="9">9</a>veniesque ad sacerdotes levitici generis et ad iudicem qui fuerit illo tempore quaeresque ab eis qui indicabunt tibi iudicii veritatem</span> <span class="verse"><a name="10">10</a>et facies quodcumque dixerint qui praesunt loco quem elegerit Dominus et docuerint te</span> <span class="verse"><a name="11">11</a>iuxta legem eius sequeris sententiam eorum nec declinabis ad dextram vel ad sinistram</span> <span class="verse"><a name="12">12</a>qui autem superbierit nolens oboedire sacerdotis imperio qui eo tempore ministrat Domino Deo tuo et decreto iudicis morietur homo ille et auferes malum de Israhel</span> <span class="verse"><a name="13">13</a>cunctusque populus audiens timebit ut nullus deinceps intumescat superbia</span> <span class="verse"><a name="14">14</a>cum ingressus fueris terram quam Dominus Deus tuus dabit tibi et possederis eam habitaverisque in illa et dixeris constituam super me regem sicut habent omnes per circuitum nationes</span> <span class="verse"><a name="15">15</a>eum constitues quem Dominus Deus tuus elegerit de numero fratrum tuorum non poteris alterius gentis hominem regem facere qui non sit frater tuus</span> <span class="verse"><a name="16">16</a>cumque fuerit constitutus non multiplicabit sibi equos nec reducet populum in Aegyptum equitatus numero sublevatus praesertim cum Dominus praeceperit vobis ut nequaquam amplius per eandem viam revertamini</span> <span class="verse"><a name="17">17</a>non habebit uxores plurimas quae inliciant animum eius neque argenti et auri inmensa pondera</span> <span class="verse"><a name="18">18</a>postquam autem sederit in solio regni sui describet sibi deuteronomium legis huius in volumine accipiens exemplar a sacerdotibus leviticae tribus</span> <span class="verse"><a name="19">19</a>et habebit secum legetque illud omnibus diebus vitae suae ut discat timere Dominum Deum suum et custodire verba et caerimonias eius quae lege praecepta sunt</span> <span class="verse"><a name="20">20</a>nec elevetur cor eius in superbiam super fratres suos neque declinet in partem dextram vel sinistram ut longo tempore regnet ipse et filii eius super Israhel</span> </p></div</div></div></body></html>