<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 24</strong></div><p><span class="verse"><a name="1">1</a>si acceperit homo uxorem et habuerit eam et non invenerit gratiam ante oculos eius propter aliquam foeditatem scribet libellum repudii et dabit in manu illius et dimittet eam de domo sua</span> <span class="verse"><a name="2">2</a>cumque egressa alterum maritum duxerit</span> <span class="verse"><a name="3">3</a>et ille quoque oderit eam dederitque ei libellum repudii et dimiserit de domo sua vel certe mortuus fuerit</span> <span class="verse"><a name="4">4</a>non poterit prior maritus recipere eam in uxorem quia polluta est et abominabilis facta est coram Domino ne peccare facias terram tuam quam Dominus Deus tuus tibi tradiderit possidendam</span> <span class="verse"><a name="5">5</a>cum acceperit homo nuper uxorem non procedet ad bellum nec ei quippiam necessitatis iniungetur publicae sed vacabit absque culpa domui suae ut uno anno laetetur cum uxore sua</span> <span class="verse"><a name="6">6</a>non accipies loco pignoris inferiorem et superiorem molam quia animam suam adposuit tibi</span> <span class="verse"><a name="7">7</a>si deprehensus fuerit homo sollicitans fratrem suum de filiis Israhel et vendito eo accipiens pretium interficietur et auferes malum de medio tui</span> <span class="verse"><a name="8">8</a>observa diligenter ne incurras in plagam leprae sed facies quaecumque docuerint te sacerdotes levitici generis iuxta id quod praecepi eis et imple sollicite</span> <span class="verse"><a name="9">9</a>mementote quae fecerit Dominus Deus vester Mariae in via cum egrederemini de Aegypto</span> <span class="verse"><a name="10">10</a>cum repetes a proximo tuo rem aliquam quam debet tibi non ingredieris domum eius ut pignus auferas</span> <span class="verse"><a name="11">11</a>sed stabis foris et ille tibi proferet quod habuerit</span> <span class="verse"><a name="12">12</a>sin autem pauper est non pernoctabit apud te pignus</span> <span class="verse"><a name="13">13</a>sed statim reddes ei ante solis occasum ut dormiens in vestimento suo benedicat tibi et habeas iustitiam coram Domino Deo tuo</span> <span class="verse"><a name="14">14</a>non negabis mercedem indigentis et pauperis fratris tui sive advenae qui tecum moratur in terra et intra portas tuas est</span> <span class="verse"><a name="15">15</a>sed eadem die reddes ei pretium laboris sui ante solis occasum quia pauper est et ex eo sustentat animam suam ne clamet contra te ad Dominum et reputetur tibi in peccatum</span> <span class="verse"><a name="16">16</a>non occidentur patres pro filiis nec filii pro patribus sed unusquisque pro suo peccato morietur</span> <span class="verse"><a name="17">17</a>non pervertes iudicium advenae et pupilli nec auferes pignoris loco viduae vestimentum</span> <span class="verse"><a name="18">18</a>memento quod servieris in Aegypto et eruerit te Dominus Deus tuus inde idcirco praecipio tibi ut facias hanc rem</span> <span class="verse"><a name="19">19</a>quando messueris segetem in agro tuo et oblitus manipulum reliqueris non reverteris ut tollas eum sed advenam et pupillum et viduam auferre patieris ut benedicat tibi Dominus Deus tuus in omni opere manuum tuarum</span> <span class="verse"><a name="20">20</a>si fruges colliges olivarum quicquid remanserit in arboribus non reverteris ut colligas sed relinques advenae pupillo ac viduae</span> <span class="verse"><a name="21">21</a>si vindemiaveris vineam tuam non colliges remanentes racemos sed cedent in usus advenae pupilli ac viduae</span> <span class="verse"><a name="22">22</a>memento quod et tu servieris in Aegypto et idcirco praecipiam tibi ut facias hanc rem</span> </p></div</div></div></body></html>