<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 18</strong></div><p><span class="verse"><a name="1">1</a>non habebunt sacerdotes et Levitae et omnes qui de eadem tribu sunt partem et hereditatem cum reliquo Israhel quia sacrificia Domini et oblationes eius comedent</span> <span class="verse"><a name="2">2</a>et nihil aliud accipient de possessione fratrum suorum Dominus enim ipse est hereditas eorum sicut locutus est illis</span> <span class="verse"><a name="3">3</a>hoc erit iudicium sacerdotum a populo et ab his qui offerunt victimas sive bovem sive ovem immolaverint dabunt sacerdoti armum ac ventriculum</span> <span class="verse"><a name="4">4</a>primitias frumenti vini et olei et lanarum partem ex ovium tonsione</span> <span class="verse"><a name="5">5</a>ipsum enim elegit Dominus Deus tuus de cunctis tribubus tuis ut stet et ministret nomini Domini ipse et filii eius in sempiternum</span> <span class="verse"><a name="6">6</a>si exierit Levites de una urbium tuarum ex omni Israhel in qua habitat et voluerit venire desiderans locum quem elegerit Dominus</span> <span class="verse"><a name="7">7</a>ministrabit in nomine Dei sui sicut omnes fratres eius Levitae qui stabunt eo tempore coram Domino</span> <span class="verse"><a name="8">8</a>partem ciborum eandem accipiet quam et ceteri excepto eo quod in urbe sua ex paterna ei successione debetur</span> <span class="verse"><a name="9">9</a>quando ingressus fueris terram quam Dominus Deus tuus dabit tibi cave ne imitari velis abominationes illarum gentium</span> <span class="verse"><a name="10">10</a>nec inveniatur in te qui lustret filium suum aut filiam ducens per ignem aut qui ariolos sciscitetur et observet somnia atque auguria ne sit maleficus</span> <span class="verse"><a name="11">11</a>ne incantator ne pythones consulat ne divinos et quaerat a mortuis veritatem</span> <span class="verse"><a name="12">12</a>omnia enim haec abominatur Dominus et propter istiusmodi scelera delebit eos in introitu tuo</span> <span class="verse"><a name="13">13</a>perfectus eris et absque macula cum Domino Deo tuo</span> <span class="verse"><a name="14">14</a>gentes istae quarum possidebis terram augures et divinos audiunt tu autem a Domino Deo tuo aliter institutus es</span> <span class="verse"><a name="15">15</a>prophetam de gente tua et de fratribus tuis sicut me suscitabit tibi Dominus Deus tuus ipsum audies</span> <span class="verse"><a name="16">16</a>ut petisti a Domino Deo tuo in Horeb quando contio congregata est atque dixisti ultra non audiam vocem Domini Dei mei et ignem hunc maximum amplius non videbo ne moriar</span> <span class="verse"><a name="17">17</a>et ait Dominus mihi bene omnia sunt locuti</span> <span class="verse"><a name="18">18</a>prophetam suscitabo eis de medio fratrum suorum similem tui et ponam verba mea in ore eius loqueturque ad eos omnia quae praecepero illi</span> <span class="verse"><a name="19">19</a>qui autem verba eius quae loquetur in nomine meo audire noluerit ego ultor existam</span> <span class="verse"><a name="20">20</a>propheta autem qui arrogantia depravatus voluerit loqui in nomine meo quae ego non praecepi illi ut diceret aut ex nomine alienorum deorum interficietur</span> <span class="verse"><a name="21">21</a>quod si tacita cogitatione responderis quomodo possum intellegere verbum quod non est locutus Dominus</span> <span class="verse"><a name="22">22</a>hoc habebis signum quod in nomine Domini propheta ille praedixerit et non evenerit hoc Dominus non locutus est sed per tumorem animi sui propheta confinxit et idcirco non timebis eum</span> </p></div</div></div></body></html>