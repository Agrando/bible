<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 27</strong></div><p><span class="verse"><a name="1">1</a>praecepit autem Moses et seniores Israhel populo dicentes custodite omne mandatum quod praecipio vobis hodie</span> <span class="verse"><a name="2">2</a>cumque transieritis Iordanem in terram quam Dominus Deus tuus dabit tibi eriges ingentes lapides et calce levigabis eos</span> <span class="verse"><a name="3">3</a>ut possis in eis scribere omnia verba legis huius Iordane transmisso ut introeas terram quam Dominus Deus tuus dabit tibi terram lacte et melle manantem sicut iuravit patribus tuis</span> <span class="verse"><a name="4">4</a>quando ergo transieritis Iordanem erige lapides quos ego hodie praecipio vobis in monte Hebal et levigabis calce</span> <span class="verse"><a name="5">5</a>et aedificabis ibi altare Domino Deo tuo de lapidibus quos ferrum non tetigit</span> <span class="verse"><a name="6">6</a>et de saxis informibus et inpolitis et offeres super eo holocausta Domino Deo tuo</span> <span class="verse"><a name="7">7</a>et immolabis hostias pacificas comedesque ibi et epulaberis coram Domino Deo tuo</span> <span class="verse"><a name="8">8</a>et scribes super lapides omnia verba legis huius plane et lucide</span> <span class="verse"><a name="9">9</a>dixeruntque Moses et sacerdotes levitici generis ad omnem Israhelem adtende et audi Israhel hodie factus es populus Domini Dei tui</span> <span class="verse"><a name="10">10</a>audies vocem eius et facies mandata atque iustitias quas ego praecipio tibi</span> <span class="verse"><a name="11">11</a>praecepitque Moses populo in die illo dicens</span> <span class="verse"><a name="12">12</a>hii stabunt ad benedicendum Domino super montem Garizim Iordane transmisso Symeon Levi Iudas Isachar Ioseph et Beniamin</span> <span class="verse"><a name="13">13</a>et e regione isti stabunt ad maledicendum in monte Hebal Ruben Gad et Aser Zabulon Dan et Nepthalim</span> <span class="verse"><a name="14">14</a>et pronuntiabunt Levitae dicentque ad omnes viros Israhel excelsa voce</span> <span class="verse"><a name="15">15</a>maledictus homo qui facit sculptile et conflatile abominationem Domini opus manuum artificum ponetque illud in abscondito et respondebit omnis populus et dicet amen</span> <span class="verse"><a name="16">16</a>maledictus qui non honorat patrem suum et matrem et dicet omnis populus amen</span> <span class="verse"><a name="17">17</a>maledictus qui transfert terminos proximi sui et dicet omnis populus amen</span> <span class="verse"><a name="18">18</a>maledictus qui errare facit caecum in itinere et dicet omnis populus amen</span> <span class="verse"><a name="19">19</a>maledictus qui pervertit iudicium advenae pupilli et viduae et dicet omnis populus amen</span> <span class="verse"><a name="20">20</a>maledictus qui dormit cum uxore patris sui et revelat operimentum lectuli eius et dicet omnis populus amen</span> <span class="verse"><a name="21">21</a>maledictus qui dormit cum omni iumento et dicet omnis populus amen</span> <span class="verse"><a name="22">22</a>maledictus qui dormit cum sorore sua filia patris sui sive matris suae et dicet omnis populus amen</span> <span class="verse"><a name="23">23</a>maledictus qui dormit cum socru sua et dicet omnis populus amen</span> <span class="verse"><a name="24">24</a>maledictus qui clam percusserit proximum suum et dicet omnis populus amen</span> <span class="verse"><a name="25">25</a>maledictus qui accipit munera ut percutiat animam sanguinis innocentis et dicet omnis populus amen</span> <span class="verse"><a name="26">26</a>maledictus qui non permanet in sermonibus legis huius nec eos opere perficit et dicet omnis populus amen</span> </p></div</div></div></body></html>