<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 15</strong></div><p><span class="verse"><a name="1">1</a>septimo anno facies remissionem</span> <span class="verse"><a name="2">2</a>quae hoc ordine celebrabitur cui debetur aliquid ab amico vel proximo ac fratre suo repetere non poterit quia annus remissionis est Domini</span> <span class="verse"><a name="3">3</a>a peregrino et advena exiges civem et propinquum repetendi non habes potestatem</span> <span class="verse"><a name="4">4</a>et omnino indigens et mendicus non erit inter vos ut benedicat tibi Dominus in terra quam traditurus est tibi in possessionem</span> <span class="verse"><a name="5">5</a>si tamen audieris vocem Domini Dei tui et custodieris universa quae iussit et quae ego hodie praecipio tibi benedicet tibi ut pollicitus est</span> <span class="verse"><a name="6">6</a>fenerabis gentibus multis et ipse a nullo accipies mutuum dominaberis nationibus plurimis et tui nemo dominabitur</span> <span class="verse"><a name="7">7</a>si unus de fratribus tuis qui morantur intra portas civitatis tuae in terra quam Dominus Deus tuus daturus est tibi ad paupertatem venerit non obdurabis cor tuum nec contrahes manum</span> <span class="verse"><a name="8">8</a>sed aperies eam pauperi et dabis mutuum quod eum indigere perspexeris</span> <span class="verse"><a name="9">9</a>cave ne forte subripiat tibi impia cogitatio et dicas in corde tuo adpropinquat septimus annus remissionis et avertas oculos a paupere fratre tuo nolens ei quod postulat mutuum commodare ne clamet contra te ad Dominum et fiat tibi in peccatum</span> <span class="verse"><a name="10">10</a>sed dabis ei nec ages quippiam callide in eius necessitatibus sublevandis ut benedicat tibi Dominus Deus tuus in omni tempore et in cunctis ad quae manum miseris</span> <span class="verse"><a name="11">11</a>non deerunt pauperes in terra habitationis tuae idcirco ego praecipio tibi ut aperias manum fratri tuo egeno et pauperi qui tecum versatur in terra</span> <span class="verse"><a name="12">12</a>cum tibi venditus fuerit frater tuus hebraeus aut hebraea et sex annis servierit tibi in septimo anno dimittes eum liberum</span> <span class="verse"><a name="13">13</a>et quem libertate donaveris nequaquam vacuum abire patieris</span> <span class="verse"><a name="14">14</a>sed dabis viaticum de gregibus et de area et torculari tuo quibus Dominus Deus tuus benedixerit tibi</span> <span class="verse"><a name="15">15</a>memento quod et ipse servieris in terra Aegypti et liberaverit te Dominus Deus tuus et idcirco ego nunc praecipiam tibi</span> <span class="verse"><a name="16">16</a>sin autem dixerit nolo egredi eo quod diligat te et domum tuam et bene sibi apud te esse sentiat</span> <span class="verse"><a name="17">17</a>adsumes subulam et perforabis aurem eius in ianua domus tuae et serviet tibi usque in aeternum ancillae quoque similiter facies</span> <span class="verse"><a name="18">18</a>non avertes ab eis oculos tuos quando dimiseris eos liberos quoniam iuxta mercedem mercennarii per sex annos servivit tibi ut benedicat tibi Dominus Deus tuus in cunctis operibus quae agis</span> <span class="verse"><a name="19">19</a>de primogenitis quae nascuntur in armentis et ovibus tuis quicquid sexus est masculini sanctificabis Domino Deo tuo non operaberis in primogenito bovis et non tondebis primogenita ovium</span> <span class="verse"><a name="20">20</a>in conspectu Domini Dei tui comedes ea per annos singulos in loco quem elegerit Dominus tu et domus tua</span> <span class="verse"><a name="21">21</a>sin autem habuerit maculam et vel claudum fuerit vel caecum aut in aliqua parte deforme vel debile non immolabitur Domino Deo tuo</span> <span class="verse"><a name="22">22</a>sed intra portas urbis tuae comedes illud tam mundus quam inmundus similiter vescentur eis quasi caprea et cervo</span> <span class="verse"><a name="23">23</a>hoc solum observabis ut sanguinem eorum non comedas sed effundas in terram quasi aquam</span> </p></div</div></div></body></html>