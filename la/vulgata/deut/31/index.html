<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 31</strong></div><p><span class="verse"><a name="1">1</a>abiit itaque Moses et locutus est omnia verba haec ad universum Israhel</span> <span class="verse"><a name="2">2</a>et dixit ad eos centum viginti annorum sum hodie non possum ultra egredi et ingredi praesertim cum et Dominus dixerit mihi non transibis Iordanem istum</span> <span class="verse"><a name="3">3</a>Dominus ergo Deus tuus transibit ante te ipse delebit omnes gentes has in conspectu tuo et possidebis eas et Iosue iste transibit ante te sicut locutus est Dominus</span> <span class="verse"><a name="4">4</a>facietque Dominus eis sicut fecit Seon et Og regibus Amorreorum et terrae eorum delebitque eos</span> <span class="verse"><a name="5">5</a>cum ergo et hos tradiderit vobis similiter facietis eis sicut praecepi vobis</span> <span class="verse"><a name="6">6</a>viriliter agite et confortamini nolite timere nec paveatis a conspectu eorum quia Dominus Deus tuus ipse est ductor tuus et non dimittet nec derelinquet te</span> <span class="verse"><a name="7">7</a>vocavitque Moses Iosue et dixit ei coram omni Israhel confortare et esto robustus tu enim introduces populum istum in terram quam daturum se patribus eorum iuravit Dominus et tu eam sorte divides</span> <span class="verse"><a name="8">8</a>et Dominus qui ductor vester est ipse erit tecum non dimittet nec derelinquet te noli timere nec paveas</span> <span class="verse"><a name="9">9</a>scripsit itaque Moses legem hanc et tradidit eam sacerdotibus filiis Levi qui portabant arcam foederis Domini et cunctis senioribus Israhelis</span> <span class="verse"><a name="10">10</a>praecepitque eis dicens post septem annos anno remissionis in sollemnitate tabernaculorum</span> <span class="verse"><a name="11">11</a>convenientibus cunctis ex Israhel ut appareant in conspectu Domini Dei tui in loco quem elegerit Dominus leges verba legis huius coram omni Israhel audientibus eis</span> <span class="verse"><a name="12">12</a>et in unum omni populo congregato tam viris quam mulieribus parvulis et advenis qui sunt intra portas tuas ut audientes discant et timeant Dominum Deum vestrum et custodiant impleantque omnes sermones legis huius</span> <span class="verse"><a name="13">13</a>filii quoque eorum qui nunc ignorant audire possint et timeant Dominum Deum suum cunctis diebus quibus versantur in terra ad quam vos Iordane transito pergitis obtinendam</span> <span class="verse"><a name="14">14</a>et ait Dominus ad Mosen ecce prope sunt dies mortis tuae voca Iosue et state in tabernaculo testimonii ut praecipiam ei abierunt ergo Moses et Iosue et steterunt in tabernaculo testimonii</span> <span class="verse"><a name="15">15</a>apparuitque Dominus ibi in columna nubis quae stetit in introitu tabernaculi</span> <span class="verse"><a name="16">16</a>dixitque Dominus ad Mosen ecce tu dormies cum patribus tuis et populus iste consurgens fornicabitur post deos alienos in terra ad quam ingredietur et habitabit in ea ibi derelinquet me et irritum faciet foedus quod pepigi cum eo</span> <span class="verse"><a name="17">17</a>et irascetur furor meus contra eum in die illo et derelinquam eum et abscondam faciem meam ab eo et erit in devorationem invenient eum omnia mala et adflictiones ita ut dicat in illo die vere quia non est Deus mecum invenerunt me haec mala</span> <span class="verse"><a name="18">18</a>ego autem abscondam et celabo faciem meam in die illo propter omnia mala quae fecit quia secutus est deos alienos</span> <span class="verse"><a name="19">19</a>nunc itaque scribite vobis canticum istud et docete filios Israhel ut memoriter teneant et ore decantent et sit mihi carmen istud pro testimonio inter filios Israhel</span> <span class="verse"><a name="20">20</a>introducam enim eum in terram pro qua iuravi patribus eius lacte et melle manantem cumque comederint et saturati crassique fuerint avertentur ad deos alienos et servient eis et detrahent mihi et irritum facient pactum meum</span> <span class="verse"><a name="21">21</a>postquam invenerint eum mala multa et adflictiones respondebit ei canticum istud pro testimonio quod nulla delebit oblivio ex ore seminis tui scio enim cogitationes eius quae facturus sit hodie antequam introducam eum in terram quam ei pollicitus sum</span> <span class="verse"><a name="22">22</a>scripsit ergo Moses canticum et docuit filios Israhel</span> <span class="verse"><a name="23">23</a>praecepitque Iosue filio Nun et ait confortare et esto robustus tu enim introduces filios Israhel in terram quam pollicitus sum et ego ero tecum</span> <span class="verse"><a name="24">24</a>postquam ergo scripsit Moses verba legis huius in volumine atque conplevit</span> <span class="verse"><a name="25">25</a>praecepit Levitis qui portabant arcam foederis Domini dicens</span> <span class="verse"><a name="26">26</a>tollite librum istum et ponite eum in latere arcae foederis Domini Dei vestri ut sit ibi contra te in testimonio</span> <span class="verse"><a name="27">27</a>ego enim scio contentionem tuam et cervicem tuam durissimam adhuc vivente me et ingrediente vobiscum semper contentiose egistis contra Dominum quanto magis cum mortuus fuero</span> <span class="verse"><a name="28">28</a>congregate ad me omnes maiores natu per tribus vestras atque doctores et loquar audientibus eis sermones istos et invocabo contra eos caelum et terram</span> <span class="verse"><a name="29">29</a>novi enim quod post mortem meam inique agetis et declinabitis cito de via quam praecepi vobis et occurrent vobis mala in extremo tempore quando feceritis malum in conspectu Domini ut inritetis eum per opera manuum vestrarum</span> <span class="verse"><a name="30">30</a>locutus est ergo Moses audiente universo coetu Israhel verba carminis huius et ad finem usque conplevit</span> </p></div</div></div></body></html>