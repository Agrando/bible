<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 4</strong></div><p><span class="verse"><a name="1">1</a>et nunc Israhel audi praecepta et iudicia quae ego doceo te ut faciens ea vivas et ingrediens possideas terram quam Dominus Deus patrum vestrorum daturus est vobis</span> <span class="verse"><a name="2">2</a>non addetis ad verbum quod vobis loquor neque auferetis ex eo custodite mandata Domini Dei vestri quae ego praecipio vobis</span> <span class="verse"><a name="3">3</a>oculi vestri viderunt omnia quae fecit Dominus contra Beelphegor quomodo contriverit omnes cultores eius de medio vestri</span> <span class="verse"><a name="4">4</a>vos autem qui adheretis Domino Deo vestro vivitis universi usque in praesentem diem</span> <span class="verse"><a name="5">5</a>scitis quod docuerim vos praecepta atque iustitias sicut mandavit mihi Dominus Deus meus sic facietis ea in terra quam possessuri estis</span> <span class="verse"><a name="6">6</a>et observabitis et implebitis opere haec est enim vestra sapientia et intellectus coram populis ut audientes universa praecepta haec dicant en populus sapiens et intellegens gens magna</span> <span class="verse"><a name="7">7</a>nec est alia natio tam grandis quae habeat deos adpropinquantes sibi sicut Dominus Deus noster adest cunctis obsecrationibus nostris</span> <span class="verse"><a name="8">8</a>quae est enim alia gens sic inclita ut habeat caerimonias iustaque iudicia et universam legem quam ego proponam hodie ante oculos vestros</span> <span class="verse"><a name="9">9</a>custodi igitur temet ipsum et animam tuam sollicite ne obliviscaris verborum quae viderunt oculi tui et ne excedant de corde tuo cunctis diebus vitae tuae docebis ea filios ac nepotes tuos</span> <span class="verse"><a name="10">10</a>diem in quo stetisti coram Domino Deo tuo in Horeb quando Dominus locutus est mihi dicens congrega ad me populum ut audiat sermones meos et discat timere me omni tempore quo vivit in terra doceantque filios suos</span> <span class="verse"><a name="11">11</a>et accessistis ad radices montis qui ardebat usque ad caelum erantque in eo tenebrae nubes et caligo</span> <span class="verse"><a name="12">12</a>locutusque est Dominus ad vos de medio ignis vocem verborum eius audistis et formam penitus non vidistis</span> <span class="verse"><a name="13">13</a>et ostendit vobis pactum suum quod praecepit ut faceretis et decem verba quae scripsit in duabus tabulis lapideis</span> <span class="verse"><a name="14">14</a>mihique mandavit in illo tempore ut docerem vos caerimonias et iudicia quae facere deberetis in terra quam possessuri estis</span> <span class="verse"><a name="15">15</a>custodite igitur sollicite animas vestras non vidistis aliquam similitudinem in die qua locutus est Dominus vobis in Horeb de medio ignis</span> <span class="verse"><a name="16">16</a>ne forte decepti faciatis vobis sculptam similitudinem aut imaginem masculi vel feminae</span> <span class="verse"><a name="17">17</a>similitudinem omnium iumentorum quae sunt super terram vel avium sub caelo volantium</span> <span class="verse"><a name="18">18</a>atque reptilium quae moventur in terra sive piscium qui sub terra morantur in aquis</span> <span class="verse"><a name="19">19</a>ne forte oculis elevatis ad caelum videas solem et lunam et omnia astra caeli et errore deceptus adores ea et colas quae creavit Dominus Deus tuus in ministerium cunctis gentibus quae sub caelo sunt</span> <span class="verse"><a name="20">20</a>vos autem tulit Dominus et eduxit de fornace ferrea Aegypti ut haberet populum hereditarium sicut est in praesenti die</span> <span class="verse"><a name="21">21</a>iratusque est Dominus contra me propter sermones vestros et iuravit ut non transirem Iordanem nec ingrederer terram optimam quam daturus est vobis</span> <span class="verse"><a name="22">22</a>ecce morior in hac humo non transibo Iordanem vos transibitis et possidebitis terram egregiam</span> <span class="verse"><a name="23">23</a>cave nequando obliviscaris pacti Domini Dei tui quod pepigit tecum et facias tibi sculptam similitudinem eorum quae fieri Dominus prohibuit</span> <span class="verse"><a name="24">24</a>quia Dominus Deus tuus ignis consumens est Deus aemulator</span> <span class="verse"><a name="25">25</a>si genueritis filios ac nepotes et morati fueritis in terra deceptique feceritis vobis aliquam similitudinem patrantes malum coram Domino Deo vestro ut eum ad iracundiam provocetis</span> <span class="verse"><a name="26">26</a>testes invoco hodie caelum et terram cito perituros vos esse de terra quam transito Iordane possessuri estis non habitabitis in ea longo tempore sed delebit vos Dominus</span> <span class="verse"><a name="27">27</a>atque disperget in omnes gentes et remanebitis pauci in nationibus ad quas vos ducturus est Dominus</span> <span class="verse"><a name="28">28</a>ibique servietis diis qui hominum manu fabricati sunt ligno et lapidi qui non vident non audiunt non comedunt non odorantur</span> <span class="verse"><a name="29">29</a>cumque quaesieris ibi Dominum Deum tuum invenies eum si tamen toto corde quaesieris et tota tribulatione animae tuae</span> <span class="verse"><a name="30">30</a>postquam te invenerint omnia quae praedicta sunt novissimo tempore reverteris ad Dominum Deum tuum et audies vocem eius</span> <span class="verse"><a name="31">31</a>quia Deus misericors Dominus Deus tuus est non dimittet te nec omnino delebit neque obliviscetur pacti in quo iuravit patribus tuis</span> <span class="verse"><a name="32">32</a>interroga de diebus antiquis qui fuerunt ante te ex die quo creavit Deus hominem super terram a summo caeli usque ad summum eius si facta est aliquando huiuscemodi res aut umquam cognitum est</span> <span class="verse"><a name="33">33</a>ut audiret populus vocem Dei loquentis de medio ignis sicut tu audisti et vixisti</span> <span class="verse"><a name="34">34</a>si fecit Deus ut ingrederetur et tolleret sibi gentem de medio nationum per temptationes signa atque portenta per pugnam et robustam manum extentumque brachium et horribiles visiones iuxta omnia quae fecit pro vobis Dominus Deus vester in Aegypto videntibus oculis tuis</span> <span class="verse"><a name="35">35</a>ut scires quoniam Dominus ipse est Deus et non est alius praeter unum</span> <span class="verse"><a name="36">36</a>de caelo te fecit audire vocem suam ut doceret te et in terra ostendit tibi ignem suum maximum et audisti verba illius de medio ignis</span> <span class="verse"><a name="37">37</a>quia dilexit patres tuos et elegit semen eorum post eos eduxitque te praecedens in virtute sua magna ex Aegypto</span> <span class="verse"><a name="38">38</a>ut deleret nationes maximas et fortiores te in introitu tuo et introduceret te daretque tibi terram earum in possessionem sicut cernis in praesenti die</span> <span class="verse"><a name="39">39</a>scito ergo hodie et cogitato in corde tuo quod Dominus ipse sit Deus in caelo sursum et in terra deorsum et non sit alius</span> <span class="verse"><a name="40">40</a>custodi praecepta eius atque mandata quae ego praecipio tibi ut bene sit tibi et filiis tuis post te et permaneas multo tempore super terram quam Dominus Deus tuus daturus est tibi</span> <span class="verse"><a name="41">41</a>tunc separavit Moses tres civitates trans Iordanem ad orientalem plagam</span> <span class="verse"><a name="42">42</a>ut confugiat ad eas qui occiderit nolens proximum suum nec fuerit inimicus ante unum et alterum diem et ad harum aliquam urbium possit evadere</span> <span class="verse"><a name="43">43</a>Bosor in solitudine quae sita est in terra campestri de tribu Ruben et Ramoth in Galaad quae est in tribu Gad et Golam in Basan quae est in tribu Manasse</span> <span class="verse"><a name="44">44</a>ista est lex quam proposuit Moses coram filiis Israhel</span> <span class="verse"><a name="45">45</a>et haec testimonia et caerimoniae atque iudicia quae locutus est ad filios Israhel quando egressi sunt de Aegypto</span> <span class="verse"><a name="46">46</a>trans Iordanem in valle contra fanum Phogor in terra Seon regis Amorrei qui habitavit in Esebon quem percussit Moses filii quoque Israhel egressi ex Aegypto</span> <span class="verse"><a name="47">47</a>possederunt terram eius et terram Og regis Basan duorum regum Amorreorum qui erant trans Iordanem ad solis ortum</span> <span class="verse"><a name="48">48</a>ab Aroer quae sita est super ripam torrentis Arnon usque ad montem Sion qui est et Hermon</span> <span class="verse"><a name="49">49</a>omnem planitiem trans Iordanem ad orientalem plagam usque ad mare Solitudinis et usque ad radices montis Phasga</span> </p></div</div></div></body></html>