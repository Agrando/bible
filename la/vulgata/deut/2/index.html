<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 2</strong></div><p><span class="verse"><a name="1">1</a>profectique inde venimus in solitudinem quae ducit ad mare Rubrum sicut mihi dixerat Dominus et circumivimus montem Seir longo tempore</span> <span class="verse"><a name="2">2</a>dixitque Dominus ad me</span> <span class="verse"><a name="3">3</a>sufficit vobis circumire montem istum ite contra aquilonem</span> <span class="verse"><a name="4">4</a>et populo praecipe dicens transibitis per terminos fratrum vestrorum filiorum Esau qui habitant in Seir et timebunt vos</span> <span class="verse"><a name="5">5</a>videte ergo diligenter ne moveamini contra eos neque enim dabo vobis de terra eorum quantum potest unius pedis calcare vestigium quia in possessionem Esau dedi montem Seir</span> <span class="verse"><a name="6">6</a>cibos emetis ab eis pecunia et comedetis aquam emptam haurietis et bibetis</span> <span class="verse"><a name="7">7</a>Dominus Deus tuus benedixit tibi in omni opere manuum tuarum novit iter tuum quomodo transieris solitudinem hanc magnam per quadraginta annos habitans tecum Dominus Deus tuus et nihil tibi defuit</span> <span class="verse"><a name="8">8</a>cumque transissemus fratres nostros filios Esau qui habitabant in Seir per viam campestrem de Helath et de Asiongaber venimus ad iter quod ducit in desertum Moab</span> <span class="verse"><a name="9">9</a>dixitque Dominus ad me non pugnes contra Moabitas nec ineas adversum eos proelium non enim dabo tibi quicquam de terra eorum quia filiis Loth tradidi Ar in possessionem</span> <span class="verse"><a name="10">10</a>Emim primi fuerunt habitatores eius populus magnus et validus et tam excelsus ut de Enacim stirpe</span> <span class="verse"><a name="11">11</a>quasi gigantes crederentur et essent similes filiorum Enacim denique Moabitae appellant eos Emim</span> <span class="verse"><a name="12">12</a>in Seir autem prius habitaverunt Horim quibus expulsis atque deletis habitaverunt filii Esau sicut fecit Israhel in terra possessionis suae quam dedit ei Dominus</span> <span class="verse"><a name="13">13</a>surgentes ergo ut transiremus torrentem Zared venimus ad eum</span> <span class="verse"><a name="14">14</a>tempus autem quo ambulavimus de Cadesbarne usque ad transitum torrentis Zared triginta octo annorum fuit donec consumeretur omnis generatio hominum bellatorum de castris sicut iuraverat Dominus</span> <span class="verse"><a name="15">15</a>cuius manus fuit adversum eos ut interirent de castrorum medio</span> <span class="verse"><a name="16">16</a>postquam autem universi ceciderunt pugnatores</span> <span class="verse"><a name="17">17</a>locutus est Dominus ad me dicens</span> <span class="verse"><a name="18">18</a>tu transibis hodie terminos Moab urbem nomine Ar</span> <span class="verse"><a name="19">19</a>et accedens in vicina filiorum Ammon cave ne pugnes contra eos nec movearis ad proelium non enim dabo tibi de terra filiorum Ammon quia filiis Loth dedi eam in possessionem</span> <span class="verse"><a name="20">20</a>terra gigantum reputata est et in ipsa olim habitaverunt gigantes quos Ammanitae vocant Zomzommim</span> <span class="verse"><a name="21">21</a>populus magnus et multus et procerae longitudinis sicut Enacim quos delevit Dominus a facie eorum et fecit illos habitare pro eis</span> <span class="verse"><a name="22">22</a>sicut fecerat filiis Esau qui habitant in Seir delens Horreos et terram eorum illis tradens quam possident usque in praesens</span> <span class="verse"><a name="23">23</a>Eveos quoque qui habitabant in Aserim usque Gazam Cappadoces expulerunt qui egressi de Cappadocia deleverunt eos et habitaverunt pro illis</span> <span class="verse"><a name="24">24</a>surgite et transite torrentem Arnon ecce tradidi in manu tua Seon regem Esebon Amorreum et terram eius incipe possidere et committe adversum eum proelium</span> <span class="verse"><a name="25">25</a>hodie incipiam mittere terrorem atque formidinem tuam in populos qui habitant sub omni caelo ut audito nomine tuo paveant et in morem parturientium contremescant et dolore teneantur</span> <span class="verse"><a name="26">26</a>misi ergo nuntios de solitudine Cademoth ad Seon regem Esebon verbis pacificis dicens</span> <span class="verse"><a name="27">27</a>transibimus per terram tuam publica gradiemur via non declinabimus neque ad dextram neque ad sinistram</span> <span class="verse"><a name="28">28</a>alimenta pretio vende nobis ut vescamur aquam pecunia tribue et sic bibemus tantum est ut nobis concedas transitum</span> <span class="verse"><a name="29">29</a>sicut fecerunt filii Esau qui habitant in Seir et Moabitae qui morantur in Ar donec veniamus ad Iordanem et transeamus in terram quam Dominus Deus noster daturus est nobis</span> <span class="verse"><a name="30">30</a>noluitque Seon rex Esebon dare nobis transitum quia induraverat Dominus Deus tuus spiritum eius et obfirmaverat cor illius ut traderetur in manus tuas sicut nunc vides</span> <span class="verse"><a name="31">31</a>dixitque Dominus ad me ecce coepi tradere tibi Seon et terram eius incipe possidere eam</span> <span class="verse"><a name="32">32</a>egressusque est Seon obviam nobis cum omni populo suo ad proelium in Iesa</span> <span class="verse"><a name="33">33</a>et tradidit eum Dominus Deus noster nobis percussimusque eum cum filiis et omni populo suo</span> <span class="verse"><a name="34">34</a>cunctasque urbes in tempore illo cepimus interfectis habitatoribus earum viris ac mulieribus et parvulis non reliquimus in eis quicquam</span> <span class="verse"><a name="35">35</a>absque iumentis quae in partem venere praedantium et spoliis urbium quas cepimus</span> <span class="verse"><a name="36">36</a>ab Aroer quae est super ripam torrentis Arnon oppido quod in valle situm est usque Galaad non fuit vicus et civitas quae nostras effugeret manus omnes tradidit Dominus Deus noster nobis</span> <span class="verse"><a name="37">37</a>absque terra filiorum Ammon ad quam non accessimus et cunctis quae adiacent torrenti Ieboc et urbibus montanis universisque locis a quibus nos prohibuit Dominus Deus noster</span> </p></div</div></div></body></html>