<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 33</strong></div><p><span class="verse"><a name="1">1</a>haec est benedictio qua benedixit Moses homo Dei filiis Israhel ante mortem suam</span> <span class="verse"><a name="2">2</a>et ait Dominus de Sina venit et de Seir ortus est nobis apparuit de monte Pharan et cum eo sanctorum milia in dextera eius ignea lex</span> <span class="verse"><a name="3">3</a>dilexit populos omnes sancti in manu illius sunt et qui adpropinquant pedibus eius accipient de doctrina illius</span> <span class="verse"><a name="4">4</a>legem praecepit nobis Moses hereditatem multitudinis Iacob</span> <span class="verse"><a name="5">5</a>erit apud rectissimum rex congregatis principibus populi cum tribubus Israhel</span> <span class="verse"><a name="6">6</a>vivat Ruben et non moriatur et sit parvus in numero</span> <span class="verse"><a name="7">7</a>haec est Iudae benedictio audi Domine vocem Iudae et ad populum suum introduc eum manus eius pugnabunt pro eo et adiutor illius contra adversarios eius erit</span> <span class="verse"><a name="8">8</a>Levi quoque ait perfectio tua et doctrina tua viro sancto tuo quem probasti in Temptatione et iudicasti ad aquas Contradictionis</span> <span class="verse"><a name="9">9</a>qui dixit patri suo et matri suae nescio vos et fratribus suis ignoro illos et nescierunt filios suos hii custodierunt eloquium tuum et pactum tuum servaverunt</span> <span class="verse"><a name="10">10</a>iudicia tua o Iacob et legem tuam o Israhel ponent thymiama in furore tuo et holocaustum super altare tuum</span> <span class="verse"><a name="11">11</a>benedic Domine fortitudini eius et opera manuum illius suscipe percute dorsa inimicorum eius et qui oderunt eum non consurgant</span> <span class="verse"><a name="12">12</a>et Beniamin ait amantissimus Domini habitabit confidenter in eo quasi in thalamo tota die morabitur et inter umeros illius requiescet</span> <span class="verse"><a name="13">13</a>Ioseph quoque ait de benedictione Domini terra eius de pomis caeli et rore atque abysso subiacente</span> <span class="verse"><a name="14">14</a>de pomis fructuum solis ac lunae</span> <span class="verse"><a name="15">15</a>de vertice antiquorum montium de pomis collium aeternorum</span> <span class="verse"><a name="16">16</a>et de frugibus terrae et plenitudine eius benedictio illius qui apparuit in rubo veniat super caput Ioseph et super verticem nazarei inter fratres suos</span> <span class="verse"><a name="17">17</a>quasi primogeniti tauri pulchritudo eius cornua rinocerotis cornua illius in ipsis ventilabit gentes usque ad terminos terrae hae sunt multitudines Ephraim et haec milia Manasse</span> <span class="verse"><a name="18">18</a>et Zabulon ait laetare Zabulon in exitu tuo et Isachar in tabernaculis tuis</span> <span class="verse"><a name="19">19</a>populos ad montem vocabunt ibi immolabunt victimas iustitiae qui inundationem maris quasi lac sugent et thesauros absconditos harenarum</span> <span class="verse"><a name="20">20</a>et Gad ait benedictus in latitudine Gad quasi leo requievit cepitque brachium et verticem</span> <span class="verse"><a name="21">21</a>et vidit principatum suum quod in parte sua doctor esset repositus qui fuit cum principibus populi et fecit iustitias Domini et iudicium suum cum Israhel</span> <span class="verse"><a name="22">22</a>Dan quoque ait Dan catulus leonis fluet largiter de Basan</span> <span class="verse"><a name="23">23</a>et Nepthalim dixit Nepthalim abundantia perfruetur et plenus erit benedictione Domini mare et meridiem possidebit</span> <span class="verse"><a name="24">24</a>Aser quoque ait benedictus in filiis Aser sit placens fratribus suis tinguat in oleo pedem suum</span> <span class="verse"><a name="25">25</a>ferrum et aes calciamentum eius sicut dies iuventutis tuae ita et senectus tua</span> <span class="verse"><a name="26">26</a>non est alius ut Deus rectissimi ascensor caeli auxiliator tuus magnificentia eius discurrunt nubes</span> <span class="verse"><a name="27">27</a>habitaculum eius sursum et subter brachia sempiterna eiciet a facie tua inimicum dicetque conterere</span> <span class="verse"><a name="28">28</a>habitabit Israhel confidenter et solus oculus Iacob in terra frumenti et vini caelique caligabunt rore</span> <span class="verse"><a name="29">29</a>beatus tu Israhel quis similis tui popule qui salvaris in Domino scutum auxilii tui et gladius gloriae tuae negabunt te inimici tui et tu eorum colla calcabis</span> </p></div</div></div></body></html>