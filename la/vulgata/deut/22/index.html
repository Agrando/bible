<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/deut/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/deut">Deuteronomy</a> &gt <strong>Chapter 22</strong></div><p><span class="verse"><a name="1">1</a>non videbis bovem fratris tui aut ovem errantem et praeteribis sed reduces fratri tuo</span> <span class="verse"><a name="2">2</a>etiam si non est propinquus tuus frater nec nosti eum duces in domum tuam et erunt apud te quamdiu quaerat ea frater tuus et recipiat</span> <span class="verse"><a name="3">3</a>similiter facies de asino et de vestimento et de omni re fratris tui quae perierit si inveneris eam ne neglegas quasi alienam</span> <span class="verse"><a name="4">4</a>si videris asinum fratris tui aut bovem cecidisse in via non despicies sed sublevabis cum eo</span> <span class="verse"><a name="5">5</a>non induetur mulier veste virili nec vir utetur veste feminea abominabilis enim apud Deum est qui facit haec</span> <span class="verse"><a name="6">6</a>si ambulans per viam in arbore vel in terra nidum avis inveneris et matrem pullis vel ovis desuper incubantem non tenebis eam cum filiis</span> <span class="verse"><a name="7">7</a>sed abire patieris captos tenens filios ut bene sit tibi et longo vivas tempore</span> <span class="verse"><a name="8">8</a>cum aedificaveris domum novam facies murum tecti per circuitum ne effundatur sanguis in domo tua et sis reus labente alio et in praeceps ruente</span> <span class="verse"><a name="9">9</a>non seres vineam tuam altero semine ne et sementis quam sevisti et quae nascuntur ex vinea pariter sanctificentur</span> <span class="verse"><a name="10">10</a>non arabis in bove simul et asino</span> <span class="verse"><a name="11">11</a>non indueris vestimento quod ex lana linoque contextum est</span> <span class="verse"><a name="12">12</a>funiculos in fimbriis facies per quattuor angulos pallii tui quo operieris</span> <span class="verse"><a name="13">13</a>si duxerit vir uxorem et postea eam odio habuerit</span> <span class="verse"><a name="14">14</a>quaesieritque occasiones quibus dimittat eam obiciens ei nomen pessimum et dixerit uxorem hanc accepi et ingressus ad eam non inveni virginem</span> <span class="verse"><a name="15">15</a>tollent eam pater et mater eius et ferent secum signa virginitatis eius ad seniores urbis qui in porta sunt</span> <span class="verse"><a name="16">16</a>et dicet pater filiam meam dedi huic uxorem quam quia odit</span> <span class="verse"><a name="17">17</a>inponet ei nomen pessimum ut dicat non inveni filiam tuam virginem et ecce haec sunt signa virginitatis filiae meae expandent vestimentum coram senibus civitatis</span> <span class="verse"><a name="18">18</a>adprehendentque senes urbis illius virum et verberabunt illum</span> <span class="verse"><a name="19">19</a>condemnantes insuper centum siclis argenti quos dabit patri puellae quoniam diffamavit nomen pessimum super virginem Israhel habebitque eam uxorem et non poterit dimittere omni tempore vitae suae</span> <span class="verse"><a name="20">20</a>quod si verum est quod obicit et non est in puella inventa virginitas</span> <span class="verse"><a name="21">21</a>eicient eam extra fores domus patris sui et lapidibus obruent viri civitatis eius et morietur quoniam fecit nefas in Israhel ut fornicaretur in domo patris sui et auferes malum de medio tui</span> <span class="verse"><a name="22">22</a>si dormierit vir cum uxore alterius uterque morientur id est adulter et adultera et auferes malum de Israhel</span> <span class="verse"><a name="23">23</a>si puellam virginem desponderit vir et invenerit eam aliquis in civitate et concubuerit cum illa</span> <span class="verse"><a name="24">24</a>educes utrumque ad portam civitatis illius et lapidibus obruentur puella quia non clamavit cum esset in civitate vir quia humiliavit uxorem proximi sui et auferes malum de medio tui</span> <span class="verse"><a name="25">25</a>sin autem in agro reppererit vir puellam quae desponsata est et adprehendens concubuerit cum illa ipse morietur solus</span> <span class="verse"><a name="26">26</a>puella nihil patietur nec est rea mortis quoniam sicut latro consurgit contra fratrem suum et occidit animam eius ita et puella perpessa est</span> <span class="verse"><a name="27">27</a>sola erat in agro clamavit et nullus adfuit qui liberaret eam</span> <span class="verse"><a name="28">28</a>si invenerit vir puellam virginem quae non habet sponsum et adprehendens concubuerit cum ea et res ad iudicium venerit</span> <span class="verse"><a name="29">29</a>dabit qui dormivit cum ea patri puellae quinquaginta siclos argenti et habebit eam uxorem quia humiliavit illam non poterit dimittere cunctis diebus vitae suae</span> <span class="verse"><a name="30">30</a>non accipiet homo uxorem patris sui nec revelabit operimentum eius</span> </p></div</div></div></body></html>