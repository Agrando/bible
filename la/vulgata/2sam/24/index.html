<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2sam/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2sam">2 Samuel</a> &gt <strong>Chapter 24</strong></div><p><span class="verse"><a name="1">1</a>et addidit furor Domini irasci contra Israhel commovitque David in eis dicentem vade numera Israhel et Iudam</span> <span class="verse"><a name="2">2</a>dixitque rex ad Ioab principem exercitus sui perambula omnes tribus Israhel a Dan usque Bersabee et numerate populum ut sciam numerum eius</span> <span class="verse"><a name="3">3</a>dixitque Ioab regi adaugeat Dominus Deus tuus ad populum quantus nunc est iterumque centuplicet in conspectu domini mei regis sed quid sibi dominus meus rex vult in re huiuscemodi</span> <span class="verse"><a name="4">4</a>obtinuit autem sermo regis verba Ioab et principum exercitus egressusque est Ioab et principes militum a facie regis ut numerarent populum Israhel</span> <span class="verse"><a name="5">5</a>cumque pertransissent Iordanem venerunt in Aroer ad dextram urbis quae est in valle Gad</span> <span class="verse"><a name="6">6</a>et per Iazer transierunt in Galaad et in terram inferiorem Hodsi et venerunt in Dan silvestria circumeuntesque iuxta Sidonem</span> <span class="verse"><a name="7">7</a>transierunt propter moenia Tyri et omnem terram Hevei et Chananei veneruntque ad meridiem Iuda in Bersabee</span> <span class="verse"><a name="8">8</a>et lustrata universa terra adfuerunt post novem menses et viginti dies in Hierusalem</span> <span class="verse"><a name="9">9</a>dedit ergo Ioab numerum descriptionis populi regi et inventa sunt de Israhel octingenta milia virorum fortium qui educerent gladium et de Iuda quingenta milia pugnatorum</span> <span class="verse"><a name="10">10</a>percussit autem cor David eum postquam numeratus est populus et dixit David ad Dominum peccavi valde in hoc facto sed precor Domine ut transferas iniquitatem servi tui quia stulte egi nimis</span> <span class="verse"><a name="11">11</a>surrexit itaque David mane et sermo Domini factus est ad Gad propheten et videntem David dicens</span> <span class="verse"><a name="12">12</a>vade et loquere ad David haec dicit Dominus trium tibi datur optio elige unum quod volueris ex his ut faciam tibi</span> <span class="verse"><a name="13">13</a>cumque venisset Gad ad David nuntiavit ei dicens aut septem annis veniet tibi fames in terra tua aut tribus mensibus fugies adversarios tuos et illi persequentur aut certe tribus diebus erit pestilentia in terra tua nunc ergo delibera et vide quem respondeam ei qui me misit sermonem</span> <span class="verse"><a name="14">14</a>dixit autem David ad Gad artor nimis sed melius est ut incidam in manu Domini multae enim misericordiae eius sunt quam in manu hominis</span> <span class="verse"><a name="15">15</a>inmisitque Dominus pestilentiam in Israhel de mane usque ad tempus constitutum et mortui sunt ex populo a Dan usque Bersabee septuaginta milia virorum</span> <span class="verse"><a name="16">16</a>cumque extendisset manum angelus Dei super Hierusalem ut disperderet eam misertus est Dominus super adflictione et ait angelo percutienti populum sufficit nunc contine manum tuam erat autem angelus Domini iuxta aream Areuna Iebusei</span> <span class="verse"><a name="17">17</a>dixitque David ad Dominum cum vidisset angelum caedentem populum ego sum qui peccavi ego inique egi isti qui oves sunt quid fecerunt vertatur obsecro manus tua contra me et contra domum patris mei</span> <span class="verse"><a name="18">18</a>venit autem Gad ad David in die illa et dixit ei ascende constitue Domino altare in area Areuna Iebusei</span> <span class="verse"><a name="19">19</a>et ascendit David iuxta sermonem Gad quem praeceperat ei Dominus</span> <span class="verse"><a name="20">20</a>conspiciensque Areuna animadvertit regem et servos eius transire ad se</span> <span class="verse"><a name="21">21</a>et egressus adoravit regem prono vultu in terra et ait quid causae est ut veniat dominus meus rex ad servum suum cui David ait ut emam a te aream et aedificem altare Domino et cesset interfectio quae grassatur in populo</span> <span class="verse"><a name="22">22</a>et ait Areuna ad David accipiat et offerat dominus meus rex sicut ei placet habes boves in holocaustum et plaustrum et iuga boum in usum lignorum</span> <span class="verse"><a name="23">23</a>omnia dedit Areuna rex regi dixitque Areuna ad regem Dominus Deus tuus suscipiat votum tuum</span> <span class="verse"><a name="24">24</a>cui respondens rex ait nequaquam ut vis sed emam pretio a te et non offeram Domino Deo meo holocausta gratuita emit ergo David aream et boves argenti siclis quinquaginta</span> <span class="verse"><a name="25">25</a>et aedificavit ibi David altare Domino et obtulit holocausta et pacifica et repropitiatus est Dominus terrae et cohibita est plaga ab Israhel</span> </p></div</div></div></body></html>