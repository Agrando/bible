<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2sam/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2sam">2 Samuel</a> &gt <strong>Chapter 6</strong></div><p><span class="verse"><a name="1">1</a>congregavit autem rursum David omnes electos ex Israhel triginta milia</span> <span class="verse"><a name="2">2</a>surrexitque et abiit et universus populus qui erat cum eo de viris Iuda ut adducerent arcam Dei super quam invocatum est nomen Domini exercituum sedentis in cherubin super eam</span> <span class="verse"><a name="3">3</a>et inposuerunt arcam Domini super plaustrum novum tuleruntque eam de domo Abinadab qui erat in Gabaa Oza autem et Haio filii Abinadab minabant plaustrum novum</span> <span class="verse"><a name="4">4</a>cumque tulissent eam de domo Abinadab qui erat in Gabaa custodiens arcam Dei Haio praecedebat arcam</span> <span class="verse"><a name="5">5</a>David autem et omnis Israhel ludebant coram Domino in omnibus lignis fabrefactis et citharis et lyris et tympanis et sistris et cymbalis</span> <span class="verse"><a name="6">6</a>postquam autem venerunt ad aream Nachon extendit manum Oza ad arcam Dei et tenuit eam quoniam calcitrabant boves</span> <span class="verse"><a name="7">7</a>iratusque est indignatione Dominus contra Ozam et percussit eum super temeritate qui mortuus est ibi iuxta arcam Dei</span> <span class="verse"><a name="8">8</a>contristatus autem est David eo quod percussisset Dominus Ozam et vocatum est nomen loci illius Percussio Oza usque in diem hanc</span> <span class="verse"><a name="9">9</a>et extimuit David Dominum in die illa dicens quomodo ingredietur ad me arca Domini</span> <span class="verse"><a name="10">10</a>et noluit devertere ad se arcam Domini in civitate David sed devertit eam in domo Obededom Getthei</span> <span class="verse"><a name="11">11</a>et habitavit arca Domini in domo Obededom Getthei tribus mensibus et benedixit Dominus Obededom et omnem domum eius</span> <span class="verse"><a name="12">12</a>nuntiatumque est regi David benedixit Dominus Obededom et omnia eius propter arcam Dei abiit ergo David et adduxit arcam Dei de domo Obededom in civitatem David cum gaudio</span> <span class="verse"><a name="13">13</a>cumque transcendissent qui portabant arcam Domini sex passus immolabat bovem et arietem</span> <span class="verse"><a name="14">14</a>et David saltabat totis viribus ante Dominum porro David erat accinctus ephod lineo</span> <span class="verse"><a name="15">15</a>et David et omnis domus Israhel ducebant arcam testamenti Domini in iubilo et in clangore bucinae</span> <span class="verse"><a name="16">16</a>cumque intrasset arca Domini civitatem David Michol filia Saul prospiciens per fenestram vidit regem David subsilientem atque saltantem coram Domino et despexit eum in corde suo</span> <span class="verse"><a name="17">17</a>et introduxerunt arcam Domini et posuerunt eam in loco suo in medio tabernaculi quod tetenderat ei David et obtulit David holocausta coram Domino et pacifica</span> <span class="verse"><a name="18">18</a>cumque conplesset offerens holocaustum et pacifica benedixit populo in nomine Domini exercituum</span> <span class="verse"><a name="19">19</a>et partitus est multitudini universae Israhel tam viro quam mulieri singulis collyridam panis unam et assaturam bubulae carnis unam et similam frixam oleo et abiit omnis populus unusquisque in domum suam</span> <span class="verse"><a name="20">20</a>reversusque est et David ut benediceret domui suae et egressa Michol filia Saul in occursum David ait quam gloriosus fuit hodie rex Israhel discoperiens se ante ancillas servorum suorum et nudatus est quasi si nudetur unus de scurris</span> <span class="verse"><a name="21">21</a>dixitque David ad Michol ante Dominum qui elegit me potius quam patrem tuum et quam omnem domum eius et praecepit mihi ut essem dux super populum Domini Israhel</span> <span class="verse"><a name="22">22</a>et ludam et vilior fiam plus quam factus sum et ero humilis in oculis meis et cum ancillis de quibus locuta es gloriosior apparebo</span> <span class="verse"><a name="23">23</a>igitur Michol filiae Saul non est natus filius usque ad diem mortis suae</span> </p></div</div></div></body></html>