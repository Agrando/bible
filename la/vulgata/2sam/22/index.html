<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2sam/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2sam">2 Samuel</a> &gt <strong>Chapter 22</strong></div><p><span class="verse"><a name="1">1</a>locutus est autem David Domino verba carminis huius in die qua liberavit eum Dominus de manu omnium inimicorum suorum et de manu Saul</span> <span class="verse"><a name="2">2</a>et ait Dominus petra mea et robur meum et salvator meus</span> <span class="verse"><a name="3">3</a>Deus meus fortis meus sperabo in eum scutum meum et cornu salutis meae elevator meus et refugium meum salvator meus de iniquitate liberabis me</span> <span class="verse"><a name="4">4</a>laudabilem invocabo Dominum et ab inimicis meis salvus ero</span> <span class="verse"><a name="5">5</a>quia circumdederunt me contritiones mortis torrentes Belial terruerunt me</span> <span class="verse"><a name="6">6</a>funes inferi circumdederunt me praevenerunt me laquei mortis</span> <span class="verse"><a name="7">7</a>in tribulatione mea invocabo Dominum et ad Deum meum clamabo et exaudiet de templo suo vocem meam et clamor meus veniet ad aures eius</span> <span class="verse"><a name="8">8</a>commota est et contremuit terra fundamenta montium concussa sunt et conquassata quoniam iratus est</span> <span class="verse"><a name="9">9</a>ascendit fumus de naribus eius et ignis de ore eius voravit carbones incensi sunt ab eo</span> <span class="verse"><a name="10">10</a>et inclinavit caelos et descendit et caligo sub pedibus eius</span> <span class="verse"><a name="11">11</a>et ascendit super cherubin et volavit et lapsus est super pinnas venti</span> <span class="verse"><a name="12">12</a>posuit tenebras in circuitu suo latibulum cribrans aquas de nubibus caelorum</span> <span class="verse"><a name="13">13</a>prae fulgore in conspectu eius succensi sunt carbones ignis</span> <span class="verse"><a name="14">14</a>tonabit de caelis Dominus et Excelsus dabit vocem suam</span> <span class="verse"><a name="15">15</a>misit sagittas et dissipavit eos fulgur et consumpsit eos</span> <span class="verse"><a name="16">16</a>et apparuerunt effusiones maris et revelata sunt fundamenta orbis ab increpatione Domini ab inspiratione spiritus furoris eius</span> <span class="verse"><a name="17">17</a>misit de excelso et adsumpsit me extraxit me de aquis multis</span> <span class="verse"><a name="18">18</a>liberavit me ab inimico meo potentissimo ab his qui oderant me quoniam robustiores me erant</span> <span class="verse"><a name="19">19</a>praevenit me in die adflictionis meae et factus est Dominus firmamentum meum</span> <span class="verse"><a name="20">20</a>et eduxit me in latitudinem liberavit me quia placuit ei</span> <span class="verse"><a name="21">21</a>retribuet mihi Dominus secundum iustitiam meam et secundum munditiam manuum mearum reddet mihi</span> <span class="verse"><a name="22">22</a>quia custodivi vias Domini et non egi impie a Deo meo</span> <span class="verse"><a name="23">23</a>omnia enim iudicia eius in conspectu meo et praecepta eius non amovi a me</span> <span class="verse"><a name="24">24</a>et ero perfectus cum eo et custodiam me ab iniquitate mea</span> <span class="verse"><a name="25">25</a>et restituet Dominus mihi secundum iustitiam meam et secundum munditiam manuum mearum in conspectu oculorum suorum</span> <span class="verse"><a name="26">26</a>cum sancto sanctus eris et cum robusto perfectus</span> <span class="verse"><a name="27">27</a>cum electo electus eris et cum perverso perverteris</span> <span class="verse"><a name="28">28</a>et populum pauperem salvum facies oculisque tuis excelsos humiliabis</span> <span class="verse"><a name="29">29</a>quia tu lucerna mea Domine et Domine inluminabis tenebras meas</span> <span class="verse"><a name="30">30</a>in te enim curram accinctus in Deo meo transiliam murum</span> <span class="verse"><a name="31">31</a>Deus inmaculata via eius eloquium Domini igne examinatum scutum est omnium sperantium in se</span> <span class="verse"><a name="32">32</a>quis est deus praeter Dominum et quis fortis praeter Deum nostrum</span> <span class="verse"><a name="33">33</a>Deus qui accingit me fortitudine et conplanavit perfectam viam meam</span> <span class="verse"><a name="34">34</a>coaequans pedes meos cervis et super excelsa mea statuens me</span> <span class="verse"><a name="35">35</a>docens manus meas ad proelium et conponens quasi arcum aereum brachia mea</span> <span class="verse"><a name="36">36</a>dedisti mihi clypeum salutis tuae et mansuetudo mea multiplicavit me</span> <span class="verse"><a name="37">37</a>dilatabis gressus meos subtus me et non deficient tali mei</span> <span class="verse"><a name="38">38</a>persequar inimicos meos et conteram et non revertar donec consumam eos</span> <span class="verse"><a name="39">39</a>consumam eos et confringam ut non consurgant cadent sub pedibus meis</span> <span class="verse"><a name="40">40</a>accinxisti me fortitudine ad proelium incurvabis resistentes mihi sub me</span> <span class="verse"><a name="41">41</a>inimicos meos dedisti mihi dorsum odientes me et disperdam eos</span> <span class="verse"><a name="42">42</a>clamabunt et non erit qui salvet ad Dominum et non exaudiet eos</span> <span class="verse"><a name="43">43</a>delebo eos ut pulverem terrae quasi lutum platearum comminuam eos atque conpingam</span> <span class="verse"><a name="44">44</a>salvabis me a contradictionibus populi mei custodies in caput gentium populus quem ignoro serviet mihi</span> <span class="verse"><a name="45">45</a>filii alieni resistent mihi auditu auris oboedient mihi</span> <span class="verse"><a name="46">46</a>filii alieni defluxerunt et contrahentur in angustiis suis</span> <span class="verse"><a name="47">47</a>vivit Dominus et benedictus Deus meus et exaltabitur Deus fortis salutis meae</span> <span class="verse"><a name="48">48</a>Deus qui das vindictas mihi et deicis populos sub me</span> <span class="verse"><a name="49">49</a>qui educis me ab inimicis meis et a resistentibus mihi elevas me a viro iniquo liberabis me</span> <span class="verse"><a name="50">50</a>propterea confitebor tibi Domine in gentibus et nomini tuo cantabo</span> <span class="verse"><a name="51">51</a>magnificanti salutes regis sui et facienti misericordiam christo suo David et semini eius in sempiternum</span> </p></div</div></div></body></html>