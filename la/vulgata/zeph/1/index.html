<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/zeph/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/zeph">Zephaniah</a> &gt <strong>Chapter 1</strong></div><p><span class="verse"><a name="1">1</a>verbum Domini quod factum est ad Sofoniam filium Chusi filium Godoliae filii Amariae filii Ezechiae in diebus Iosiae filii Amon regis Iuda</span> <span class="verse"><a name="2">2</a>congregans congregabo omnia a facie terrae dicit Dominus</span> <span class="verse"><a name="3">3</a>congregans hominem et pecus congregans volatile caeli et pisces maris et ruinae impiorum erunt et disperdam homines a facie terrae dicit Dominus</span> <span class="verse"><a name="4">4</a>et extendam manum meam super Iudam et super omnes habitantes Hierusalem et disperdam de loco hoc reliquias Baal et nomina aedituorum cum sacerdotibus</span> <span class="verse"><a name="5">5</a>et eos qui adorant super tecta militiam caeli et adorant et iurant in Domino et iurant in Melchom</span> <span class="verse"><a name="6">6</a>et qui avertuntur de post tergum Domini et qui non quaesierunt Dominum nec investigaverunt eum</span> <span class="verse"><a name="7">7</a>silete a facie Domini Dei quia iuxta est dies Domini quia praeparavit Dominus hostiam sanctificavit vocatos suos</span> <span class="verse"><a name="8">8</a>et erit in die hostiae Domini visitabo super principes et super filios regis et super omnes qui induti sunt veste peregrina</span> <span class="verse"><a name="9">9</a>et visitabo omnem qui arroganter ingreditur super limen in die illa qui conplent domum Domini Dei sui iniquitate et dolo</span> <span class="verse"><a name="10">10</a>et erit in die illa dicit Dominus vox clamoris a porta Piscium et ululatus a secunda et contritio magna a collibus</span> <span class="verse"><a name="11">11</a>ululate habitatores pilae conticuit omnis populus Chanaan disperierunt omnes involuti argento</span> <span class="verse"><a name="12">12</a>et erit in tempore illo scrutabor Hierusalem in lucernis et visitabo super viros defixos in fecibus suis qui dicunt in cordibus suis non faciet bene Dominus et non faciet male</span> <span class="verse"><a name="13">13</a>et erit fortitudo eorum in direptionem et domus eorum in desertum et aedificabunt domos et non habitabunt et plantabunt vineas et non bibent vinum earum</span> <span class="verse"><a name="14">14</a>iuxta est dies Domini magnus iuxta et velox nimis vox diei Domini amara tribulabitur ibi fortis</span> <span class="verse"><a name="15">15</a>dies irae dies illa dies tribulationis et angustiae dies calamitatis et miseriae dies tenebrarum et caliginis dies nebulae et turbinis</span> <span class="verse"><a name="16">16</a>dies tubae et clangoris super civitates munitas et super angulos excelsos</span> <span class="verse"><a name="17">17</a>et tribulabo homines et ambulabunt ut caeci quia Domino peccaverunt et effundetur sanguis eorum sicut humus et corpus eorum sicut stercora</span> <span class="verse"><a name="18">18</a>sed et argentum eorum et aurum eorum non poterit liberare eos in die irae Domini in igne zeli eius devorabitur omnis terra quia consummationem cum festinatione faciet cunctis habitantibus terram</span> </p></div</div></div></body></html>