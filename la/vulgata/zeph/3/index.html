<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/zeph/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/zeph">Zephaniah</a> &gt <strong>Chapter 3</strong></div><p><span class="verse"><a name="1">1</a>vae provocatrix et redempta civitas columba</span> <span class="verse"><a name="2">2</a>non audivit vocem et non suscepit disciplinam in Domino non est confisa ad Deum suum non adpropiavit</span> <span class="verse"><a name="3">3</a>principes eius in medio eius quasi leones rugientes iudices eius lupi vespere non relinquebant in mane</span> <span class="verse"><a name="4">4</a>prophetae eius vesani viri infideles sacerdotes eius polluerunt sanctum iniuste egerunt contra legem</span> <span class="verse"><a name="5">5</a>Dominus iustus in medio eius non faciet iniquitatem mane mane iudicium suum dabit in luce et non abscondetur nescivit autem iniquus confusionem</span> <span class="verse"><a name="6">6</a>disperdi gentes et dissipati sunt anguli earum desertas feci vias eorum dum non est qui transeat desolatae sunt civitates eorum non remanente viro nec ullo habitatore</span> <span class="verse"><a name="7">7</a>dixi attamen timebis me suscipies disciplinam et non peribit habitaculum eius propter omnia in quibus visitavi eam verumtamen diluculo surgentes corruperunt omnes cogitationes suas</span> <span class="verse"><a name="8">8</a>quapropter expecta me dicit Dominus in die resurrectionis meae in futurum quia iudicium meum ut congregem gentes et colligam regna ut effundam super eas indignationem meam omnem iram furoris mei in igne enim zeli mei devorabitur omnis terra</span> <span class="verse"><a name="9">9</a>quia tunc reddam populis labium electum ut vocent omnes in nomine Domini et serviant ei umero uno</span> <span class="verse"><a name="10">10</a>ultra flumina Aethiopiae inde supplices mei filii dispersorum meorum deferent munus mihi</span> <span class="verse"><a name="11">11</a>in die illa non confunderis super cunctis adinventionibus tuis quibus praevaricata es in me quia tunc auferam de medio tui magniloquos superbiae tuae et non adicies exaltari amplius in monte sancto meo</span> <span class="verse"><a name="12">12</a>et derelinquam in medio tui populum pauperem et egenum et sperabunt in nomine Domini</span> <span class="verse"><a name="13">13</a>reliquiae Israhel non facient iniquitatem nec loquentur mendacium et non invenietur in ore eorum lingua dolosa quoniam ipsi pascentur et accubabunt et non erit qui exterreat</span> <span class="verse"><a name="14">14</a>lauda filia Sion iubilate Israhel laetare et exulta in omni corde filia Hierusalem</span> <span class="verse"><a name="15">15</a>abstulit Dominus iudicium tuum avertit inimicos tuos rex Israhel Dominus in medio tui non timebis malum ultra</span> <span class="verse"><a name="16">16</a>in die illa dicetur Hierusalem noli timere Sion non dissolvantur manus tuae</span> <span class="verse"><a name="17">17</a>Dominus Deus tuus in medio tui Fortis ipse salvabit gaudebit super te in laetitia silebit in dilectione tua exultabit super te in laude</span> <span class="verse"><a name="18">18</a>nugas qui a lege recesserant congregabo quia ex te erant ut non ultra habeas super eis obprobrium</span> <span class="verse"><a name="19">19</a>ecce ego interficiam omnes qui adflixerunt te in tempore illo et salvabo claudicantem et eam quae eiecta fuerat congregabo et ponam eos in laudem et in nomen in omni terra confusionis eorum</span> <span class="verse"><a name="20">20</a>in tempore illo quo adducam vos et in tempore quo congregabo vos dabo enim vos in nomen et in laudem omnibus populis terrae cum convertero captivitatem vestram coram oculis vestris dicit Dominus</span> </p></div</div></div></body></html>