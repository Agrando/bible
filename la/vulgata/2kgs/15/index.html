<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2kgs/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2kgs">2 Kings</a> &gt <strong>Chapter 15</strong></div><p><span class="verse"><a name="1">1</a>anno vicesimo septimo Hieroboam regis Israhel regnavit Azarias filius Amasiae regis Iudae</span> <span class="verse"><a name="2">2</a>sedecim annorum erat cum regnare coepisset et quinquaginta duobus annis regnavit in Hierusalem nomen matris eius Iecelia de Hierusalem</span> <span class="verse"><a name="3">3</a>fecitque quod erat placitum coram Domino iuxta omnia quae fecit Amasias pater eius</span> <span class="verse"><a name="4">4</a>verumtamen excelsa non est demolitus adhuc populus sacrificabat et adolebat incensum in excelsis</span> <span class="verse"><a name="5">5</a>percussit autem Dominus regem et fuit leprosus usque in diem mortis suae et habitabat in domo libera seorsum Ioatham vero filius regis gubernabat palatium et iudicabat populum terrae</span> <span class="verse"><a name="6">6</a>reliqua autem sermonum Azariae et universa quae fecit nonne haec scripta sunt in libro verborum dierum regum Iuda</span> <span class="verse"><a name="7">7</a>et dormivit Azarias cum patribus suis sepelieruntque eum cum maioribus suis in civitate David et regnavit Ioatham filius eius pro eo</span> <span class="verse"><a name="8">8</a>anno tricesimo octavo Azariae regis Iudae regnavit Zaccharias filius Hieroboam super Israhel in Samaria sex mensibus</span> <span class="verse"><a name="9">9</a>et fecit quod malum est coram Domino sicut fecerant patres eius non recessit a peccatis Hieroboam filii Nabath qui peccare fecit Israhel</span> <span class="verse"><a name="10">10</a>coniuravit autem contra eum Sellum filius Iabes percussitque eum palam et interfecit regnavitque pro eo</span> <span class="verse"><a name="11">11</a>reliqua autem verborum Zacchariae nonne haec scripta sunt in libro sermonum dierum regum Israhel</span> <span class="verse"><a name="12">12</a>ipse est sermo Domini quem locutus est ad Hieu dicens filii usque ad quartam generationem sedebunt de te super thronum Israhel factumque est ita</span> <span class="verse"><a name="13">13</a>Sellum filius Iabes regnavit tricesimo nono anno Azariae regis Iudae regnavit autem uno mense in Samaria</span> <span class="verse"><a name="14">14</a>et ascendit Manahem filius Gaddi de Thersa venitque Samariam et percussit Sellum filium Iabes in Samaria et interfecit eum regnavitque pro eo</span> <span class="verse"><a name="15">15</a>reliqua autem verborum Sellum et coniuratio eius per quam tetendit insidias nonne haec scripta sunt in libro sermonum dierum regum Israhel</span> <span class="verse"><a name="16">16</a>tunc percussit Manahem Thapsam et omnes qui erant in ea et terminos eius de Thersa noluerant enim aperire ei et interfecit omnes praegnantes eius et scidit eas</span> <span class="verse"><a name="17">17</a>anno tricesimo nono Azariae regis Iuda regnavit Manahem filius Gaddi super Israhel decem annis in Samaria</span> <span class="verse"><a name="18">18</a>fecitque quod erat malum coram Domino non recessit a peccatis Hieroboam filii Nabath qui peccare fecit Israhel cunctis diebus eius</span> <span class="verse"><a name="19">19</a>veniebat Phul rex Assyriorum in terram et dabat Manahem Phul mille talenta argenti ut esset ei in auxilio et firmaret regnum eius</span> <span class="verse"><a name="20">20</a>indixitque Manahem argentum super Israhel cunctis potentibus et divitibus ut daret regi Assyriorum quinquaginta siclos argenti per singulos reversusque est rex Assyriorum et non est moratus in terra</span> <span class="verse"><a name="21">21</a>reliqua autem sermonum Manahem et universa quae fecit nonne haec scripta sunt in libro sermonum dierum regum Israhel</span> <span class="verse"><a name="22">22</a>et dormivit Manahem cum patribus suis regnavitque Phaceia filius eius pro eo</span> <span class="verse"><a name="23">23</a>anno quinquagesimo Azariae regis Iudae regnavit Phaceia filius Manahem super Israhel in Samaria biennio</span> <span class="verse"><a name="24">24</a>et fecit quod erat malum coram Domino non recessit a peccatis Hieroboam filii Nabath qui peccare fecit Israhel</span> <span class="verse"><a name="25">25</a>coniuravit autem adversum eum Phacee filius Romeliae dux eius et percussit eum in Samaria in turre domus regiae iuxta Argob et iuxta Ari et cum eo quinquaginta viros de filiis Galaaditarum et interfecit eum regnavitque pro eo</span> <span class="verse"><a name="26">26</a>reliqua autem sermonum Phaceia et universa quae fecit nonne haec scripta sunt in libro sermonum dierum regum Israhel</span> <span class="verse"><a name="27">27</a>anno quinquagesimo secundo Azariae regis Iudae regnavit Phacee filius Romeliae super Israhel in Samaria viginti annis</span> <span class="verse"><a name="28">28</a>et fecit quod malum erat coram Domino non recessit a peccatis Hieroboam filii Nabath qui peccare fecit Israhel</span> <span class="verse"><a name="29">29</a>in diebus Phacee regis Israhel venit Theglathfalassar rex Assur et cepit Aiom et Abel domum Maacha et Ianoe et Cedes et Asor et Galaad et Galileam universam terram Nepthalim et transtulit eos in Assyrios</span> <span class="verse"><a name="30">30</a>coniuravit autem et tetendit insidias Osee filius Hela contra Phacee filium Romeliae et percussit eum et interfecit regnavitque pro eo vicesimo anno Ioatham filii Oziae</span> <span class="verse"><a name="31">31</a>reliqua autem sermonum Phacee et universa quae fecit nonne haec scripta sunt in libro sermonum dierum regum Israhel</span> <span class="verse"><a name="32">32</a>anno secundo Phacee filii Romeliae regis Israhel regnavit Ioatham filius Oziae regis Iuda</span> <span class="verse"><a name="33">33</a>viginti quinque annorum erat cum regnare coepisset et sedecim annis regnavit in Hierusalem nomen matris eius Hierusa filia Sadoc</span> <span class="verse"><a name="34">34</a>fecitque quod erat placitum coram Domino iuxta omnia quae fecerat Ozias pater suus operatus est</span> <span class="verse"><a name="35">35</a>verumtamen excelsa non abstulit adhuc populus immolabat et adolebat incensum in excelsis ipse aedificavit portam domus Domini sublimissimam</span> <span class="verse"><a name="36">36</a>reliqua autem sermonum Ioatham et universa quae fecit nonne haec scripta sunt in libro verborum dierum regum Iuda</span> <span class="verse"><a name="37">37</a>in diebus illis coepit Dominus mittere in Iudam Rasin regem Syriae et Phacee filium Romeliae</span> <span class="verse"><a name="38">38</a>et dormivit Ioatham cum patribus suis sepultusque est cum eis in civitate David patris sui et regnavit Ahaz filius eius pro eo</span> </p></div</div></div></body></html>