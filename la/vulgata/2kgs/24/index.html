<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2kgs/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2kgs">2 Kings</a> &gt <strong>Chapter 24</strong></div><p><span class="verse"><a name="1">1</a>in diebus eius ascendit Nabuchodonosor rex Babylonis et factus est ei Ioiachim servus tribus annis et rursum rebellavit contra eum</span> <span class="verse"><a name="2">2</a>inmisitque ei Dominus latrunculos Chaldeorum et latrunculos Syriae latrunculos Moab et latrunculos filiorum Ammon et inmisit eos in Iudam ut disperderent eum iuxta verbum Domini quod locutus erat per servos suos prophetas</span> <span class="verse"><a name="3">3</a>factum est autem hoc per verbum Domini contra Iudam ut auferret eum coram se propter peccata Manasse universa quae fecit</span> <span class="verse"><a name="4">4</a>et propter sanguinem innoxium quem effudit et implevit Hierusalem cruore innocentium et ob hanc rem noluit Dominus propitiari</span> <span class="verse"><a name="5">5</a>reliqua autem sermonum Ioiachim et universa quae fecit nonne haec scripta sunt in libro sermonum dierum regum Iuda et dormivit Ioiachim cum patribus suis</span> <span class="verse"><a name="6">6</a>regnavitque Ioiachin filius eius pro eo</span> <span class="verse"><a name="7">7</a>et ultra non addidit rex Aegypti ut egrederetur de terra sua tulerat enim rex Babylonis a rivo Aegypti usque ad fluvium Eufraten omnia quae fuerant regis Aegypti</span> <span class="verse"><a name="8">8</a>decem et octo annorum erat Ioiachin cum regnare coepisset et tribus mensibus regnavit in Hierusalem nomen matris eius Naestha filia Helnathan de Hierusalem</span> <span class="verse"><a name="9">9</a>et fecit malum coram Domino iuxta omnia quae fecerat pater eius</span> <span class="verse"><a name="10">10</a>in tempore illo ascenderunt servi Nabuchodonosor regis Babylonis in Hierusalem et circumdata est urbs munitionibus</span> <span class="verse"><a name="11">11</a>venitque Nabuchodonosor rex Babylonis ad civitatem cum servi eius obpugnarent eam</span> <span class="verse"><a name="12">12</a>egressusque est Ioiachin rex Iuda ad regem Babylonis ipse et mater eius et servi eius et principes eius et eunuchi eius et suscepit eum rex Babylonis anno octavo regni sui</span> <span class="verse"><a name="13">13</a>et protulit inde omnes thesauros domus Domini et thesauros domus regiae et concidit universa vasa aurea quae fecerat Salomon rex Israhel in templo Domini iuxta verbum Domini</span> <span class="verse"><a name="14">14</a>et transtulit omnem Hierusalem et universos principes et omnes fortes exercitus decem milia in captivitatem et omnem artificem et clusorem nihilque relictum est exceptis pauperibus populi terrae</span> <span class="verse"><a name="15">15</a>transtulit quoque Ioiachin in Babylonem et matrem regis et uxores regis et eunuchos eius et iudices terrae duxit in captivitatem de Hierusalem in Babylonem</span> <span class="verse"><a name="16">16</a>et omnes viros robustos septem milia et artifices et clusores mille omnes viros fortes et bellatores duxitque eos rex Babylonis captivos in Babylonem</span> <span class="verse"><a name="17">17</a>et constituit Matthaniam patruum eius pro eo inposuitque nomen ei Sedeciam</span> <span class="verse"><a name="18">18</a>vicesimum et primum annum aetatis habebat Sedecias cum regnare coepisset et undecim annis regnavit in Hierusalem nomen matris eius erat Amithal filia Hieremiae de Lobna</span> <span class="verse"><a name="19">19</a>et fecit malum coram Domino iuxta omnia quae fecerat Ioiachim</span> <span class="verse"><a name="20">20</a>irascebatur enim Dominus contra Hierusalem et contra Iudam donec proiceret eos a facie sua recessitque Sedecias a rege Babylonis</span> </p></div</div></div></body></html>