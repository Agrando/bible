<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 7</strong></div><p><span class="verse"><a name="1">1</a>et factus est sermo Domini ad me dicens</span> <span class="verse"><a name="2">2</a>et tu fili hominis haec dicit Dominus Deus terrae Israhel finis venit finis super quattuor plagas terrae</span> <span class="verse"><a name="3">3</a>nunc finis super te et emittam furorem meum in te et iudicabo te iuxta vias tuas et ponam contra te omnes abominationes tuas</span> <span class="verse"><a name="4">4</a>et non parcet oculus meus super te et non miserebor sed vias tuas ponam super te et abominationes tuae in medio tui erunt et scietis quia ego Dominus</span> <span class="verse"><a name="5">5</a>haec dicit Dominus Deus adflictio una adflictio ecce venit</span> <span class="verse"><a name="6">6</a>finis venit venit finis evigilavit adversum te ecce venit</span> <span class="verse"><a name="7">7</a>venit contractio super te qui habitas in terra venit tempus prope est dies occisionis et non gloriae montium</span> <span class="verse"><a name="8">8</a>nunc de propinquo effundam iram meam super te et conpleam furorem meum in te et iudicabo te iuxta vias tuas et inponam tibi omnia scelera tua</span> <span class="verse"><a name="9">9</a>et non parcet oculus meus neque miserebor sed vias tuas inponam tibi et abominationes tuae in medio tui erunt et scietis quia ego sum Dominus percutiens</span> <span class="verse"><a name="10">10</a>ecce dies ecce venit egressa est contractio floruit virga germinavit superbia</span> <span class="verse"><a name="11">11</a>iniquitas surrexit in virga impietatis non ex eis et non ex populo neque ex sonitu eorum et non erit requies in eis</span> <span class="verse"><a name="12">12</a>venit tempus adpropinquavit dies qui emit non laetetur et qui vendit non lugeat quia ira super omnem populum eius</span> <span class="verse"><a name="13">13</a>quia qui vendit ad id quod vendidit non revertetur et adhuc in viventibus vita eorum visio enim ad omnem multitudinem eius non regredietur et vir in iniquitate vitae suae non confortabitur</span> <span class="verse"><a name="14">14</a>canite tuba praeparentur omnes et non est qui vadat ad proelium ira enim mea super universum populum eius</span> <span class="verse"><a name="15">15</a>gladius foris pestis et fames intrinsecus qui in agro est gladio morietur et qui in civitate pestilentia et fame devorabuntur</span> <span class="verse"><a name="16">16</a>et salvabuntur qui fugerint ex eis et erunt in montibus quasi columbae convallium omnes trepidi unusquisque in iniquitate sua</span> <span class="verse"><a name="17">17</a>omnes manus dissolventur et omnia genua fluent aquis</span> <span class="verse"><a name="18">18</a>et accingent se ciliciis et operiet eos formido et in omni facie confusio et in universis capitibus eorum calvitium</span> <span class="verse"><a name="19">19</a>argentum eorum foris proicietur et aurum eorum in sterquilinium erit argentum eorum et aurum eorum non valebit liberare eos in die furoris Domini animam suam non saturabunt et ventres eorum non implebuntur quia scandalum iniquitatis eorum factum est</span> <span class="verse"><a name="20">20</a>et ornamentum monilium suorum in superbiam posuerunt et imagines abominationum suarum et simulacrorum fecerunt ex eo propter hoc dedi eis illud in inmunditiam</span> <span class="verse"><a name="21">21</a>et dabo illud in manus alienorum ad diripiendum et impiis terrae in praedam et contaminabunt illud</span> <span class="verse"><a name="22">22</a>et avertam faciem meam ab eis et violabunt arcanum meum et introibunt in illud emissarii et contaminabunt illud</span> <span class="verse"><a name="23">23</a>fac conclusionem quoniam terra plena est iudicio sanguinum et civitas plena iniquitate</span> <span class="verse"><a name="24">24</a>et adducam pessimos de gentibus et possidebunt domos eorum et quiescere faciam superbiam potentium et possidebunt sanctuaria eorum</span> <span class="verse"><a name="25">25</a>angustia superveniente requirent pacem et non erit</span> <span class="verse"><a name="26">26</a>conturbatio super conturbationem veniet et auditus super auditum et quaerent visionem de propheta et lex peribit a sacerdote et consilium a senioribus</span> <span class="verse"><a name="27">27</a>rex lugebit et princeps induetur maerore et manus populi terrae conturbabuntur secundum viam eorum faciam eis et secundum iudicia eorum iudicabo eos et scient quia ego Dominus</span> </p></div</div></div></body></html>