<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 32</strong></div><p><span class="verse"><a name="1">1</a>et factum est duodecimo anno in mense duodecimo in una mensis factum est verbum Domini ad me dicens</span> <span class="verse"><a name="2">2</a>fili hominis adsume lamentum super Pharao regem Aegypti et dices ad eum leoni gentium adsimilatus es et draconi qui est in mari et ventilabas cornu in fluminibus tuis et conturbabas aquas pedibus tuis et conculcabas flumina eorum</span> <span class="verse"><a name="3">3</a>propterea haec dicit Dominus Deus expandam super te rete meum in multitudine populorum multorum et extrahent te in sagena mea</span> <span class="verse"><a name="4">4</a>et proiciam te in terram super faciem agri abiciam te et habitare faciam super te omnia volatilia caeli et saturabo de te bestias universae terrae</span> <span class="verse"><a name="5">5</a>et dabo carnes tuas super montes et implebo colles tuos sanie tua</span> <span class="verse"><a name="6">6</a>et inrigabo terram pedore sanguinis tui super montes et valles implebuntur ex te</span> <span class="verse"><a name="7">7</a>et operiam cum extinctus fueris caelos et nigrescere faciam stellas eius solem nube tegam et luna non dabit lumen suum</span> <span class="verse"><a name="8">8</a>omnia luminaria caeli maerere faciam super te et dabo tenebras super terram tuam dicit Dominus Deus</span> <span class="verse"><a name="9">9</a>et inritabo cor populorum multorum cum induxero contritionem tuam in gentibus super terras quas nescis</span> <span class="verse"><a name="10">10</a>et stupescere faciam super te populos multos et reges eorum horrore nimio formidabunt super te cum volare coeperit gladius meus super facies eorum et obstupescent repente singuli pro anima sua in die ruinae suae</span> <span class="verse"><a name="11">11</a>quia haec dicit Dominus Deus gladius regis Babylonis veniet tibi</span> <span class="verse"><a name="12">12</a>in gladiis fortium deiciam multitudinem tuam inexpugnabiles gentes omnes heae et vastabunt superbiam Aegypti et dissipabitur multitudo eius</span> <span class="verse"><a name="13">13</a>et perdam omnia iumenta eius quae erant super aquas plurimas et non conturbabit eas pes hominis ultra neque ungula iumentorum turbabit eas</span> <span class="verse"><a name="14">14</a>tunc purissimas reddam aquas eorum et flumina eorum quasi oleum adducam ait Dominus Deus</span> <span class="verse"><a name="15">15</a>cum dedero terram Aegypti desolatam deseretur autem terra a plenitudine sua quando percussero omnes habitatores eius et scient quia ego Dominus</span> <span class="verse"><a name="16">16</a>planctus est et plangent eum filiae gentium plangent eum super Aegypto et super multitudine eius plangent eum ait Dominus Deus</span> <span class="verse"><a name="17">17</a>et factum est in duodecimo anno in quintadecima mensis factum est verbum Domini ad me dicens</span> <span class="verse"><a name="18">18</a>fili hominis cane lugubre super multitudine Aegypti et detrahe eam ipsam et filias gentium robustarum ad terram ultimam cum his qui descendunt in lacum</span> <span class="verse"><a name="19">19</a>quo pulchrior es descende et dormi cum incircumcisis</span> <span class="verse"><a name="20">20</a>in medio interfectorum gladio cadent gladius datus est adtraxerunt eam et omnes populos eius</span> <span class="verse"><a name="21">21</a>loquentur ei potentissimi robustorum de medio inferni qui cum auxiliatoribus eius descenderunt et dormierunt incircumcisi interfecti gladio</span> <span class="verse"><a name="22">22</a>ibi Assur et omnis multitudo eius in circuitu illius sepulchra eius omnes interfecti et qui ceciderunt gladio</span> <span class="verse"><a name="23">23</a>quorum data sunt sepulchra in novissimis laci et facta est multitudo eius per gyrum sepulchri eius universi interfecti cadentesque gladio qui dederant quondam formidinem in terra viventium</span> <span class="verse"><a name="24">24</a>ibi Aelam et omnis multitudo eius per gyrum sepulchri sui omnes hii interfecti ruentesque gladio qui descenderunt incircumcisi ad terram ultimam qui posuerunt terrorem suum in terra viventium et portaverunt ignominiam suam cum his qui descendunt in lacum</span> <span class="verse"><a name="25">25</a>in medio interfectorum posuerunt cubile eius in universis populis eius in circuitu eius sepulchrum illius omnes hii incircumcisi interfectique gladio dederant enim terrorem in terra viventium et portaverunt ignominiam suam cum his qui descendunt in lacum in medio interfectorum positi sunt</span> <span class="verse"><a name="26">26</a>ibi Mosoch et Thubal et omnis multitudo eius in circuitu illius sepulchra eius omnes hii incircumcisi interfectique et cadentes gladio quia dederunt formidinem suam in terra viventium</span> <span class="verse"><a name="27">27</a>et non dormient cum fortibus cadentibusque et incircumcisis qui descenderunt ad infernum cum armis suis et posuerunt gladios suos sub capitibus suis et fuerunt iniquitates eorum in ossibus eorum quia terror fortium facti sunt in terra viventium</span> <span class="verse"><a name="28">28</a>et tu ergo in medio incircumcisorum contereris et dormies cum interfectis gladio</span> <span class="verse"><a name="29">29</a>ibi Idumea et reges eius omnes duces eius qui dati sunt cum exercitu suo cum interfectis gladio et qui cum incircumcisis dormierunt et cum his qui descenderunt in lacum</span> <span class="verse"><a name="30">30</a>ibi principes aquilonis omnes et universi venatores qui deducti sunt cum interfectis paventes et in sua fortitudine confusi qui dormierunt incircumcisi cum interfectis gladio et portaverunt confusionem suam cum his qui descendunt in lacum</span> <span class="verse"><a name="31">31</a>vidit eos Pharao et consolatus est super universa multitudine sua quae interfecta est gladio Pharao et omnis exercitus eius ait Dominus Deus</span> <span class="verse"><a name="32">32</a>quia dedi terrorem meum in terra viventium et dormivit in medio incircumcisorum cum interfectis gladio Pharao et omnis multitudo eius ait Dominus Deus</span> </p></div</div></div></body></html>