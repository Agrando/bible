<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 27</strong></div><p><span class="verse"><a name="1">1</a>et factum est verbum Domini ad me dicens</span> <span class="verse"><a name="2">2</a>tu ergo fili hominis adsume super Tyrum lamentum</span> <span class="verse"><a name="3">3</a>et dices Tyro quae habitat in introitu maris negotiationi populorum ad insulas multas haec dicit Dominus Deus o Tyre tu dixisti perfecti decoris ego sum</span> <span class="verse"><a name="4">4</a>et in corde maris sita finitimi tui qui te aedificaverunt impleverunt decorem tuum</span> <span class="verse"><a name="5">5</a>abietibus de Sanir extruxerunt te cum omnibus tabulatis maris cedrum de Libano tulerunt ut facerent tibi malum</span> <span class="verse"><a name="6">6</a>quercus de Basan dolaverunt in remos tuos transtra tua fecerunt tibi ex ebore indico et praetoriola de insulis Italiae</span> <span class="verse"><a name="7">7</a>byssus varia de Aegypto texta est tibi in velum ut poneretur in malo hyacinthus et purpura de insulis Elisa facta sunt operimentum tuum</span> <span class="verse"><a name="8">8</a>habitatores Sidonis et Aradii fuerunt remiges tui sapientes tui Tyre facti sunt gubernatores tui</span> <span class="verse"><a name="9">9</a>senes Bibli et prudentes eius habuerunt nautas ad ministerium variae supellectilis tuae omnes naves maris et nautae earum fuerunt in populo negotiationis tuae</span> <span class="verse"><a name="10">10</a>Persae et Lydi et Lybies erant in exercitu tuo viri bellatores tui clypeum et galeam suspenderunt in te pro ornatu tuo</span> <span class="verse"><a name="11">11</a>filii Aradii cum exercitu tuo erant super muros tuos in circuitu sed et Pigmei qui erant in turribus tuis faretras suas suspenderunt in muris tuis per gyrum ipsi conpleverunt pulchritudinem tuam</span> <span class="verse"><a name="12">12</a>Carthaginienses negotiatores tui a multitudine cunctarum divitiarum argento ferro stagno plumboque repleverunt nundinas tuas</span> <span class="verse"><a name="13">13</a>Graecia Thubal et Mosoch ipsi institores tui mancipia et vasa aerea adduxerunt populo tuo</span> <span class="verse"><a name="14">14</a>de domo Thogorma equos et equites et mulos adduxerunt ad forum tuum</span> <span class="verse"><a name="15">15</a>filii Dadan negotiatores tui insulae multae negotiatio manus tuae dentes eburneos et hebeninos commutaverunt in pretio tuo</span> <span class="verse"><a name="16">16</a>Syrus negotiator tuus propter multitudinem operum tuorum gemmam purpuram et scutulata et byssum et sericum et chodchod proposuerunt in mercatu tuo</span> <span class="verse"><a name="17">17</a>Iuda et terra Israhel ipsi institores tui in frumento primo balsamum et mel et oleum et resinam proposuerunt in nundinis tuis</span> <span class="verse"><a name="18">18</a>Damascenus negotiator tuus in multitudine operum tuorum in multitudine diversarum opum in vino pingui in lanis coloris optimi</span> <span class="verse"><a name="19">19</a>Dan et Graecia et Mozel in nundinis tuis proposuerunt ferrum fabrefactum stacte et calamus in negotiatione tua</span> <span class="verse"><a name="20">20</a>Dadan institores tui in tapetibus ad sedendum</span> <span class="verse"><a name="21">21</a>Arabia et universi principes Cedar ipsi negotiatores manus tuae cum agnis et arietibus et hedis venerunt ad te negotiatores tui</span> <span class="verse"><a name="22">22</a>venditores Saba et Reema ipsi negotiatores tui cum universis primis aromatibus et lapide pretioso et auro quod proposuerunt in mercatu tuo</span> <span class="verse"><a name="23">23</a>Aran et Chenne et Eden negotiatores Saba Assur Chelmad venditores tui</span> <span class="verse"><a name="24">24</a>ipsi negotiatores tui multifariam involucris hyacinthi et polymitorum gazarumque pretiosarum quae obvolutae et adstrictae erant funibus cedros quoque habebant in negotiationibus tuis</span> <span class="verse"><a name="25">25</a>naves maris principes tuae in negotiatione tua et repleta es et glorificata nimis in corde maris</span> <span class="verse"><a name="26">26</a>in aquis multis adduxerunt te remiges tui ventus auster contrivit te in corde maris</span> <span class="verse"><a name="27">27</a>divitiae tuae et thesauri tui et multiplex instrumentum tuum nautae tui et gubernatores tui qui tenebant supellectilem tuam et populo tuo praeerant viri quoque bellatores tui qui erant in te cum universa multitudine tua quae est in medio tui cadent in corde maris in die ruinae tuae</span> <span class="verse"><a name="28">28</a>a sonitu clamoris gubernatorum tuorum conturbabuntur classes</span> <span class="verse"><a name="29">29</a>et descendent de navibus suis omnes qui tenebant remum nautae et universi gubernatores maris in terra stabunt</span> <span class="verse"><a name="30">30</a>et heiulabunt super te voce magna et clamabunt amare et superiacient pulverem capitibus suis et cinere conspergentur</span> <span class="verse"><a name="31">31</a>et radent super te calvitium et accingentur ciliciis et plorabunt te in amaritudine animae ploratu amarissimo</span> <span class="verse"><a name="32">32</a>et adsument super te carmen lugubre et plangent te quae est ut Tyrus quae obmutuit in medio maris</span> <span class="verse"><a name="33">33</a>quae in exitu negotiationum tuarum de mari implesti populos multos in multitudine divitiarum tuarum et populorum tuorum ditasti reges terrae</span> <span class="verse"><a name="34">34</a>nunc contrita es a mari in profundis aquarum opes tuae et omnis multitudo tua quae erat in medio tui ceciderunt</span> <span class="verse"><a name="35">35</a>universi habitatores insularum obstipuerunt super te et reges earum omnes tempestate perculsi mutaverunt vultus</span> <span class="verse"><a name="36">36</a>negotiatores populorum sibilaverunt super te ad nihilum deducta es et non eris usque in perpetuum</span> </p></div</div></div></body></html>