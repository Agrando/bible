<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 47</strong></div><p><span class="verse"><a name="1">1</a>et convertit me ad portam domus et ecce aquae egrediebantur subter limen domus ad orientem facies enim domus respiciebat ad orientem aquae autem descendebant in latus templi dextrum ad meridiem altaris</span> <span class="verse"><a name="2">2</a>et eduxit me per viam portae aquilonis et convertit me ad viam foras portam exteriorem viam quae respiciebat ad orientem et ecce aquae redundantes a latere dextro</span> <span class="verse"><a name="3">3</a>cum egrederetur vir ad orientem qui habebat funiculum in manu sua et mensus est mille cubitos et transduxit me per aquam usque ad talos</span> <span class="verse"><a name="4">4</a>rursumque mensus est mille et transduxit me per aquam usque ad genua</span> <span class="verse"><a name="5">5</a>et mensus est mille et transduxit me per aquam usque ad renes et mensus est mille torrentem quem non potui pertransire quoniam intumuerant aquae profundae torrentis qui non potest transvadari</span> <span class="verse"><a name="6">6</a>et dixit ad me certe vidisti fili hominis et duxit me et convertit ad ripam torrentis</span> <span class="verse"><a name="7">7</a>cumque me convertissem ecce in ripa torrentis ligna multa nimis ex utraque parte</span> <span class="verse"><a name="8">8</a>et ait ad me aquae istae quae egrediuntur ad tumulos sabuli orientalis et descendunt ad plana deserti intrabunt mare et exibunt et sanabuntur aquae</span> <span class="verse"><a name="9">9</a>et omnis anima vivens quae serpit quocumque venerit torrens vivet et erunt pisces multi satis postquam venerint illuc aquae istae et sanabuntur et vivent omnia ad quae venerit torrens</span> <span class="verse"><a name="10">10</a>vivent et stabunt super illa piscatores ab Engaddi usque ad Engallim siccatio sagenarum erunt plurimae species erunt piscium eius sicut pisces maris magni multitudinis nimiae</span> <span class="verse"><a name="11">11</a>in litoribus autem eius et in palustribus non sanabuntur quia in salinas dabuntur</span> <span class="verse"><a name="12">12</a>et super torrentem orietur in ripis eius ex utraque parte omne lignum pomiferum non defluet folium ex eo et non deficiet fructus eius per singulos menses adferet primitiva quia aquae eius de sanctuario egredientur et erunt fructus eius in cibum et folia eius ad medicinam</span> <span class="verse"><a name="13">13</a>haec dicit Dominus Deus hic est terminus in quo possidebitis terram in duodecim tribubus Israhel quia Ioseph duplicem funiculum habet</span> <span class="verse"><a name="14">14</a>possidebitis autem eam singuli aeque ut frater suus quam levavi manum meam ut darem patribus vestris et cadet terra haec vobis in possessionem</span> <span class="verse"><a name="15">15</a>hic est autem terminus terrae ad plagam septentrionalem a mari magno via Bethalon venientibus Sadada</span> <span class="verse"><a name="16">16</a>Emath Berotha Sabarim quae est inter terminum Damasci et confinium Emath domus Atticon quae est iuxta terminos Auran</span> <span class="verse"><a name="17">17</a>et erit terminus a mari usque ad atrium Aenon terminus Damasci et ab aquilone ad aquilonem et terminus Emath plaga autem septentrionalis</span> <span class="verse"><a name="18">18</a>porro plaga orientalis de medio Auran et de medio Damasci et de medio Galaad et de medio terrae Israhel Iordanis disterminans ad mare orientale metiemini etiam plagam orientalem</span> <span class="verse"><a name="19">19</a>plaga autem australis meridiana a Thamar usque ad aquas Contradictionis Cades et torrens usque ad mare magnum et plaga ad meridiem australis</span> <span class="verse"><a name="20">20</a>et plaga maris mare magnum a confinio per directum donec venias Emath haec est plaga maris</span> <span class="verse"><a name="21">21</a>et dividetis terram istam vobis per tribus Israhel</span> <span class="verse"><a name="22">22</a>et mittetis eam in hereditatem vobis et advenis qui accesserint ad vos qui genuerint filios in medio vestrum et erunt vobis sicut indigenae inter filios Israhel vobiscum divident possessionem in medio tribuum Israhel</span> <span class="verse"><a name="23">23</a>in tribu autem quacumque fuerit advena ibi dabitis possessionem illi ait Dominus Deus</span> </p></div</div></div></body></html>