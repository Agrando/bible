<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 38</strong></div><p><span class="verse"><a name="1">1</a>et factus est sermo Domini ad me dicens</span> <span class="verse"><a name="2">2</a>fili hominis pone faciem tuam contra Gog terram Magog principem capitis Mosoch et Thubal et vaticinare de eo</span> <span class="verse"><a name="3">3</a>et dices ad eum haec dicit Dominus Deus ecce ego ad te Gog principem capitis Mosoch et Thubal</span> <span class="verse"><a name="4">4</a>et circumagam te et ponam frenum in maxillis tuis et educam te et omnem exercitum tuum equos et equites vestitos loricis universos multitudinem magnam hastam et clypeum arripientium et gladium</span> <span class="verse"><a name="5">5</a>Persae Aethiopes et Lybies cum eis omnes scutati et galeati</span> <span class="verse"><a name="6">6</a>Gomer et universa agmina eius domus Thogorma latera aquilonis et totum robur eius populique multi tecum</span> <span class="verse"><a name="7">7</a>praepara et instrue te et omnem multitudinem tuam quae coacervata est ad te et esto eis in praeceptum</span> <span class="verse"><a name="8">8</a>post dies multos visitaberis in novissimo annorum venies ad terram quae reversa est a gladio congregata est de populis multis ad montes Israhel qui fuerunt deserti iugiter haec de populis educta est et habitaverunt in ea confidenter universi</span> <span class="verse"><a name="9">9</a>ascendens autem quasi tempestas venies et quasi nubes ut operias terram tu et omnia agmina tua et populi multi tecum</span> <span class="verse"><a name="10">10</a>haec dicit Dominus Deus in die illa ascendent sermones super cor tuum et cogitabis cogitationem pessimam</span> <span class="verse"><a name="11">11</a>et dices ascendam ad terram absque muro veniam ad quiescentes habitantesque secure omnes habitant sine muro vectes et portae non sunt eis</span> <span class="verse"><a name="12">12</a>ut diripias spolia et invadas praedam ut inferas manum tuam super eos qui deserti fuerant et postea restituti et super populum qui est congregatus ex gentibus qui possidere coepit et esse habitator umbilici terrae</span> <span class="verse"><a name="13">13</a>Seba et Dedan et negotiatores Tharsis et omnes leones eius dicent tibi numquid ad sumenda spolia tu venis ecce ad diripiendam praedam congregasti multitudinem tuam ut tollas argentum et aurum auferas supellectilem atque substantiam et diripias manubias infinitas</span> <span class="verse"><a name="14">14</a>propterea vaticinare fili hominis et dices ad Gog haec dicit Dominus Deus numquid non in die illo cum habitaverit populus meus Israhel confidenter scies</span> <span class="verse"><a name="15">15</a>et venies de loco tuo a lateribus aquilonis tu et populi multi tecum ascensores equorum universi coetus magnus et exercitus vehemens</span> <span class="verse"><a name="16">16</a>et ascendes super populum meum Israhel quasi nubes ut operias terram in novissimis diebus eris et adducam te super terram meam ut sciant gentes me cum sanctificatus fuero in te in oculis eorum o Gog</span> <span class="verse"><a name="17">17</a>haec dicit Dominus Deus tu ergo ille es de quo locutus sum in diebus antiquis in manu servorum meorum prophetarum Israhel qui prophetaverunt in diebus illorum temporum ut adducerem te super eos</span> <span class="verse"><a name="18">18</a>et erit in die illa in die adventus Gog super terram Israhel ait Dominus Deus ascendet indignatio mea in furore meo</span> <span class="verse"><a name="19">19</a>et in zelo meo in igne irae meae locutus sum quia in die illa erit commotio magna super terram Israhel</span> <span class="verse"><a name="20">20</a>et commovebuntur a facie mea pisces maris et volucres caeli et bestiae agri et omne reptile quod movetur super humum cunctique homines qui sunt super faciem terrae et subvertentur montes et cadent sepes et omnis murus in terra corruet</span> <span class="verse"><a name="21">21</a>et convocabo adversum eum in cunctis montibus meis gladium ait Dominus Deus gladius uniuscuiusque in fratrem suum dirigetur</span> <span class="verse"><a name="22">22</a>et iudicabo eum peste et sanguine et imbre vehementi et lapidibus inmensis ignem et sulphur pluam super eum et super exercitum eius et super populos multos qui sunt cum eo</span> <span class="verse"><a name="23">23</a>et magnificabor et sanctificabor et notus ero in oculis gentium multarum et scient quia ego Dominus</span> </p></div</div></div></body></html>