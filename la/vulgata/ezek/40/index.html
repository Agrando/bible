<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 40</strong></div><p><span class="verse"><a name="1">1</a>in vicesimo et quinto anno transmigrationis nostrae in exordio anni decima mensis quartodecimo anno postquam percussa est civitas in ipsa hac die facta est super me manus Domini et adduxit me illuc</span> <span class="verse"><a name="2">2</a>in visionibus Dei adduxit me in terram Israhel et dimisit me super montem excelsum nimis super quem erat quasi aedificium civitatis vergentis ad austrum</span> <span class="verse"><a name="3">3</a>et introduxit me illuc et ecce vir cuius erat species quasi species aeris et funiculus lineus in manu eius et calamus mensurae in manu eius stabat autem in porta</span> <span class="verse"><a name="4">4</a>et locutus est ad me idem vir fili hominis vide oculis tuis et auribus tuis audi et pone cor tuum in omnia quae ego ostendam tibi quia ut ostendantur tibi adductus es huc adnuntia omnia quae tu vides domui Israhel</span> <span class="verse"><a name="5">5</a>et ecce murus forinsecus in circuitu domus undique et in manu viri calamus mensurae sex cubitorum et palmo et mensus est latitudinem aedificii calamo uno altitudinem quoque calamo uno</span> <span class="verse"><a name="6">6</a>et venit ad portam quae respiciebat viam orientalem et ascendit per gradus eius et mensus est limen portae calamo uno latitudinem id est limen unum calamo uno in latitudine</span> <span class="verse"><a name="7">7</a>et thalamum uno calamo in longum et uno calamo in latum et inter thalamos quinque cubitos</span> <span class="verse"><a name="8">8</a>et limen portae iuxta vestibulum portae intrinsecus calamo uno</span> <span class="verse"><a name="9">9</a>et mensus est vestibulum portae octo cubitorum et frontem eius duobus cubitis vestibulum autem portae erat intrinsecus</span> <span class="verse"><a name="10">10</a>porro thalami portae ad viam orientalem tres hinc et tres inde mensura una trium et mensura una frontium ex utraque parte</span> <span class="verse"><a name="11">11</a>et mensus est latitudinem liminis portae decem cubitorum et longitudinem portae tredecim cubitorum</span> <span class="verse"><a name="12">12</a>et marginem ante thalamos cubiti unius et cubitus unus finis utrimque thalami autem sex cubitorum erant hinc et inde</span> <span class="verse"><a name="13">13</a>et mensus est portam a tecto thalami usque ad tectum eius latitudinem viginti et quinque cubitorum ostium contra ostium</span> <span class="verse"><a name="14">14</a>et fecit frontes per sexaginta cubitos et ad frontem atrium portae undique per circuitum</span> <span class="verse"><a name="15">15</a>et ante faciem portae quae pertingebat usque ad faciem vestibuli portae interioris quinquaginta cubitos</span> <span class="verse"><a name="16">16</a>et fenestras obliquas in thalamis et in frontibus eorum quae erant intra portam undique per circuitum similiter autem erant et in vestibulis fenestrae per gyrum intrinsecus et ante frontes pictura palmarum</span> <span class="verse"><a name="17">17</a>et eduxit me ad atrium exterius et ecce gazofilacia et pavimentum stratum lapide in atrio per circuitum triginta gazofilacia in circuitu pavimenti</span> <span class="verse"><a name="18">18</a>et pavimentum in fronte portarum secundum longitudinem portarum erat inferius</span> <span class="verse"><a name="19">19</a>et mensus est latitudinem a facie portae inferioris usque ad frontem atrii interioris extrinsecus centum cubitos ad orientem et ad aquilonem</span> <span class="verse"><a name="20">20</a>portam quoque quae respiciebat viam aquilonis atrii exterioris mensus est tam in longitudine quam in latitudine</span> <span class="verse"><a name="21">21</a>et thalamos eius tres hinc et tres inde et frontem eius et vestibulum eius secundum mensuram portae prioris quinquaginta cubitorum longitudinem eius et latitudinem viginti quinque cubitorum</span> <span class="verse"><a name="22">22</a>fenestrae autem eius et vestibulum et scalpturae secundum mensuram portae quae respiciebat ad orientem et septem graduum erat ascensus eius et vestibulum ante eam</span> <span class="verse"><a name="23">23</a>et porta atrii interioris contra portam aquilonis et orientalem et mensus est a porta usque ad portam centum cubitos</span> <span class="verse"><a name="24">24</a>et duxit me ad viam australem et ecce porta quae respiciebat ad austrum et mensus est frontem eius et vestibulum eius iuxta mensuras superiores</span> <span class="verse"><a name="25">25</a>et fenestras eius et vestibula in circuitu sicut fenestras ceteras quinquaginta cubitorum longitudine et latitudine viginti quinque cubitorum</span> <span class="verse"><a name="26">26</a>et in gradibus septem ascendebatur ad eam et vestibulum ante fores eius et celatae palmae erant una hinc et altera inde in fronte eius</span> <span class="verse"><a name="27">27</a>et porta atrii interioris in via australi et mensus est a porta usque ad portam in via australi centum cubitos</span> <span class="verse"><a name="28">28</a>et introduxit me in atrium interius ad portam australem et mensus est portam iuxta mensuras superiores</span> <span class="verse"><a name="29">29</a>thalamum eius et frontem eius et vestibulum eius hisdem mensuris et fenestras eius et vestibulorum eius in circuitu quinquaginta cubitos longitudinis et latitudinis viginti quinque cubitos</span> <span class="verse"><a name="30">30</a>et vestibulum per gyrum longitudine viginti quinque cubitorum et latitudine quinque cubitorum</span> <span class="verse"><a name="31">31</a>et vestibulum eius ad atrium exterius et palmas eius in fronte et octo gradus erant quibus ascendebatur per eam</span> <span class="verse"><a name="32">32</a>et introduxit me in atrium interius per viam orientalem et mensus est portam secundum mensuras superiores</span> <span class="verse"><a name="33">33</a>thalamum eius et frontem eius et vestibula eius sicut supra et fenestras eius et vestibuli eius in circuitu longitudine quinquaginta cubitorum et latitudine viginti quinque cubitorum</span> <span class="verse"><a name="34">34</a>et vestibulum eius id est atrii exterioris et palmae celatae in fronte eius hinc et inde et in octo gradibus ascensus eius</span> <span class="verse"><a name="35">35</a>et introduxit me ad portam quae respiciebat ad aquilonem et mensus est secundum mensuras superiores</span> <span class="verse"><a name="36">36</a>thalamum eius frontem eius vestibulum eius et fenestras eius per circuitum longitudine quinquaginta cubitorum et latitudine viginti quinque cubitorum</span> <span class="verse"><a name="37">37</a>vestibulum eius in atrium exterius et celatura palmarum in fronte illius hinc et inde et in octo gradibus ascensus eius</span> <span class="verse"><a name="38">38</a>et per singula gazofilacia ostium in frontibus portarum ibi lavabunt holocaustum</span> <span class="verse"><a name="39">39</a>et in vestibulo portae duae mensae hinc et duae mensae inde ut immoletur super eas holocaustum et pro peccato et pro delicto</span> <span class="verse"><a name="40">40</a>et ad latus exterius quod ascendit ad ostium portae quae pergit ad aquilonem duae mensae et ad latus alterum ante vestibulum portae duae mensae</span> <span class="verse"><a name="41">41</a>quattuor mensae hinc et quattuor mensae inde per latera portae octo mensae erunt super quas immolabunt</span> <span class="verse"><a name="42">42</a>quattuor autem mensae ad holocaustum de lapidibus quadris extructae longitudine cubiti unius et dimidii et latitudine cubiti unius et dimidii et altitudine cubiti unius super quas ponant vasa in quibus immolatur holocaustum et victima</span> <span class="verse"><a name="43">43</a>et labia earum palmi unius reflexa intrinsecus per circuitum super mensas autem carnes oblationis</span> <span class="verse"><a name="44">44</a>et extra portam interiorem gazofilacia cantorum in atrio interiori quod erat in latere portae respicientis ad aquilonem et facies eorum contra viam australem una ex latere portae orientalis quae respiciebat ad viam aquilonis</span> <span class="verse"><a name="45">45</a>et dixit ad me hoc est gazofilacium quod respicit viam meridianam sacerdotum qui excubant in custodiis templi</span> <span class="verse"><a name="46">46</a>porro gazofilacium quod respicit ad viam aquilonis sacerdotum erit qui excubant ad ministerium altaris isti sunt filii Sadoc qui accedunt de filiis Levi ad Dominum ut ministrent ei</span> <span class="verse"><a name="47">47</a>et mensus est atrium longitudine centum cubitorum et latitudine centum cubitorum per quadrum et altare ante faciem templi</span> <span class="verse"><a name="48">48</a>et introduxit me in vestibulum templi et mensus est vestibulum quinque cubitis hinc et quinque cubitis inde et latitudinem portae trium cubitorum hinc et trium cubitorum inde</span> <span class="verse"><a name="49">49</a>longitudinem autem vestibuli viginti cubitorum et latitudinem undecim cubitorum et octo gradibus ascendebatur ad eam et columnae erant in frontibus una hinc et altera inde</span> </p></div</div></div></body></html>