<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 41</strong></div><p><span class="verse"><a name="1">1</a>et introduxit me in templum et mensus est frontes sex cubitos latitudinis hinc et sex cubitos latitudinis inde latitudinem tabernaculi</span> <span class="verse"><a name="2">2</a>et latitudo portae decem cubitorum erat et latera portae quinque cubitis hinc et quinque cubitis inde et mensus est longitudinem eius quadraginta cubitorum et latitudinem viginti cubitorum</span> <span class="verse"><a name="3">3</a>et introgressus intrinsecus mensus est in fronte portae duos cubitos et portam sex cubitorum et latitudinem portae septem cubitorum</span> <span class="verse"><a name="4">4</a>et mensus est longitudinem eius viginti cubitorum et latitudinem viginti cubitorum ante faciem templi et dixit ad me hoc est sanctum sanctorum</span> <span class="verse"><a name="5">5</a>et mensus est parietem domus sex cubitorum et latitudinem lateris quattuor cubitorum undique per circuitum domus</span> <span class="verse"><a name="6">6</a>latera autem latus ad latus bis triginta tria et erant eminentia quae ingrederentur per parietem domus in lateribus per circuitum ut continerent et non adtingerent parietem templi</span> <span class="verse"><a name="7">7</a>et platea erat in rotundum ascendens sursum per cocleam et in cenaculum templi deferebat per gyrum idcirco latius erat templum in superioribus et sic de inferioribus ascendebatur ad superiora in medium</span> <span class="verse"><a name="8">8</a>et vidi in domo altitudinem per circuitum fundata latera ad mensuram calami sex cubitorum spatio</span> <span class="verse"><a name="9">9</a>et latitudinem per parietem lateris forinsecus quinque cubitorum et interior domus in lateribus domus</span> <span class="verse"><a name="10">10</a>et inter gazofilacia latitudinem viginti cubitorum in circuitu domus undique</span> <span class="verse"><a name="11">11</a>et ostium lateris ad orationem ostium unum ad viam aquilonis et ostium unum ad viam australem et latitudinem loci ad orationem quinque cubitorum in circuitu</span> <span class="verse"><a name="12">12</a>et aedificium quod erat separatum versumque ad viam respicientem ad mare latitudinis septuaginta cubitorum paries autem aedificii quinque cubitorum latitudinis per circuitum et longitudo eius nonaginta cubitorum</span> <span class="verse"><a name="13">13</a>et mensus est domus longitudinem centum cubitorum et quod separatum erat aedificium et parietes eius longitudinis centum cubitorum</span> <span class="verse"><a name="14">14</a>latitudo autem ante faciem domus et eius quod erat separatum contra orientem centum cubitorum</span> <span class="verse"><a name="15">15</a>et mensus est longitudinem aedificii contra faciem eius quod erat separatum ad dorsum ekthetas ex utraque parte centum cubitorum et templum interius et vestibula atrii</span> <span class="verse"><a name="16">16</a>limina et fenestras obliquas et ekthetas in circuitu per tres partes contra uniuscuiusque limen stratumque ligno per gyrum in circuitu terra autem usque ad fenestras et fenestrae clausae super ostia</span> <span class="verse"><a name="17">17</a>et usque ad domum interiorem et forinsecus per omnem parietem in circuitu intrinsecus et forinsecus ad mensuram</span> <span class="verse"><a name="18">18</a>et fabrefacta cherubin et palmae et palma inter cherub et cherub duasque facies habebat cherub</span> <span class="verse"><a name="19">19</a>faciem hominis iuxta palmam ex hac parte et faciem leonis iuxta palmam ex alia parte expressam per omnem domum in circuitu</span> <span class="verse"><a name="20">20</a>de terra usque ad superiora portae cherubin et palmae celatae erant in pariete templi</span> <span class="verse"><a name="21">21</a>limen quadrangulum et facies sanctuarii aspectus contra aspectum</span> <span class="verse"><a name="22">22</a>altaris lignei trium cubitorum altitudo et longitudo eius duo cubitorum et anguli eius et longitudo eius et parietes eius lignei et locutus est ad me haec est mensa coram Domino</span> <span class="verse"><a name="23">23</a>et duo ostia erant in templo et in sanctuario</span> <span class="verse"><a name="24">24</a>et in duobus ostiis ex utraque parte bina erant ostiola quae in se invicem plicabantur bina enim ostia erant ex utraque parte ostiorum</span> <span class="verse"><a name="25">25</a>et celata erant in ipsis ostiis templi cherubin et scalptura palmarum sicut in parietibus quoque expressa erat quam ob rem erant et grossiora ligna in vestibuli fronte forinsecus</span> <span class="verse"><a name="26">26</a>super quae fenestrae obliquae et similitudo palmarum hinc atque inde in umerulis vestibuli secundum latera domus latitudinemque parietum</span> </p></div</div></div></body></html>