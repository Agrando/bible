<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 17</strong></div><p><span class="verse"><a name="1">1</a>et factum est verbum Domini ad me dicens</span> <span class="verse"><a name="2">2</a>fili hominis propone enigma et narra parabolam ad domum Israhel</span> <span class="verse"><a name="3">3</a>et dices haec dicit Dominus Deus aquila grandis magnarum alarum longo membrorum ductu plena plumis et varietate venit ad Libanum et tulit medullam cedri</span> <span class="verse"><a name="4">4</a>summitatem frondium eius avellit et transportavit eam in terram Chanaan in urbem negotiatorum posuit illam</span> <span class="verse"><a name="5">5</a>et tulit de semente terrae et posuit illud in terra pro semine ut firmaret radicem super aquas multas in superficie posuit illud</span> <span class="verse"><a name="6">6</a>cumque germinasset crevit in vineam latiorem humili statura respicientibus ramis eius ad eam et radices eius sub illa erunt facta est ergo vinea et fructificavit in palmites et emisit propagines</span> <span class="verse"><a name="7">7</a>et facta est aquila altera grandis magnis alis multisque plumis et ecce vinea ista quasi mittens radices suas ad eam palmites suos extendit ad illam ut inrigaret eam de areolis germinis sui</span> <span class="verse"><a name="8">8</a>in terra bona super aquas multas plantata est ut faciat frondes et portet fructum et sit in vineam grandem</span> <span class="verse"><a name="9">9</a>dic haec dicit Dominus Deus ergone prosperabitur nonne radices eius evellet et fructum eius distringet et siccabit omnes palmites germinis eius et arescet et non in brachio grandi neque in populo multo ut evelleret eam radicitus</span> <span class="verse"><a name="10">10</a>ecce plantata est ergone prosperabitur nonne cum tetigerit eam ventus urens siccabitur et in areis germinis sui arescet</span> <span class="verse"><a name="11">11</a>et factum est verbum Domini ad me dicens</span> <span class="verse"><a name="12">12</a>dic ad domum exasperantem nescitis quid ista significent dic ecce venit rex Babylonis Hierusalem et adsumet regem et principes eius et adducet eos ad semet ipsum in Babylonem</span> <span class="verse"><a name="13">13</a>et tollet de semine regni ferietque cum eo foedus et accipiet ab eo iusiurandum sed et fortes terrae tollet</span> <span class="verse"><a name="14">14</a>ut sit regnum humile et non elevetur sed custodiat pactum eius et servet illud</span> <span class="verse"><a name="15">15</a>qui recedens ab eo misit nuntios ad Aegyptum ut daret sibi equos et populum multum numquid prosperabitur vel consequetur salutem qui fecit haec et qui dissolvit pactum numquid effugiet</span> <span class="verse"><a name="16">16</a>vivo ego dicit Dominus Deus quoniam in loco regis qui constituit eum regem cuius fecit irritum iuramentum et solvit pactum quod habebat cum eo in medio Babylonis morietur</span> <span class="verse"><a name="17">17</a>et non in exercitu grandi neque in populo multo faciet contra eum Pharao proelium in iactu aggeris et in extructione vallorum ut interficiat animas multas</span> <span class="verse"><a name="18">18</a>spreverat enim iuramentum ut solveret foedus et ecce dedit manum suam et cum omnia haec fecerit non effugiet</span> <span class="verse"><a name="19">19</a>propterea haec dicit Dominus Deus vivo ego quoniam iuramentum quod sprevit et foedus quod praevaricatus est ponam in caput eius</span> <span class="verse"><a name="20">20</a>et expandam super eum rete meum et conprehendetur sagena mea et adducam eum in Babylonem et iudicabo illum ibi in praevaricatione qua despexit me</span> <span class="verse"><a name="21">21</a>et omnes profugi eius cum universo agmine gladio cadent residui autem in omnem ventum dispergentur et scietis quia ego Dominus locutus sum</span> <span class="verse"><a name="22">22</a>haec dicit Dominus Deus et sumam ego de medulla cedri sublimis et ponam de vertice ramorum eius tenerum distringam et plantabo super montem excelsum et eminentem</span> <span class="verse"><a name="23">23</a>in monte sublimi Israhel plantabo illud et erumpet in germen et faciet fructum et erit in cedrum magnam et habitabunt sub eo omnes volucres universum volatile sub umbra frondium eius nidificabit</span> <span class="verse"><a name="24">24</a>et scient omnia ligna regionis quia ego Dominus humiliavi lignum sublime et exaltavi lignum humile et siccavi lignum viride et frondere feci lignum aridum ego Dominus locutus sum et feci</span> </p></div</div></div></body></html>