<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezek/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezek">Ezekiel</a> &gt <strong>Chapter 44</strong></div><p><span class="verse"><a name="1">1</a>et convertit me ad viam portae sanctuarii exterioris quae respiciebat ad orientem et erat clausa</span> <span class="verse"><a name="2">2</a>et dixit Dominus ad me porta haec clausa erit non aperietur et vir non transiet per eam quoniam Dominus Deus Israhel ingressus est per eam eritque clausa</span> <span class="verse"><a name="3">3</a>principi princeps ipse sedebit in ea ut comedat panem coram Domino per viam vestibuli portae ingredietur et per viam eius egredietur</span> <span class="verse"><a name="4">4</a>et adduxit me per viam portae aquilonis in conspectu domus et vidi et ecce implevit gloria Domini domum Domini et cecidi in faciem meam</span> <span class="verse"><a name="5">5</a>et dixit ad me Dominus fili hominis pone cor tuum et vide oculis tuis et auribus tuis audi omnia quae ego loquor ad te de universis caerimoniis domus Domini et de cunctis legibus eius et pones cor tuum in viis templi per omnes exitus sanctuarii</span> <span class="verse"><a name="6">6</a>et dices ad exasperantem me domum Israhel haec dicit Dominus Deus sufficiant vobis omnia scelera vestra domus Israhel</span> <span class="verse"><a name="7">7</a>eo quod inducitis filios alienos incircumcisos corde et incircumcisos carne ut sint in sanctuario meo et polluant domum meam et offertis panes meos adipem et sanguinem et dissolvitis pactum meum in omnibus sceleribus vestris</span> <span class="verse"><a name="8">8</a>et non servastis praecepta sanctuarii mei et posuistis custodes observationum mearum in sanctuario meo vobismet ipsis</span> <span class="verse"><a name="9">9</a>haec dicit Dominus Deus omnis alienigena incircumcisus corde et incircumcisus carne non ingredietur sanctuarium meum omnis filius alienus qui est in medio filiorum Israhel</span> <span class="verse"><a name="10">10</a>sed et Levitae qui longe recesserunt a me in errore filiorum Israhel et erraverunt a me post idola sua et portaverunt iniquitatem suam</span> <span class="verse"><a name="11">11</a>erunt in sanctuario meo aeditui et ianitores portarum domus et ministri domus ipsi mactabunt holocaustosin et victimas populi et ipsi stabunt in conspectu eorum ut ministrent eis</span> <span class="verse"><a name="12">12</a>pro eo quod ministraverunt illis in conspectu idolorum suorum et facti sunt domui Israhel in offendiculum iniquitatis idcirco levavi manum meam super eos dicit Dominus Deus et portaverunt iniquitatem suam</span> <span class="verse"><a name="13">13</a>et non adpropinquabunt ad me ut sacerdotio fungantur mihi neque accedent ad omne sanctuarium meum iuxta sancta sanctorum sed portabunt confusionem suam et scelera sua quae fecerunt</span> <span class="verse"><a name="14">14</a>et dabo eos ianitores domus in omni ministerio eius et universis quae fiunt in ea</span> <span class="verse"><a name="15">15</a>sacerdotes autem Levitae filii Sadoc qui custodierunt caerimonias sanctuarii mei cum errarent filii Israhel a me ipsi accedent ad me ut ministrent mihi et stabunt in conspectu meo ut offerant mihi adipem et sanguinem ait Dominus Deus</span> <span class="verse"><a name="16">16</a>ipsi ingredientur sanctuarium meum et ipsi accedent ad mensam meam ut ministrent mihi et custodiant caerimonias meas</span> <span class="verse"><a name="17">17</a>cumque ingredientur portas atrii interioris vestibus lineis induentur nec ascendet super eos quicquam laneum quando ministrant in portis atrii interioris et intrinsecus</span> <span class="verse"><a name="18">18</a>vittae lineae erunt in capitibus eorum et feminalia linea erunt in lumbis eorum et non accingentur in sudore</span> <span class="verse"><a name="19">19</a>cumque egredientur atrium exterius ad populum exuent se vestimenta sua in quibus ministraverunt et reponent ea in gazofilacio sanctuarii et vestient se vestimentis aliis et non sanctificabunt populum in vestibus suis</span> <span class="verse"><a name="20">20</a>caput autem suum non radent neque comam nutrient sed tondentes adtondent capita sua</span> <span class="verse"><a name="21">21</a>et vinum non bibet omnis sacerdos quando ingressurus est atrium interius</span> <span class="verse"><a name="22">22</a>et viduam et repudiatam non accipient uxores sed virgines de semine domus Israhel sed et viduam quae fuerit vidua a sacerdote accipient</span> <span class="verse"><a name="23">23</a>et populum meum docebunt quid sit inter sanctum et pollutum et inter mundum et inmundum ostendent eis</span> <span class="verse"><a name="24">24</a>et cum fuerit controversia stabunt in iudiciis meis et iudicabunt leges meas et praecepta mea in omnibus sollemnitatibus meis custodient et sabbata mea sanctificabunt</span> <span class="verse"><a name="25">25</a>et ad mortuum hominem non ingredientur ne polluantur nisi ad patrem et matrem et filium et filiam et fratrem et sororem quae alterum virum non habuit in quibus contaminabuntur</span> <span class="verse"><a name="26">26</a>et postquam fuerit emundatus septem dies numerabuntur ei</span> <span class="verse"><a name="27">27</a>et in die introitus sui in sanctuarium ad atrium interius ut ministret mihi in sanctuario offeret pro peccato suo ait Dominus Deus</span> <span class="verse"><a name="28">28</a>erit autem eis hereditas ego hereditas eorum et possessionem non dabitis eis in Israhel ego enim possessio eorum</span> <span class="verse"><a name="29">29</a>victimam et pro peccato et pro delicto ipsi comedent et omne votum in Israhel ipsorum erit</span> <span class="verse"><a name="30">30</a>et primitiva omnium primogenitorum et omnia libamenta ex omnibus quae offeruntur sacerdotum erunt et primitiva ciborum vestrorum dabitis sacerdoti ut reponat benedictionem domui suae</span> <span class="verse"><a name="31">31</a>omne morticinum et captum a bestia de avibus et de pecoribus non comedent sacerdotes</span> </p></div</div></div></body></html>