<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/song/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/song">Song of Solomon</a> &gt <strong>Chapter 2</strong></div><p><span class="verse"><a name="1">1</a>ego flos campi et lilium convallium</span> <span class="verse"><a name="2">2</a>sicut lilium inter spinas sic amica mea inter filias</span> <span class="verse"><a name="3">3</a>sicut malum inter ligna silvarum sic dilectus meus inter filios sub umbra illius quam desideraveram sedi et fructus eius dulcis gutturi meo</span> <span class="verse"><a name="4">4</a>introduxit me in cellam vinariam ordinavit in me caritatem</span> <span class="verse"><a name="5">5</a>fulcite me floribus stipate me malis quia amore langueo</span> <span class="verse"><a name="6">6</a>leva eius sub capite meo et dextera illius amplexabitur me</span> <span class="verse"><a name="7">7</a>adiuro vos filiae Hierusalem per capreas cervosque camporum ne suscitetis neque evigilare faciatis dilectam quoadusque ipsa velit</span> <span class="verse"><a name="8">8</a>vox dilecti mei ecce iste venit saliens in montibus transiliens colles</span> <span class="verse"><a name="9">9</a>similis est dilectus meus capreae hinuloque cervorum en ipse stat post parietem nostrum despiciens per fenestras prospiciens per cancellos</span> <span class="verse"><a name="10">10</a>et dilectus meus loquitur mihi surge propera amica mea formonsa mea et veni</span> <span class="verse"><a name="11">11</a>iam enim hiemps transiit imber abiit et recessit</span> <span class="verse"><a name="12">12</a>flores apparuerunt in terra tempus putationis advenit vox turturis audita est in terra nostra</span> <span class="verse"><a name="13">13</a>ficus protulit grossos suos vineae florent dederunt odorem surge amica mea speciosa mea et veni</span> <span class="verse"><a name="14">14</a>columba mea in foraminibus petrae in caverna maceriae ostende mihi faciem tuam sonet vox tua in auribus meis vox enim tua dulcis et facies tua decora</span> <span class="verse"><a name="15">15</a>capite nobis vulpes vulpes parvulas quae demoliuntur vineas nam vinea nostra floruit</span> <span class="verse"><a name="16">16</a>dilectus meus mihi et ego illi qui pascitur inter lilia</span> <span class="verse"><a name="17">17</a>donec adspiret dies et inclinentur umbrae revertere similis esto dilecte mi capreae aut hinulo cervorum super montes Bether</span> </p></div</div></div></body></html>