<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/song/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/song">Song of Solomon</a> &gt <strong>Chapter 5</strong></div><p><span class="verse"><a name="1">1</a>veniat dilectus meus in hortum suum et comedat fructum pomorum suorum veni in hortum meum soror mea sponsa messui murram meam cum aromatibus meis comedi favum cum melle meo bibi vinum meum cum lacte meo comedite amici bibite et inebriamini carissimi</span> <span class="verse"><a name="2">2</a>ego dormio et cor meum vigilat vox dilecti mei pulsantis aperi mihi soror mea amica mea columba mea inmaculata mea quia caput meum plenum est rore et cincinni mei guttis noctium</span> <span class="verse"><a name="3">3</a>expoliavi me tunica mea quomodo induar illa lavi pedes meos quomodo inquinabo illos</span> <span class="verse"><a name="4">4</a>dilectus meus misit manum suam per foramen et venter meus intremuit ad tactum eius</span> <span class="verse"><a name="5">5</a>surrexi ut aperirem dilecto meo manus meae stillaverunt murra digiti mei pleni murra probatissima</span> <span class="verse"><a name="6">6</a>pessulum ostii aperui dilecto meo at ille declinaverat atque transierat anima mea liquefacta est ut locutus est quaesivi et non inveni illum vocavi et non respondit mihi</span> <span class="verse"><a name="7">7</a>invenerunt me custodes qui circumeunt civitatem percusserunt me vulneraverunt me tulerunt pallium meum mihi custodes murorum</span> <span class="verse"><a name="8">8</a>adiuro vos filiae Hierusalem si inveneritis dilectum meum ut nuntietis ei quia amore langueo</span> <span class="verse"><a name="9">9</a>qualis est dilectus tuus ex dilecto o pulcherrima mulierum qualis est dilectus tuus ex dilecto quia sic adiurasti nos</span> <span class="verse"><a name="10">10</a>dilectus meus candidus et rubicundus electus ex milibus</span> <span class="verse"><a name="11">11</a>caput eius aurum optimum comae eius sicut elatae palmarum nigrae quasi corvus</span> <span class="verse"><a name="12">12</a>oculi eius sicut columbae super rivulos aquarum quae lacte sunt lotae et resident iuxta fluenta plenissima</span> <span class="verse"><a name="13">13</a>genae illius sicut areolae aromatum consitae a pigmentariis labia eius lilia distillantia murram primam</span> <span class="verse"><a name="14">14</a>manus illius tornatiles aureae plenae hyacinthis venter eius eburneus distinctus sapphyris</span> <span class="verse"><a name="15">15</a>crura illius columnae marmoreae quae fundatae sunt super bases aureas species eius ut Libani electus ut cedri</span> <span class="verse"><a name="16">16</a>guttur illius suavissimum et totus desiderabilis talis est dilectus meus et iste est amicus meus filiae Hierusalem</span> <span class="verse"><a name="17">17</a>quo abiit dilectus tuus o pulcherrima mulierum quo declinavit dilectus tuus et quaeremus eum tecum</span> </p></div</div></div></body></html>