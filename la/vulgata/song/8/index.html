<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/song/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/song">Song of Solomon</a> &gt <strong>Chapter 8</strong></div><p><span class="verse"><a name="1">1</a>quis mihi det te fratrem meum sugentem ubera matris meae ut inveniam te foris et deosculer et iam me nemo despiciat</span> <span class="verse"><a name="2">2</a>adprehendam te et ducam in domum matris meae ibi me docebis et dabo tibi poculum ex vino condito et mustum malorum granatorum meorum</span> <span class="verse"><a name="3">3</a>leva eius sub capite meo et dextera illius amplexabitur me</span> <span class="verse"><a name="4">4</a>adiuro vos filiae Hierusalem ne suscitetis et evigilare faciatis dilectam donec ipsa velit</span> <span class="verse"><a name="5">5</a>quae est ista quae ascendit de deserto deliciis affluens et nixa super dilectum suum sub arbore malo suscitavi te ibi corrupta est mater tua ibi violata est genetrix tua</span> <span class="verse"><a name="6">6</a>pone me ut signaculum super cor tuum ut signaculum super brachium tuum quia fortis est ut mors dilectio dura sicut inferus aemulatio lampades eius lampades ignis atque flammarum</span> <span class="verse"><a name="7">7</a>aquae multae non poterunt extinguere caritatem nec flumina obruent illam si dederit homo omnem substantiam domus suae pro dilectione quasi nihil despicient eum</span> <span class="verse"><a name="8">8</a>soror nostra parva et ubera non habet quid faciemus sorori nostrae in die quando adloquenda est</span> <span class="verse"><a name="9">9</a>si murus est aedificemus super eum propugnacula argentea si ostium est conpingamus illud tabulis cedrinis</span> <span class="verse"><a name="10">10</a>ego murus et ubera mea sicut turris ex quo facta sum coram eo quasi pacem repperiens</span> <span class="verse"><a name="11">11</a>vinea fuit Pacifico in ea quae habet populos tradidit eam custodibus vir adfert pro fructu eius mille argenteos</span> <span class="verse"><a name="12">12</a>vinea mea coram me est mille tui Pacifice et ducenti his qui custodiunt fructus eius</span> <span class="verse"><a name="13">13</a>quae habitas in hortis amici auscultant fac me audire vocem tuam</span> <span class="verse"><a name="14">14</a>fuge dilecte mi et adsimilare capreae hinuloque cervorum super montes aromatum</span> </p></div</div></div></body></html>