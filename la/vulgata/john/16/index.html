<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/john/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/john">John</a> &gt <strong>Chapter 16</strong></div><p><span class="verse"><a name="1">1</a>haec locutus sum vobis ut non scandalizemini</span> <span class="verse"><a name="2">2</a>absque synagogis facient vos sed venit hora ut omnis qui interficit vos arbitretur obsequium se praestare Deo</span> <span class="verse"><a name="3">3</a>et haec facient quia non noverunt Patrem neque me</span> <span class="verse"><a name="4">4</a>sed haec locutus sum vobis ut cum venerit hora eorum reminiscamini quia ego dixi vobis</span> <span class="verse"><a name="5">5</a>haec autem vobis ab initio non dixi quia vobiscum eram at nunc vado ad eum qui me misit et nemo ex vobis interrogat me quo vadis</span> <span class="verse"><a name="6">6</a>sed quia haec locutus sum vobis tristitia implevit cor vestrum</span> <span class="verse"><a name="7">7</a>sed ego veritatem dico vobis expedit vobis ut ego vadam si enim non abiero paracletus non veniet ad vos si autem abiero mittam eum ad vos</span> <span class="verse"><a name="8">8</a>et cum venerit ille arguet mundum de peccato et de iustitia et de iudicio</span> <span class="verse"><a name="9">9</a>de peccato quidem quia non credunt in me</span> <span class="verse"><a name="10">10</a>de iustitia vero quia ad Patrem vado et iam non videbitis me</span> <span class="verse"><a name="11">11</a>de iudicio autem quia princeps mundi huius iudicatus est</span> <span class="verse"><a name="12">12</a>adhuc multa habeo vobis dicere sed non potestis portare modo</span> <span class="verse"><a name="13">13</a>cum autem venerit ille Spiritus veritatis docebit vos in omnem veritatem non enim loquetur a semet ipso sed quaecumque audiet loquetur et quae ventura sunt adnuntiabit vobis</span> <span class="verse"><a name="14">14</a>ille me clarificabit quia de meo accipiet et adnuntiabit vobis</span> <span class="verse"><a name="15">15</a>omnia quaecumque habet Pater mea sunt propterea dixi quia de meo accipit et adnuntiabit vobis</span> <span class="verse"><a name="16">16</a>modicum et iam non videbitis me et iterum modicum et videbitis me quia vado ad Patrem</span> <span class="verse"><a name="17">17</a>dixerunt ergo ex discipulis eius ad invicem quid est hoc quod dicit nobis modicum et non videbitis me et iterum modicum et videbitis me et quia vado ad Patrem</span> <span class="verse"><a name="18">18</a>dicebant ergo quid est hoc quod dicit modicum nescimus quid loquitur</span> <span class="verse"><a name="19">19</a>cognovit autem Iesus quia volebant eum interrogare et dixit eis de hoc quaeritis inter vos quia dixi modicum et non videbitis me et iterum modicum et videbitis me</span> <span class="verse"><a name="20">20</a>amen amen dico vobis quia plorabitis et flebitis vos mundus autem gaudebit vos autem contristabimini sed tristitia vestra vertetur in gaudium</span> <span class="verse"><a name="21">21</a>mulier cum parit tristitiam habet quia venit hora eius cum autem pepererit puerum iam non meminit pressurae propter gaudium quia natus est homo in mundum</span> <span class="verse"><a name="22">22</a>et vos igitur nunc quidem tristitiam habetis iterum autem videbo vos et gaudebit cor vestrum et gaudium vestrum nemo tollit a vobis</span> <span class="verse"><a name="23">23</a>et in illo die me non rogabitis quicquam amen amen dico vobis si quid petieritis Patrem in nomine meo dabit vobis</span> <span class="verse"><a name="24">24</a>usque modo non petistis quicquam in nomine meo petite et accipietis ut gaudium vestrum sit plenum</span> <span class="verse"><a name="25">25</a>haec in proverbiis locutus sum vobis venit hora cum iam non in proverbiis loquar vobis sed palam de Patre adnuntiabo vobis</span> <span class="verse"><a name="26">26</a>illo die in nomine meo petetis et non dico vobis quia ego rogabo Patrem de vobis</span> <span class="verse"><a name="27">27</a>ipse enim Pater amat vos quia vos me amastis et credidistis quia ego a Deo exivi</span> <span class="verse"><a name="28">28</a>exivi a Patre et veni in mundum iterum relinquo mundum et vado ad Patrem</span> <span class="verse"><a name="29">29</a>dicunt ei discipuli eius ecce nunc palam loqueris et proverbium nullum dicis</span> <span class="verse"><a name="30">30</a>nunc scimus quia scis omnia et non opus est tibi ut quis te interroget in hoc credimus quia a Deo existi</span> <span class="verse"><a name="31">31</a>respondit eis Iesus modo creditis</span> <span class="verse"><a name="32">32</a>ecce venit hora et iam venit ut dispergamini unusquisque in propria et me solum relinquatis et non sum solus quia Pater mecum est</span> <span class="verse"><a name="33">33</a>haec locutus sum vobis ut in me pacem habeatis in mundo pressuram habetis sed confidite ego vici mundum</span> </p></div</div></div></body></html>