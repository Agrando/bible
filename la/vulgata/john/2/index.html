<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/john/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/john">John</a> &gt <strong>Chapter 2</strong></div><p><span class="verse"><a name="1">1</a>et die tertio nuptiae factae sunt in Cana Galilaeae et erat mater Iesu ibi</span> <span class="verse"><a name="2">2</a>vocatus est autem ibi et Iesus et discipuli eius ad nuptias</span> <span class="verse"><a name="3">3</a>et deficiente vino dicit mater Iesu ad eum vinum non habent</span> <span class="verse"><a name="4">4</a>et dicit ei Iesus quid mihi et tibi est mulier nondum venit hora mea</span> <span class="verse"><a name="5">5</a>dicit mater eius ministris quodcumque dixerit vobis facite</span> <span class="verse"><a name="6">6</a>erant autem ibi lapideae hydriae sex positae secundum purificationem Iudaeorum capientes singulae metretas binas vel ternas</span> <span class="verse"><a name="7">7</a>dicit eis Iesus implete hydrias aqua et impleverunt eas usque ad summum</span> <span class="verse"><a name="8">8</a>et dicit eis Iesus haurite nunc et ferte architriclino et tulerunt</span> <span class="verse"><a name="9">9</a>ut autem gustavit architriclinus aquam vinum factam et non sciebat unde esset ministri autem sciebant qui haurierant aquam vocat sponsum architriclinus</span> <span class="verse"><a name="10">10</a>et dicit ei omnis homo primum bonum vinum ponit et cum inebriati fuerint tunc id quod deterius est tu servasti bonum vinum usque adhuc</span> <span class="verse"><a name="11">11</a>hoc fecit initium signorum Iesus in Cana Galilaeae et manifestavit gloriam suam et crediderunt in eum discipuli eius</span> <span class="verse"><a name="12">12</a>post hoc descendit Capharnaum ipse et mater eius et fratres eius et discipuli eius et ibi manserunt non multis diebus</span> <span class="verse"><a name="13">13</a>et prope erat pascha Iudaeorum et ascendit Hierosolyma Iesus</span> <span class="verse"><a name="14">14</a>et invenit in templo vendentes boves et oves et columbas et nummularios sedentes</span> <span class="verse"><a name="15">15</a>et cum fecisset quasi flagellum de funiculis omnes eiecit de templo oves quoque et boves et nummulariorum effudit aes et mensas subvertit</span> <span class="verse"><a name="16">16</a>et his qui columbas vendebant dixit auferte ista hinc nolite facere domum Patris mei domum negotiationis</span> <span class="verse"><a name="17">17</a>recordati vero sunt discipuli eius quia scriptum est zelus domus tuae comedit me</span> <span class="verse"><a name="18">18</a>responderunt ergo Iudaei et dixerunt ei quod signum ostendis nobis quia haec facis</span> <span class="verse"><a name="19">19</a>respondit Iesus et dixit eis solvite templum hoc et in tribus diebus excitabo illud</span> <span class="verse"><a name="20">20</a>dixerunt ergo Iudaei quadraginta et sex annis aedificatum est templum hoc et tu tribus diebus excitabis illud</span> <span class="verse"><a name="21">21</a>ille autem dicebat de templo corporis sui</span> <span class="verse"><a name="22">22</a>cum ergo resurrexisset a mortuis recordati sunt discipuli eius quia hoc dicebat et crediderunt scripturae et sermoni quem dixit Iesus</span> <span class="verse"><a name="23">23</a>cum autem esset Hierosolymis in pascha in die festo multi crediderunt in nomine eius videntes signa eius quae faciebat</span> <span class="verse"><a name="24">24</a>ipse autem Iesus non credebat semet ipsum eis eo quod ipse nosset omnes</span> <span class="verse"><a name="25">25</a>et quia opus ei non erat ut quis testimonium perhiberet de homine ipse enim sciebat quid esset in homine</span> </p></div</div></div></body></html>