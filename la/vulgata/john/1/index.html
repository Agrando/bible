<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/john/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/john">John</a> &gt <strong>Chapter 1</strong></div><p><span class="verse"><a name="1">1</a>in principio erat Verbum et Verbum erat apud Deum et Deus erat Verbum</span> <span class="verse"><a name="2">2</a>hoc erat in principio apud Deum</span> <span class="verse"><a name="3">3</a>omnia per ipsum facta sunt et sine ipso factum est nihil quod factum est</span> <span class="verse"><a name="4">4</a>in ipso vita erat et vita erat lux hominum</span> <span class="verse"><a name="5">5</a>et lux in tenebris lucet et tenebrae eam non conprehenderunt</span> <span class="verse"><a name="6">6</a>fuit homo missus a Deo cui nomen erat Iohannes</span> <span class="verse"><a name="7">7</a>hic venit in testimonium ut testimonium perhiberet de lumine ut omnes crederent per illum</span> <span class="verse"><a name="8">8</a>non erat ille lux sed ut testimonium perhiberet de lumine</span> <span class="verse"><a name="9">9</a>erat lux vera quae inluminat omnem hominem venientem in mundum</span> <span class="verse"><a name="10">10</a>in mundo erat et mundus per ipsum factus est et mundus eum non cognovit</span> <span class="verse"><a name="11">11</a>in propria venit et sui eum non receperunt</span> <span class="verse"><a name="12">12</a>quotquot autem receperunt eum dedit eis potestatem filios Dei fieri his qui credunt in nomine eius</span> <span class="verse"><a name="13">13</a>qui non ex sanguinibus neque ex voluntate carnis neque ex voluntate viri sed ex Deo nati sunt</span> <span class="verse"><a name="14">14</a>et Verbum caro factum est et habitavit in nobis et vidimus gloriam eius gloriam quasi unigeniti a Patre plenum gratiae et veritatis</span> <span class="verse"><a name="15">15</a>Iohannes testimonium perhibet de ipso et clamat dicens hic erat quem dixi vobis qui post me venturus est ante me factus est quia prior me erat</span> <span class="verse"><a name="16">16</a>et de plenitudine eius nos omnes accepimus et gratiam pro gratia</span> <span class="verse"><a name="17">17</a>quia lex per Mosen data est gratia et veritas per Iesum Christum facta est</span> <span class="verse"><a name="18">18</a>Deum nemo vidit umquam unigenitus Filius qui est in sinu Patris ipse enarravit</span> <span class="verse"><a name="19">19</a>et hoc est testimonium Iohannis quando miserunt Iudaei ab Hierosolymis sacerdotes et Levitas ad eum ut interrogarent eum tu quis es</span> <span class="verse"><a name="20">20</a>et confessus est et non negavit et confessus est quia non sum ego Christus</span> <span class="verse"><a name="21">21</a>et interrogaverunt eum quid ergo Helias es tu et dicit non sum propheta es tu et respondit non</span> <span class="verse"><a name="22">22</a>dixerunt ergo ei quis es ut responsum demus his qui miserunt nos quid dicis de te ipso</span> <span class="verse"><a name="23">23</a>ait ego vox clamantis in deserto dirigite viam Domini sicut dixit Esaias propheta</span> <span class="verse"><a name="24">24</a>et qui missi fuerant erant ex Pharisaeis</span> <span class="verse"><a name="25">25</a>et interrogaverunt eum et dixerunt ei quid ergo baptizas si tu non es Christus neque Helias neque propheta</span> <span class="verse"><a name="26">26</a>respondit eis Iohannes dicens ego baptizo in aqua medius autem vestrum stetit quem vos non scitis</span> <span class="verse"><a name="27">27</a>ipse est qui post me venturus est qui ante me factus est cuius ego non sum dignus ut solvam eius corrigiam calciamenti</span> <span class="verse"><a name="28">28</a>haec in Bethania facta sunt trans Iordanen ubi erat Iohannes baptizans</span> <span class="verse"><a name="29">29</a>altera die videt Iohannes Iesum venientem ad se et ait ecce agnus Dei qui tollit peccatum mundi</span> <span class="verse"><a name="30">30</a>hic est de quo dixi post me venit vir qui ante me factus est quia prior me erat</span> <span class="verse"><a name="31">31</a>et ego nesciebam eum sed ut manifestaretur Israhel propterea veni ego in aqua baptizans</span> <span class="verse"><a name="32">32</a>et testimonium perhibuit Iohannes dicens quia vidi Spiritum descendentem quasi columbam de caelo et mansit super eum</span> <span class="verse"><a name="33">33</a>et ego nesciebam eum sed qui misit me baptizare in aqua ille mihi dixit super quem videris Spiritum descendentem et manentem super eum hic est qui baptizat in Spiritu Sancto</span> <span class="verse"><a name="34">34</a>et ego vidi et testimonium perhibui quia hic est Filius Dei</span> <span class="verse"><a name="35">35</a>altera die iterum stabat Iohannes et ex discipulis eius duo</span> <span class="verse"><a name="36">36</a>et respiciens Iesum ambulantem dicit ecce agnus Dei</span> <span class="verse"><a name="37">37</a>et audierunt eum duo discipuli loquentem et secuti sunt Iesum</span> <span class="verse"><a name="38">38</a>conversus autem Iesus et videns eos sequentes dicit eis quid quaeritis qui dixerunt ei rabbi quod dicitur interpretatum magister ubi habitas</span> <span class="verse"><a name="39">39</a>dicit eis venite et videte venerunt et viderunt ubi maneret et apud eum manserunt die illo hora autem erat quasi decima</span> <span class="verse"><a name="40">40</a>erat autem Andreas frater Simonis Petri unus ex duobus qui audierant ab Iohanne et secuti fuerant eum</span> <span class="verse"><a name="41">41</a>invenit hic primum fratrem suum Simonem et dicit ei invenimus Messiam quod est interpretatum Christus</span> <span class="verse"><a name="42">42</a>et adduxit eum ad Iesum intuitus autem eum Iesus dixit tu es Simon filius Iohanna tu vocaberis Cephas quod interpretatur Petrus</span> <span class="verse"><a name="43">43</a>in crastinum voluit exire in Galilaeam et invenit Philippum et dicit ei Iesus sequere me</span> <span class="verse"><a name="44">44</a>erat autem Philippus a Bethsaida civitate Andreae et Petri</span> <span class="verse"><a name="45">45</a>invenit Philippus Nathanahel et dicit ei quem scripsit Moses in lege et prophetae invenimus Iesum filium Ioseph a Nazareth</span> <span class="verse"><a name="46">46</a>et dixit ei Nathanahel a Nazareth potest aliquid boni esse dicit ei Philippus veni et vide</span> <span class="verse"><a name="47">47</a>vidit Iesus Nathanahel venientem ad se et dicit de eo ecce vere Israhelita in quo dolus non est</span> <span class="verse"><a name="48">48</a>dicit ei Nathanahel unde me nosti respondit Iesus et dixit ei priusquam te Philippus vocaret cum esses sub ficu vidi te</span> <span class="verse"><a name="49">49</a>respondit ei Nathanahel et ait rabbi tu es Filius Dei tu es rex Israhel</span> <span class="verse"><a name="50">50</a>respondit Iesus et dixit ei quia dixi tibi vidi te sub ficu credis maius his videbis</span> <span class="verse"><a name="51">51</a>et dicit ei amen amen dico vobis videbitis caelum apertum et angelos Dei ascendentes et descendentes supra Filium hominis</span> </p></div</div></div></body></html>