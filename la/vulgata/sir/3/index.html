<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 3</strong></div><p><span class="verse"><a name="1">1</a>filii sapientiae ecclesia iustorum et natio illorum obaudientia et dilectio</span> <span class="verse"><a name="2">2</a>iudicium patris audite filii dilecti et sic facite ut salvi sitis</span> <span class="verse"><a name="3">3</a>Deus enim honoravit patrem in filiis et iudicium matris exquirens in filios</span> <span class="verse"><a name="4">4</a>qui diligit Deum exorabit pro peccatis et continebit se ab illis in oratione dierum exaudietur</span> <span class="verse"><a name="5">5</a>et sicut qui thesaurizat ita et qui honorificat matrem suam</span> <span class="verse"><a name="6">6</a>qui honorat patrem iucundabitur in filiis</span> <span class="verse"><a name="7">7</a>qui honorat patrem suum vita vivet longiore et qui obaudit patrem refrigerabit matri</span> <span class="verse"><a name="8">8</a>qui timet Deum honorat parentes et quasi dominis serviet in his qui se generaverunt</span> <span class="verse"><a name="9">9</a>in opere et sermone et omni patientia honora patrem tuum</span> <span class="verse"><a name="10">10</a>ut superveniat tibi benedictio a Deo et benedictio illius in novissimo manet</span> <span class="verse"><a name="11">11</a>benedictio patris firmat domos filiorum maledictio autem matris eradicat fundamenta</span> <span class="verse"><a name="12">12</a>ne glorieris in contumelia patris tui non est enim tibi gloria sed confusio</span> <span class="verse"><a name="13">13</a>gloria enim hominis ex honore patris sui et dedecus filiis pater sine honore</span> <span class="verse"><a name="14">14</a>fili suscipe senectam patris tui et ne contristes eum in vita illius</span> <span class="verse"><a name="15">15</a>et si defecerit sensu veniam da et ne spernas eum in tua virtute elemosyna enim patris non erit in oblivione</span> <span class="verse"><a name="16">16</a>nam pro peccato matris restituetur tibi bonum</span> <span class="verse"><a name="17">17</a>et iniustitia aedificabitur tibi in die tribulationis commemorabitur tui sicut in sereno glacies solventur tua peccata</span> <span class="verse"><a name="18">18</a>quam malae famae est qui relinquit patrem et est maledictus a Deo qui exasperat matrem</span> <span class="verse"><a name="19">19</a>fili in mansuetudine opera tua perfice et super hominum gloriam diligeris</span> <span class="verse"><a name="20">20</a>quanto magnus es humilia te in omnibus et coram Deo invenies gratiam</span> <span class="verse"><a name="21">21</a>quoniam magna potentia Dei solius et ab humilibus honoratur</span> <span class="verse"><a name="22">22</a>altiora te ne scrutaveris et fortiora te ne exquisieris sed quae praecepit tibi Deus illa cogita semper et in pluribus operibus eius ne fueris curiosus</span> <span class="verse"><a name="23">23</a>non est enim tibi necessarium ea quae abscondita sunt videre oculis tuis</span> <span class="verse"><a name="24">24</a>in supervacuis rebus noli scrutari multipliciter et in pluribus operibus eius non eris curiosus</span> <span class="verse"><a name="25">25</a>plurima enim super sensum hominis ostensa sunt tibi</span> <span class="verse"><a name="26">26</a>multos enim inplanavit suspicio illorum et in vanitate detinuit sensus illorum</span> <span class="verse"><a name="27">27</a>cor durum male habebit in novissimo et qui amat periculum in illo peribit</span> <span class="verse"><a name="28">28</a>cor ingrediens duas vias non habebit successus et pravicordius in illis scandalizabitur</span> <span class="verse"><a name="29">29</a>cor nequam gravabitur doloribus et peccator adiciet ad peccandum</span> <span class="verse"><a name="30">30</a>synagogae superborum non est sanitas frutex enim peccati eradicabitur in illis et non intellegetur</span> <span class="verse"><a name="31">31</a>cor sapiens intellegitur in sapientia et auris bona audiet cum omni concupiscentia sapientiam</span> <span class="verse"><a name="32">32</a>sapiens cor et intellegibile abstinebit se a peccatis et in operibus iustitiae successus habebit</span> <span class="verse"><a name="33">33</a>ignem ardentem extinguit aqua et elemosyna resistit peccatis</span> <span class="verse"><a name="34">34</a>et Deus conspector qui reddit gratiam meminit in posterum et in tempore casus tui invenies firmamentum</span> </p></div</div></div></body></html>