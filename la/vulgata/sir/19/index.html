<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 19</strong></div><p><span class="verse"><a name="1">1</a>operarius ebriacus non locupletabitur et qui spernit modica paulatim decidet</span> <span class="verse"><a name="2">2</a>vinum et mulieres apostatare faciunt sapientes et arguent sensatos</span> <span class="verse"><a name="3">3</a>et qui se iungit fornicariis erit nequa putredo et vermes hereditabunt illum et extolletur in exemplum maius et tolletur de numero anima eius</span> <span class="verse"><a name="4">4</a>qui credit cito levis corde minorabitur et qui delinquit in animam suam insuper habebitur</span> <span class="verse"><a name="5">5</a>qui gaudet iniquitati denotabitur et qui odit correptionem comminuetur vita et qui odit loquacitatem extinguit malitiam</span> <span class="verse"><a name="6">6</a>qui peccat in animam suam paenitebitur et qui iucundatur malitia denotabitur</span> <span class="verse"><a name="7">7</a>ne iteres verbum nequam et durum et non minoraberis</span> <span class="verse"><a name="8">8</a>amico et inimico noli enarrare sensum tuum et si est tibi delictum noli denudare</span> <span class="verse"><a name="9">9</a>audiet enim te et custodiet te et quasi defendens peccatum odiet te et sic aderit tibi semper</span> <span class="verse"><a name="10">10</a>audisti verbum adversus proximum conmoriatur in te fidens quoniam non te disrumpet</span> <span class="verse"><a name="11">11</a>a facie verbi parturit fatuus tamquam gemitus partus infantis</span> <span class="verse"><a name="12">12</a>sagitta infixa femori carnis sic verbum in corde stulti</span> <span class="verse"><a name="13">13</a>corripe amicum ne forte non intellexerit et dicat non feci aut si fecerit ne iterum addat facere</span> <span class="verse"><a name="14">14</a>corripe proximum ne forte non dixerit et si dixerit ne forte iteret</span> <span class="verse"><a name="15">15</a>corripe amicum saepe enim fit commissio</span> <span class="verse"><a name="16">16</a>et non omni verbo credas est qui labitur lingua sed non ex animo</span> <span class="verse"><a name="17">17</a>quis est enim qui non deliquerit lingua sua corripe proximum antequam commineris</span> <span class="verse"><a name="18">18</a>et da locum timori Altissimi quia omnis sapientia timor Dei et in illa timere Deum et in omni sapientia dispositio legis</span> <span class="verse"><a name="19">19</a>et non est sapientia nequitiae disciplina et non est cogitatus peccatorum prudentia</span> <span class="verse"><a name="20">20</a>est nequitia et ipsa execratio et est insipiens qui minuitur sapientia</span> <span class="verse"><a name="21">21</a>melior est homo qui deficit sapientia et deficiens sensu in timore quam qui abundat sensu et transgreditur legem Altissimi</span> <span class="verse"><a name="22">22</a>est sollertia certa et ipsa iniqua</span> <span class="verse"><a name="23">23</a>et est qui emittit verbum certum enarrans veritatem est qui nequiter humiliat se et interiora eius plena sunt dolo</span> <span class="verse"><a name="24">24</a>et est iustus qui se nimium submittit a multa humilitate et est iustus qui inclinat faciem et fingit non videre quod ignoratum est</span> <span class="verse"><a name="25">25</a>et si ab inbecillitate virium vetetur peccare si invenerit tempus malefaciendi malefaciet</span> <span class="verse"><a name="26">26</a>ex visu cognoscitur vir et ab occursu faciei cognoscitur sensatus</span> <span class="verse"><a name="27">27</a>amictus corporis et risus dentium et ingressus hominis enuntiant de illo</span> <span class="verse"><a name="28">28</a>est correptio mendax in ira contumeliosi et est indicium quod non probatur esse bonum et est tacens et ipse est prudens</span> </p></div</div></div></body></html>