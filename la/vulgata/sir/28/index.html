<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 28</strong></div><p><span class="verse"><a name="1">1</a>qui vindicari vult a Deo inveniet vindictam et peccata illius servans servabit</span> <span class="verse"><a name="2">2</a>relinque proximo tuo nocenti te et tunc deprecanti tibi peccata solventur</span> <span class="verse"><a name="3">3</a>homo homini servat iram et a Deo quaerit medellam</span> <span class="verse"><a name="4">4</a>et in hominem similem sibi non habet misericordiam et de peccatis suis deprecatur</span> <span class="verse"><a name="5">5</a>ipse dum caro sit reservat iram et propitiationem petit a Deo quis exorabit pro delictis illius</span> <span class="verse"><a name="6">6</a>memento novissimorum et desine inimicari</span> <span class="verse"><a name="7">7</a>tabitudo enim et mors inminet in mandatis</span> <span class="verse"><a name="8">8</a>memorare timorem Dei et non irascaris proximo</span> <span class="verse"><a name="9">9</a>memorare testamenti Altissimi et despice ignorantiam proximi</span> <span class="verse"><a name="10">10</a>abstine te a lite et minues peccata</span> <span class="verse"><a name="11">11</a>homo enim iracundus incendit litem et vir peccator turbabit amicos et in medium pacem habentium inmittit inimicitiam</span> <span class="verse"><a name="12">12</a>secundum enim ligna silvae sic ignis exardescit et secundum virtutem hominis iracundia illius erit et secundum substantiam suam exaltabit iram suam</span> <span class="verse"><a name="13">13</a>certamen festinatum incendit ignem et lis festinans effundit sanguinem et lingua testificans adducit mortem</span> <span class="verse"><a name="14">14</a>si sufflaveris quasi ignis exardebit et si expueris super illam extinguetur utraque ex ore proficiscuntur</span> <span class="verse"><a name="15">15</a>susurrio et bilinguis maledictus multos enim turbavit pacem habentes</span> <span class="verse"><a name="16">16</a>lingua tertia multos commovit et dispersit illos a gente in gentem</span> <span class="verse"><a name="17">17</a>civitates muratas divitum destruxit et domos magnatorum effodit</span> <span class="verse"><a name="18">18</a>virtutes populorum concidit et gentes fortes dissolvit</span> <span class="verse"><a name="19">19</a>lingua tertia mulieres viritas eiecit et privavit illas laboribus suis</span> <span class="verse"><a name="20">20</a>qui respicit illam non habebit requiem nec habitabit cum requie</span> <span class="verse"><a name="21">21</a>flagelli plaga livorem facit plaga autem linguae comminuet ossa</span> <span class="verse"><a name="22">22</a>multi ceciderunt in ore gladii sed non sic quasi qui interierunt per linguam suam</span> <span class="verse"><a name="23">23</a>beatus qui tectus est a lingua nequa qui in iracundia illius non transivit et qui non adtraxit iugum eius et in vinculis illius non est ligatus</span> <span class="verse"><a name="24">24</a>iugum enim illius iugum ferreum est et vinculum illius vinculum aereum est</span> <span class="verse"><a name="25">25</a>mors illius mors nequissima et utilis potius inferus quam illa</span> <span class="verse"><a name="26">26</a>perseverantia illius non permanebit sed obtinebit vias iniustorum et in flamma sua non conburet iustos</span> <span class="verse"><a name="27">27</a>qui derelinquunt Deum incident in illam et exardebit in illis et non extinguetur et inmittetur in illos quasi leo et quasi pardus laedebit illos</span> <span class="verse"><a name="28">28</a>sepi aures tuas spinis et noli audire linguam nequam et ori tuo facito ostia et seras</span> <span class="verse"><a name="29">29</a>aurum tuum et argentum confla et verbis tuis facito stateram et frenos ori tuo rectos</span> <span class="verse"><a name="30">30</a>et adtende ne forte labaris in lingua et cadas in conspectu inimicorum insidiantium tibi et sit casus tuus insanabilis in mortem</span> </p></div</div></div></body></html>