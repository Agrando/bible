<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 4</strong></div><p><span class="verse"><a name="1">1</a>fili elemosynam pauperis ne fraudes et oculos tuos ne transvertas a paupere</span> <span class="verse"><a name="2">2</a>animam esurientem ne despexeris et non exasperes pauperem in inopia sua</span> <span class="verse"><a name="3">3</a>cor inopis ne adflixeris et non protrahas datum angustianti</span> <span class="verse"><a name="4">4</a>rogationem contribulati ne abicias et non avertas faciem tuam ab egeno</span> <span class="verse"><a name="5">5</a>ab inope ne avertas oculos propter iram et non relinquas quaerentibus tibi retro maledicere</span> <span class="verse"><a name="6">6</a>maledicentis enim te in amaritudine exaudietur precatio illius exaudiet autem eum qui fecit illum</span> <span class="verse"><a name="7">7</a>congregationi pauperum affabilem te facito et presbytero humilia animam tuam et magnato humilia caput tuum</span> <span class="verse"><a name="8">8</a>declina pauperi aurem tuam et redde debitum tuum et responde pacifica in mansuetudine</span> <span class="verse"><a name="9">9</a>libera eum qui iniuriam patitur de manu superbi et non acide feras in anima tua</span> <span class="verse"><a name="10">10</a>in iudicando esto pupillis misericors ut pater et pro viro matri illorum</span> <span class="verse"><a name="11">11</a>et eris velut filius Altissimi obaudiens et miserebitur tui magis quam mater</span> <span class="verse"><a name="12">12</a>sapientia filiis suis vitam inspiravit et suscipit exquirentes se et praeibit in viam iustitiae</span> <span class="verse"><a name="13">13</a>et qui illam diligit diligit vitam et qui vigilaverint ad illam conplectebuntur placorem eius</span> <span class="verse"><a name="14">14</a>qui tenuerint illam vitam hereditabunt et quo introibit benedicit Deus</span> <span class="verse"><a name="15">15</a>qui serviunt ei obsequentes erunt Sancto et eos qui diligunt illam diligit Deus</span> <span class="verse"><a name="16">16</a>qui audit illam iudicat gentes et qui intuetur illam permanebit confidens</span> <span class="verse"><a name="17">17</a>si crediderit ei hereditabit illam et erunt in confirmatione creaturae illorum</span> <span class="verse"><a name="18">18</a>quoniam in temptatione ambulat cum eo et in primis eligit eum</span> <span class="verse"><a name="19">19</a>timorem et metum et adprobationem inducet super illum et cruciabit illum in tribulatione doctrinae suae donec temptet illum in cogitationibus illius et credat animae illius</span> <span class="verse"><a name="20">20</a>et firmabit illum et iterum adducet directum ad illum</span> <span class="verse"><a name="21">21</a>et denudat absconsa sua et thesaurizat super illum scientiam et intellectum iustitiae</span> <span class="verse"><a name="22">22</a>si autem oberraverit derelinquet eum et tradet illum in manus inimici sui</span> <span class="verse"><a name="23">23</a>fili conserva tempus et devita a malo</span> <span class="verse"><a name="24">24</a>pro anima tua non confundaris dicere verum</span> <span class="verse"><a name="25">25</a>est enim confusio adducens peccatum et est confusio adducens gloriam et gratiam</span> <span class="verse"><a name="26">26</a>ne accipias faciem adversus faciem tuam nec adversus animam tuam mendacium</span> <span class="verse"><a name="27">27</a>non reverearis proximum tuum in casum suum</span> <span class="verse"><a name="28">28</a>nec retineas verbum in tempus salutis non abscondas sapientiam tuam in decore eius</span> <span class="verse"><a name="29">29</a>in lingua enim agnoscitur sapientia et sensus et scientia et doctrina in verbis veritatis et firmamentum in operibus iustitiae</span> <span class="verse"><a name="30">30</a>non contradicas veritati ullo modo et de mendacio ineruditionis tuae confundere</span> <span class="verse"><a name="31">31</a>non confundaris confiteri peccata tua et ne subicias te homini pro peccato</span> <span class="verse"><a name="32">32</a>noli resistere contra faciem potentis nec coneris contra ictum fluvii</span> <span class="verse"><a name="33">33</a>pro iustitia agoniare pro anima tua et usque ad mortem certa pro iustitia et Deus expugnabit pro te inimicos tuos</span> <span class="verse"><a name="34">34</a>noli citatus esse in lingua tua et inutilis et remissus in operibus tuis</span> <span class="verse"><a name="35">35</a>noli esse sicut leo in domo tua evertens domesticos tuos et opprimens subiectos tibi</span> <span class="verse"><a name="36">36</a>non sit porrecta manus tua ad accipiendum et ad reddendum collecta</span> </p></div</div></div></body></html>