<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 24</strong></div><p><span class="verse"><a name="1">1</a>sapientiae laus sapientia laudabit animam suam et in Deo honorabitur et in medio populi sui gloriabitur</span> <span class="verse"><a name="2">2</a>et in ecclesiis Altissimi aperiet os suum et in conspectu virtutis illius gloriabitur</span> <span class="verse"><a name="3">3</a>in medio populo exaltabitur et in plenitudine sancta admirabitur</span> <span class="verse"><a name="4">4</a>in multitudine electorum habebit laudem et inter benedictos benedicetur dicens</span> <span class="verse"><a name="5">5</a>ego ex ore Altissimi prodivi primogenita ante omnem creaturam</span> <span class="verse"><a name="6">6</a>ego in caelis feci ut oriretur lumen indeficiens et sicut nebula texi omnem terram</span> <span class="verse"><a name="7">7</a>ego in altis habitavi et thronus meus in columna nubis</span> <span class="verse"><a name="8">8</a>gyrum caeli circuivi sola et in profundum abyssi penetravi et in fluctibus maris ambulavi</span> <span class="verse"><a name="9">9</a>et in omni terra steti et in omni populo</span> <span class="verse"><a name="10">10</a>et in omni gente primatum habui</span> <span class="verse"><a name="11">11</a>et omnium excellentium et humilium corda virtute calcavi et in his omnibus requiem quaesivi et in hereditate eius morabor</span> <span class="verse"><a name="12">12</a>tunc praecepit et dixit mihi creator omnium et qui creavit me requievit in tabernaculo meo</span> <span class="verse"><a name="13">13</a>et dixit mihi in Iacob inhabita et in Israhel hereditare et in electis meis ede radices</span> <span class="verse"><a name="14">14</a>ab initio ante saeculum creata sum et usque ad futurum saeculum non desinam et in habitatione sancta coram ipso ministravi</span> <span class="verse"><a name="15">15</a>et sic in Sion firmata sum et in civitate sanctificata similiter requievi et in Hierusalem potestas mea</span> <span class="verse"><a name="16">16</a>et radicavi in populo honorificato et in parte Dei mei hereditas illius et in plenitudine sanctorum detentio mea</span> <span class="verse"><a name="17">17</a>quasi cedrus exaltata sum in Libano et quasi cypressus in monte Sion</span> <span class="verse"><a name="18">18</a>et quasi palma exaltata sum in Cades et quasi plantatio rosae in Hiericho</span> <span class="verse"><a name="19">19</a>quasi oliva speciosa in campis et quasi platanus exaltata sum iuxta aquam in plateis</span> <span class="verse"><a name="20">20</a>sicut cinnamomum et aspaltum aromatizans odorem dedi quasi murra electa dedi suavitatem odoris</span> <span class="verse"><a name="21">21</a>et quasi storax et galbanus et ungula et gutta et quasi libanus non incisus vaporavi habitationem meam et quasi balsamum non mixtum odor meus</span> <span class="verse"><a name="22">22</a>ego quasi terebinthus extendi ramos meos et rami mei honoris et gratiae</span> <span class="verse"><a name="23">23</a>ego quasi vitis fructificavi suavitatem odoris et flores mei fructus honoris et honestatis</span> <span class="verse"><a name="24">24</a>ego mater pulchrae dilectionis et timoris et agnitionis et sanctae spei</span> <span class="verse"><a name="25">25</a>in me gratia omnis vitae et veritatis in me omnis spes vitae et virtutis</span> <span class="verse"><a name="26">26</a>transite ad me omnes qui concupiscitis me et a generationibus meis implemini</span> <span class="verse"><a name="27">27</a>spiritus enim meus super melle dulcis et hereditas mea super mel et favum</span> <span class="verse"><a name="28">28</a>memoria mea in generatione saeculorum</span> <span class="verse"><a name="29">29</a>qui edunt me adhuc esurient et qui bibunt me adhuc sitient</span> <span class="verse"><a name="30">30</a>qui audit me non confundetur et qui operantur in me non peccabunt</span> <span class="verse"><a name="31">31</a>qui elucidant me vitam aeternam habebunt</span> <span class="verse"><a name="32">32</a>haec omnia liber vitae testamentum Altissimi et agnitio veritatis</span> <span class="verse"><a name="33">33</a>legem mandavit Moses in praeceptis iustitiarum et hereditatem domui Iacob et Israhel promissionis</span> <span class="verse"><a name="34">34</a>posuit David puero suo excitare regem ex ipso fortissimum in throno honoris sedentem in sempiternum</span> <span class="verse"><a name="35">35</a>qui implet quasi Phison sapientiam et sicut Tigris in diebus novorum</span> <span class="verse"><a name="36">36</a>qui adimplet quasi Eufrates sensum qui multiplicat quasi Iordanis in tempore messis</span> <span class="verse"><a name="37">37</a>qui mittit disciplinam sicut lucem et adsistens quasi Geon in die vindemiae</span> <span class="verse"><a name="38">38</a>qui perficit primus scire ipsam et infirmior non investigavit eam</span> <span class="verse"><a name="39">39</a>a mari enim abundavit cogitatio eius et consilium illius abysso magna</span> <span class="verse"><a name="40">40</a>ego sapientia effudi flumina</span> <span class="verse"><a name="41">41</a>ego quasi tramis aquae inmensae de fluvio ego quasi fluvius Doryx et sicut aquaeductus exivi a paradiso</span> <span class="verse"><a name="42">42</a>dixi rigabo meum hortum plantationum et inebriabo pratus mei fructum</span> <span class="verse"><a name="43">43</a>et ecce facta est mihi tramis abundans et fluvius meus propinquavit ad mare</span> <span class="verse"><a name="44">44</a>quoniam doctrinam quasi antelucanum inlumino omnibus et enarrabo illam usque in longinquo</span> <span class="verse"><a name="45">45</a>penetrabo inferiores partes terrae et inspiciam omnes dormientes et inluminabo sperantes in Deo</span> <span class="verse"><a name="46">46</a>adhuc doctrinam quasi prophetiam effundam et relinquam illam quaerentibus sapientiam et non desinam in progenies illorum usque in aevum sanctum</span> <span class="verse"><a name="47">47</a>videte quoniam non soli mihi laboravi sed omnibus exquirentibus veritatem</span> </p></div</div></div></body></html>