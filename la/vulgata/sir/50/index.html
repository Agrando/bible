<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 50</strong></div><p><span class="verse"><a name="1">1</a>Simon Onii filius sacerdos magnus qui in vita sua suffulsit domum et in diebus suis corroboravit</span> <span class="verse"><a name="2">2</a>templi etiam altitudo ab ipso fundata est duplex aedificatio excelsa parietis templi</span> <span class="verse"><a name="3">3</a>in diebus ipsius remanaverunt putei aquarum et quasi mare adimpleti sunt supra modum</span> <span class="verse"><a name="4">4</a>qui curavit gentem suam et liberavit illam a pernicie</span> <span class="verse"><a name="5">5</a>qui praevaluit amplificare civitatem qui adeptus est gloriam in conversatione gentis et ingressum domus et atrii amplificatus est</span> <span class="verse"><a name="6">6</a>quasi stella matutina in medio nebulae et quasi luna plena in diebus suis lucet</span> <span class="verse"><a name="7">7</a>et quasi sol refulgens sic ille effulsit in templo Dei</span> <span class="verse"><a name="8">8</a>quasi arcus effulgens in nebulam gloriae et quasi flos rosarum in diebus veris quasi lilia quae sunt in transitu aquae et quasi tus redolens in diebus aestatis</span> <span class="verse"><a name="9">9</a>quasi ignis effulgens et tus ardens in igni</span> <span class="verse"><a name="10">10</a>quasi vas auri solidum ornatum omni lapide pretioso</span> <span class="verse"><a name="11">11</a>quasi oliva pullulans et gyrus in altitudinem se tollens in accipiendo ipsum stolam gloriae et vestiri eum consummatione virtutis</span> <span class="verse"><a name="12">12</a>in ascensu altarii sancti gloriam dedit sanctitatis amictum</span> <span class="verse"><a name="13">13</a>in accipiendo autem partes de manu sacerdotum et ipse stans iuxta aram circa illum corona fratrum quasi plantatio cedri in monte Libano</span> <span class="verse"><a name="14">14</a>sic circa illum steterunt quasi rami in palma et omnes filii Aaron in gloria sua</span> <span class="verse"><a name="15">15</a>oblatio autem Domini in manibus ipsorum coram omni synagoga Israhel et consummationem fungens in ara amplificare oblationem excelsi Regis</span> <span class="verse"><a name="16">16</a>porrexit manum suam in libatione et libavit de sanguine uvae</span> <span class="verse"><a name="17">17</a>et fudit in fundamenta altarii odorem divinum excelso Principi</span> <span class="verse"><a name="18">18</a>tunc exclamaverunt filii Aaron in tubis productilibus sonaverunt et auditam fecerunt magnam vocem in memoriam coram Deo</span> <span class="verse"><a name="19">19</a>tunc omnis populus simul properaverunt et ceciderunt in faciem super terram adorare Dominum suum et dare preces Deo omnipotenti excelso</span> <span class="verse"><a name="20">20</a>et amplificaverunt psallentes in vocibus suis et in magna domo auctus est sonus suavitate plenus</span> <span class="verse"><a name="21">21</a>et rogavit populus Dominum excelsum in prece usque dum perfectus est honor Domini et munus suum perfecerunt</span> <span class="verse"><a name="22">22</a>tunc descendens extulit manus suas in omnem congregationem filiorum Israhel dare gloriam Deo a labiis suis et in nomine ipsius gloriari</span> <span class="verse"><a name="23">23</a>et iteravit orationem suam volens ostendere virtutem Dei</span> <span class="verse"><a name="24">24</a>et nunc orate Dominum omnium qui magna fecit in omni terra qui auxit dies nostros a ventre matris nostrae et fecit nobiscum secundum suam misericordiam</span> <span class="verse"><a name="25">25</a>det nobis iucunditatem cordis et fieri pacem in diebus nostris in Israhel per dies sempiternos</span> <span class="verse"><a name="26">26</a>credere Israhel nobiscum esse misericordiam Dei ut sanet vos in diebus suis</span> <span class="verse"><a name="27">27</a>duas gentes odit anima mea tertia autem non est gens quam oderim</span> <span class="verse"><a name="28">28</a>qui sedent in monte Seir et Philisthim et stultus populus qui habitat in Sicimis</span> <span class="verse"><a name="29">29</a>doctrinam sapientiae et disciplinae scripsi in codice isto Iesus filius Sirach Hierosolymita qui renovavit sapientiam de corde suo</span> <span class="verse"><a name="30">30</a>beatus qui in istis versatur bonis qui ponit illa in corde suo sapiens erit semper</span> <span class="verse"><a name="31">31</a>si enim haec fecerit ad omnia valebit quia lux Dei vestigium eius est</span> </p></div</div></div></body></html>