<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 21</strong></div><p><span class="verse"><a name="1">1</a>fili peccasti non adicias iterum sed et de pristinis deprecare ut tibi remittatur</span> <span class="verse"><a name="2">2</a>quasi a facie colubri fuge peccata et si accesseris ad illa suscipient te</span> <span class="verse"><a name="3">3</a>dentes leonis dentes eius interficientes animas hominum</span> <span class="verse"><a name="4">4</a>quasi romphea bis acuta omnis iniquitas plagae illius non est sanitas</span> <span class="verse"><a name="5">5</a>cataplectatio et iniuriae adnullabunt substantiam sic substantia superbiae eradicabitur</span> <span class="verse"><a name="6">6</a>deprecatio pauperis ex ore usque ad aures eius veniet et iudicium festinato adveniet illi</span> <span class="verse"><a name="7">7</a>qui odit correptionem vestigium est peccatoris et qui timet Deum convertet ad cor suum</span> <span class="verse"><a name="8">8</a>notus a longe potens lingua audaci et sensatus scit labi se ab ipso</span> <span class="verse"><a name="9">9</a>qui aedificat domum inpendiis alienis quasi qui colligat lapides suos in hieme</span> <span class="verse"><a name="10">10</a>stuppa collecta synagoga peccantium et consummatio illorum flamma ignis</span> <span class="verse"><a name="11">11</a>via peccantium conplanata lapidibus et in fine illorum inferi et tenebrae et poena</span> <span class="verse"><a name="12">12</a>qui custodit iustitiam continebit sensum eius</span> <span class="verse"><a name="13">13</a>consummatio timoris Dei sapientia et sensus</span> <span class="verse"><a name="14">14</a>non erudietur qui non est sapiens in bono</span> <span class="verse"><a name="15">15</a>est autem insipientia quae abundat in malo et non est sensus ubi abundat amaritudo</span> <span class="verse"><a name="16">16</a>scientia sapientis tamquam inundatio abundabit et consilium illius sicut fons vitae permanet</span> <span class="verse"><a name="17">17</a>cor fatui quasi vas confractum et omnem sapientiam non tenebit</span> <span class="verse"><a name="18">18</a>verbum sapiens quodcumque audierit scius laudabit et ad se adiciet audivit luxuriosus et displicebit illi et proiciet illud post dorsum suum</span> <span class="verse"><a name="19">19</a>narratio fatui quasi sarcina in via nam in labiis sensati invenietur gratia</span> <span class="verse"><a name="20">20</a>os prudentis quaeritur in ecclesia et verba illius cogitabunt in cordibus suis</span> <span class="verse"><a name="21">21</a>tamquam domus exterminata sic fatuo sapientia et scientia insensati inenarrabilia verba</span> <span class="verse"><a name="22">22</a>conpedes in pedibus stulto doctrina et quasi vincula manuum supra manum dexteram</span> <span class="verse"><a name="23">23</a>fatuus in risu inaltat vocem suam vir autem sapiens vix tacite ridebit</span> <span class="verse"><a name="24">24</a>ornamentum aureum prudenti doctrina et quasi brachiale in brachio dextro</span> <span class="verse"><a name="25">25</a>pes fatui facilis in domum proximi et homo peritus confundetur a persona potentis</span> <span class="verse"><a name="26">26</a>stultus a fenestra respiciet in domum vir autem eruditus foris stabit</span> <span class="verse"><a name="27">27</a>stultitia hominis audire per ostium et prudens gravabitur contumelia</span> <span class="verse"><a name="28">28</a>labia inprudentium stulta narrabunt verba autem prudentium statera ponderabuntur</span> <span class="verse"><a name="29">29</a>et in ore fatuorum cor illorum et in corde sapientium os illorum</span> <span class="verse"><a name="30">30</a>dum maledicit impius diabolum maledicit ipse animam suam</span> <span class="verse"><a name="31">31</a>susurrio coinquinabit animam suam et in omnibus odietur et qui manserit odiosus erit tacitus et sensatus honorabitur</span> </p></div</div></div></body></html>