<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 41</strong></div><p><span class="verse"><a name="1">1</a>o mors quam amara est memoria tua homini pacem habenti in substantiis suis</span> <span class="verse"><a name="2">2</a>viro quieto et cuius viae directae sunt in omnibus et adhuc valenti accipere cibum</span> <span class="verse"><a name="3">3</a>o mors bonum est iudicium tuum homini indigenti et qui minoratur viribus</span> <span class="verse"><a name="4">4</a>defecto aetate et cui de omnibus cura est et incredibili qui perdit sapientiam</span> <span class="verse"><a name="5">5</a>noli metuere iudicium mortis memento quae ante te fuerunt et quae superventura sunt tibi hoc iudicium a Domino omni carni</span> <span class="verse"><a name="6">6</a>et quid superveniet in beneplacita Altissimi sive decem sive centum sive mille anni</span> <span class="verse"><a name="7">7</a>non est enim in inferno accusatio vitae</span> <span class="verse"><a name="8">8</a>filii abominationum fiunt filii peccatorum et qui conversantur secus domos impiorum</span> <span class="verse"><a name="9">9</a>filiorum peccatorum periet hereditas et cum semine illorum adsiduitas obprobrii</span> <span class="verse"><a name="10">10</a>de patre impio queruntur filii quoniam propter illum sunt in obprobrio</span> <span class="verse"><a name="11">11</a>vae vobis viri impii qui dereliquistis legem Domini altissimi</span> <span class="verse"><a name="12">12</a>et si nati fueritis in maledictione nascemini et si mortui fueritis in maledictione erit pars vestra</span> <span class="verse"><a name="13">13</a>omnia quae de terra sunt in terram convertentur sic impii a maledicto in perditionem</span> <span class="verse"><a name="14">14</a>luctus hominum in corpore ipsorum nomen autem impiorum delebitur</span> <span class="verse"><a name="15">15</a>curam habe de bono nomine hoc enim magis permanebit tibi quam mille thesauri magni pretiosi</span> <span class="verse"><a name="16">16</a>bonae vitae numerus dierum bonum autem nomen permanebit in aevo</span> <span class="verse"><a name="17">17</a>disciplinam in pace conservate filii sapientia enim abscondita et thesaurus occultus quae utilitas in utrisque</span> <span class="verse"><a name="18">18</a>melior est homo qui abscondit stultitiam suam quam homo qui abscondit sapientiam suam</span> <span class="verse"><a name="19">19</a>verumtamen reveremini in his quae procedunt de ore meo</span> <span class="verse"><a name="20">20</a>non est enim bonum omnem inreverentiam observare et non omnia omnibus beneplacent in fide</span> <span class="verse"><a name="21">21</a>erubescite matrem et patrem de fornicatione et a praesidente et potente de mendacio</span> <span class="verse"><a name="22">22</a>a principe et iudice de delicto a synagoga et plebe de iniquitate</span> <span class="verse"><a name="23">23</a>a socio et amico de iniustitia de loco in quo habitas</span> <span class="verse"><a name="24">24</a>de furto de veritate Dei et testamento de discubitu in panibus et ab offuscatione dati et accepti</span> <span class="verse"><a name="25">25</a>a salutantibus de silentio a respectu mulieris fornicariae et ab aversione vultus cognati</span> <span class="verse"><a name="26">26</a>ne avertas faciem a proximo tuo ab auferendo partem et non restituendo</span> <span class="verse"><a name="27">27</a>ne respicias mulierem alieni viri et ne scruteris ancillam eius neque steteris ad lectum eius</span> <span class="verse"><a name="28">28</a>ab amicis de sermonibus inproperii et cum dederis ne inproperes</span> </p></div</div></div></body></html>