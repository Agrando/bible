<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 32</strong></div><p><span class="verse"><a name="1">1</a>rectorem te posuerunt noli extolli esto in illis quasi unus ex ipsis</span> <span class="verse"><a name="2">2</a>curam illorum habe et sic conside et omni cura tua explicita recumbe</span> <span class="verse"><a name="3">3</a>ut laeteris propter illos et ornamentum gratiae accipias coronam et dignationem consequaris conrogationis</span> <span class="verse"><a name="4">4</a>loquere maior natu decet enim te</span> <span class="verse"><a name="5">5</a>primum verbum diligenti scientiam et non inpedias musica</span> <span class="verse"><a name="6">6</a>ubi auditus est non effundas sermonem et inportune noli extolli in sapientia tua</span> <span class="verse"><a name="7">7</a>gemmula carbunculi in ornamento auri et conparatio musicorum in convivio vini</span> <span class="verse"><a name="8">8</a>sicut in fabricatione auri signum est zmaragdi sic numerus musicorum in iucundo et moderato vino</span> <span class="verse"><a name="9">9</a>audi tacens et pro reverentia accedet tibi bona gratia</span> <span class="verse"><a name="10">10</a>adulescens loquere in tua causa vix</span> <span class="verse"><a name="11">11</a>si bis interrogatus fueris habeat caput responsum tuum</span> <span class="verse"><a name="12">12</a>in multis esto quasi inscius et audi tacens simul et quaerens</span> <span class="verse"><a name="13">13</a>in medio magnatorum non praesumas et ubi sunt senes non multum loquaris</span> <span class="verse"><a name="14">14</a>ante grandinem praeibit coruscatio et pro reverentia accedet tibi bona gratia</span> <span class="verse"><a name="15">15</a>et hora surgendi non te trices praecurre autem prior in domum tuam et illic avocare et illic lude</span> <span class="verse"><a name="16">16</a>et age conceptiones tuas et non in delictis et verbo superbo</span> <span class="verse"><a name="17">17</a>et super his omnibus benedicito Dominum qui fecit te et inebriantem te ab omnibus bonis suis</span> <span class="verse"><a name="18">18</a>qui timet Deum excipiet doctrinam eius et qui vigilaverint ad illum invenient benedictionem</span> <span class="verse"><a name="19">19</a>qui quaerit legem replebitur ab ea et qui insidiose agit scandalizabitur in ea</span> <span class="verse"><a name="20">20</a>qui timent Dominum invenient iudicium iustum et iustitias quasi lucem accendent</span> <span class="verse"><a name="21">21</a>peccator homo devitabit correptionem et secundum voluntatem suam inveniet conparationem</span> <span class="verse"><a name="22">22</a>vir consilii non disperiet intellegentia alienus et superbus non pertimescit timorem</span> <span class="verse"><a name="23">23</a>etiam postquam fecit cum eo sine consilio et suis insectationibus arguetur</span> <span class="verse"><a name="24">24</a>fili sine consilio nihil facias et post factum non paeniteberis</span> <span class="verse"><a name="25">25</a>in via ruinae non eas et non offendes in lapides ne credas te viae laboriosae ne ponas animae tuae scandalum</span> <span class="verse"><a name="26">26</a>et a filiis tuis cave et a domesticis tuis adtende</span> <span class="verse"><a name="27">27</a>in omni opere crede ex fide animae tuae haec est enim conservatio mandatorum</span> <span class="verse"><a name="28">28</a>qui credit Deo adtendit mandatis et qui confident in illo non minorabuntur</span> </p></div</div></div></body></html>