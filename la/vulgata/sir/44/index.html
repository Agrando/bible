<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 44</strong></div><p><span class="verse"><a name="1">1</a>laus patrum laudemus viros gloriosos et parentes nostros in generatione sua</span> <span class="verse"><a name="2">2</a>multam gloriam fecit Dominus magnificentia sua a saeculo</span> <span class="verse"><a name="3">3</a>dominantes in potestatibus suis homines magni virtute et prudentia sua praediti nuntiantes in dignitate prophetarum</span> <span class="verse"><a name="4">4</a>et imperantes in praesenti populo et virtute prudentiae populi sanctissima verba</span> <span class="verse"><a name="5">5</a>in pueritia sua requirentes modos musicos et narrantes carmina in scriptura</span> <span class="verse"><a name="6">6</a>homines divites in virtute pulchritudinis studium habentes pacificantes in domibus suis</span> <span class="verse"><a name="7">7</a>omnes isti in generationibus gentis suae gloriam adepti sunt et in diebus suis habentur in laudibus</span> <span class="verse"><a name="8">8</a>qui de illis nati sunt reliquerunt nomen narrandi laudes eorum</span> <span class="verse"><a name="9">9</a>et sunt quorum non est memoria perierunt quasi non fuerint et nati sunt quasi non nati et filii ipsorum cum illis</span> <span class="verse"><a name="10">10</a>sed illi viri misericordiae sunt quorum pietates non defuerunt</span> <span class="verse"><a name="11">11</a>et cum semine ipsorum perseverat bona</span> <span class="verse"><a name="12">12</a>hereditas nepotum illorum et in testamentis stetit semen eorum</span> <span class="verse"><a name="13">13</a>et filii ipsorum propter illos usque in aeternum manet semen eorum et gloria eorum non derelinquetur</span> <span class="verse"><a name="14">14</a>corpora ipsorum in pace sepulta sunt et nomen eorum vivet in generationes et generationes</span> <span class="verse"><a name="15">15</a>sapientiam ipsorum narrent populi laudem eorum nuntiet ecclesia</span> <span class="verse"><a name="16">16</a>Enoch placuit Deo et translatus est in paradiso ut det gentibus paenitentiam</span> <span class="verse"><a name="17">17</a>Noe inventus est perfectus iustus et in tempore iracundiae factus est reconciliatio</span> <span class="verse"><a name="18">18</a>ideo dimissum est reliquum terrae cum factum est diluvium</span> <span class="verse"><a name="19">19</a>testamenta saeculi posita sunt apud illum ne deleri possit diluvio omnis caro</span> <span class="verse"><a name="20">20</a>Abraham magnus pater multitudinis gentium et non est inventus similis illi in gloria qui conservavit legem Excelsi et fuit in testamento cum illo</span> <span class="verse"><a name="21">21</a>in carne eius stare fecit testamentum et in temptatione inventus est fidelis</span> <span class="verse"><a name="22">22</a>ideo iureiurando dedit illi semen in gente sua crescere illum quasi terrae cumulum</span> <span class="verse"><a name="23">23</a>et ut stellas exaltare semen eius et hereditari illos a mari usque ad mare et a Flumine usque ad terminos terrae</span> <span class="verse"><a name="24">24</a>et in Isaac eodem fecit modo propter Abraham patrem ipsius</span> <span class="verse"><a name="25">25</a>benedictionem omnium gentium dedit illi et testamentum confirmavit super caput Iacob</span> <span class="verse"><a name="26">26</a>agnovit eum in benedictionibus suis et dedit illi hereditatem et divisit ei partem in tribus duodecim</span> <span class="verse"><a name="27">27</a>et conservavit illis homines misericordiae invenientes gratiam in oculis omnis carnis</span> </p></div</div></div></body></html>