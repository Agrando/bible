<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 13</strong></div><p><span class="verse"><a name="1">1</a>qui tetigerit picem inquinabitur ab illa et qui communicaverit superbo inducet superbiam</span> <span class="verse"><a name="2">2</a>pondus super se tollit qui honestiori communicat et ditiori te ne socius fueris</span> <span class="verse"><a name="3">3</a>quid communicabit caccabus ad ollam quando enim conliserint confringetur</span> <span class="verse"><a name="4">4</a>dives iniuste egit et fremebit pauper autem laesus tacebit</span> <span class="verse"><a name="5">5</a>si largitus fueris adsumet te et si non habueris derelinquet te</span> <span class="verse"><a name="6">6</a>si habes convivet tecum et evacuabit te et ipse non dolebit super te</span> <span class="verse"><a name="7">7</a>si necessarius illi fueris subplantabit te et subridens spem dabit narrans tibi bona et dicet quid opus est tibi</span> <span class="verse"><a name="8">8</a>et confundet te in cibis suis donec te exinaniat bis et ter et in novissimo derideat te postea videns derelinquet te et caput suum movebit ad te</span> <span class="verse"><a name="9">9</a>adtende ne seductus in stultitiam humilieris</span> <span class="verse"><a name="10">10</a>noli esse humilis in sapientia tua ne humiliatus in stultitiam seducaris</span> <span class="verse"><a name="11">11</a>advocatus a potentiore discede ex hoc enim magis te advocabit</span> <span class="verse"><a name="12">12</a>ne inprobus sis ne inpingaris et longe abesto ne eas in oblivionem</span> <span class="verse"><a name="13">13</a>ne retineas ex aequo loqui cum illo ne credas multis verbis illius ex multa enim loquella temptabit te et subridens interrogabit te de absconditis tuis</span> <span class="verse"><a name="14">14</a>inmitis animus illius conservabit verba tua et non parcet de malitia et de vinculis</span> <span class="verse"><a name="15">15</a>cave tibi et adtende diligenter auditui tuo quoniam cum subversione tua ambulas</span> <span class="verse"><a name="16">16</a>audiens vero illa quasi in somnis vide et vigilabis</span> <span class="verse"><a name="17">17</a>omni vita tua dilige Deum et invoca eum in salute tua</span> <span class="verse"><a name="18">18</a>omne animal diligit similem sibi sic et omnis homo proximum sibi</span> <span class="verse"><a name="19">19</a>omnis caro ad similem sibi coniungitur et omnis homo simili sui sociabitur</span> <span class="verse"><a name="20">20</a>si communicabit lupus agno aliquando sic peccator iusto</span> <span class="verse"><a name="21">21</a>quae communicatio sancto homini ad canem aut quae pax bona diviti ad pauperem</span> <span class="verse"><a name="22">22</a>venatio leonis onager in heremo sic pascua sunt divitum pauperes</span> <span class="verse"><a name="23">23</a>et sicut abominatio est superbo humilitas sic execratio divitis pauper</span> <span class="verse"><a name="24">24</a>dives commotus confirmatur ab amicis humilis autem cum ceciderit expellitur et a notis</span> <span class="verse"><a name="25">25</a>diviti decepto multi recuperatores locutus est superba et iustificaverunt illum</span> <span class="verse"><a name="26">26</a>humilis deceptus est et insuper arguitur locutus est sensate et non est datus ei locus</span> <span class="verse"><a name="27">27</a>dives locutus est et omnes tacuerunt et verbum illius usque ad nubes perducent</span> <span class="verse"><a name="28">28</a>pauper locutus est et dicunt quis est hic et si offenderit subvertunt illum</span> <span class="verse"><a name="29">29</a>bona est substantia cui non est peccatum in conscientia et nequissima paupertas in ore impii</span> <span class="verse"><a name="30">30</a>cor hominis inmutat faciem illius sive in bona sive in mala</span> <span class="verse"><a name="31">31</a>vestigium cordis boni et faciem bonam difficile invenies et cum labore</span> </p></div</div></div></body></html>