<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 7</strong></div><p><span class="verse"><a name="1">1</a>noli facere mala et non te adprehendent</span> <span class="verse"><a name="2">2</a>discede ab iniquo et deficient mala abs te</span> <span class="verse"><a name="3">3</a>non semines mala in sulcis iniuriae et non metes ea in septuplum</span> <span class="verse"><a name="4">4</a>noli quaerere ab homine ducatum neque a rege cathedram honoris</span> <span class="verse"><a name="5">5</a>non te iustifices ante Deum quoniam agnitor cordis ipse est et penes regem noli velle videri sapiens</span> <span class="verse"><a name="6">6</a>noli quaerere fieri iudex nisi si valeas virtute inrumpere iniquitates ne forte extimescas faciem potentis et ponas scandalum in agilitate tua</span> <span class="verse"><a name="7">7</a>non pecces in multitudinem civitatis nec te inmittas in populum</span> <span class="verse"><a name="8">8</a>neque alliges duplicia peccata nec enim in uno eris inmunis</span> <span class="verse"><a name="9">9</a>noli esse pusillanimis in anima tua</span> <span class="verse"><a name="10">10</a>exorare et facere elemosynam non despicias</span> <span class="verse"><a name="11">11</a>ne dicas in multitudine munerum meorum respiciet Deus et offerentem me Deo altissimo suscipiet munera mea</span> <span class="verse"><a name="12">12</a>non inrideas hominem in amaritudine animae est enim qui humiliat et exaltat circumspector Deus</span> <span class="verse"><a name="13">13</a>noli amare mendacium adversus fratrem tuum neque amico similiter facias</span> <span class="verse"><a name="14">14</a>noli velle mentiri omne mendacium adsiduitas enim illius non bona</span> <span class="verse"><a name="15">15</a>noli verbosus esse in multitudine presbyterorum et non iteres verbum in tua oratione</span> <span class="verse"><a name="16">16</a>non oderis laboriosa opera et rusticationem ab Altissimo creatam</span> <span class="verse"><a name="17">17</a>non te reputes in multitudine indisciplinatorum</span> <span class="verse"><a name="18">18</a>memento irae quoniam non tardabit</span> <span class="verse"><a name="19">19</a>humilia valde spiritum tuum quoniam vindicta carnis impii ignis et vermes</span> <span class="verse"><a name="20">20</a>noli praevaricari in amicum pecunia differenti neque fratrem carissimum auro spreveris</span> <span class="verse"><a name="21">21</a>noli discedere a muliere sensata et bona quam sortitus es in timore Dei gratia enim verecundiae illius super aurum</span> <span class="verse"><a name="22">22</a>non laedas servum operantem in veritate neque mercennarium dantem animam suam</span> <span class="verse"><a name="23">23</a>servus sensatus dilectus quasi anima tua non defraudes illum libertate neque inopem derelinquas illum</span> <span class="verse"><a name="24">24</a>pecora tibi sunt adtende illis et si sunt utilia perseverent apud te</span> <span class="verse"><a name="25">25</a>filii tibi sunt erudi illos et curva illos a pueritia illorum</span> <span class="verse"><a name="26">26</a>filiae tibi sunt serva corpus illarum et non ostendas hilarem faciem tuam ad illas</span> <span class="verse"><a name="27">27</a>trade filiam et grande opus feceris et homini sensato da illam</span> <span class="verse"><a name="28">28</a>mulier si est tibi secundum animam tuam non proicias illam et odibili non credas te in toto corde</span> <span class="verse"><a name="29">29</a>honora patrem tuum et gemitus matris tuae ne obliviscaris</span> <span class="verse"><a name="30">30</a>memento quoniam nisi per illos non fuisses et retribue illis quomodo et illi tibi</span> <span class="verse"><a name="31">31</a>in tota anima tua time Deum et sacerdotes illius sanctifica</span> <span class="verse"><a name="32">32</a>in omni virtute dilige eum qui te fecit et ministros eius non derelinquas</span> <span class="verse"><a name="33">33</a>honora Deum ex tota anima tua et honorifica sacerdotes et propurga te cum brachiis</span> <span class="verse"><a name="34">34</a>da illi partem sicut mandatum est tibi primitiarum et purgationis et de neglegentia purga te cum paucis</span> <span class="verse"><a name="35">35</a>datum brachiorum tuorum et sacrificium sanctificationis offers initia sanctorum</span> <span class="verse"><a name="36">36</a>et pauperi porrige manum tuam ut perficiatur propitiatio et benedictio tua</span> <span class="verse"><a name="37">37</a>gratia datus in conspectu omnis viventis et mortuo non prohibeas gratiam</span> <span class="verse"><a name="38">38</a>non desis plorantibus in conrogatione et cum lugentibus ambula</span> <span class="verse"><a name="39">39</a>non te pigeat visitare infirmum ex his enim in dilectione firmaberis</span> <span class="verse"><a name="40">40</a>in omnibus operibus tuis memorare novissima tua et in aeternum non peccabis</span> </p></div</div></div></body></html>