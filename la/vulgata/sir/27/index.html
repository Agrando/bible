<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 27</strong></div><p><span class="verse"><a name="1">1</a>propter inopiam multi deliquerunt et qui quaerit locupletari avertit oculum suum</span> <span class="verse"><a name="2">2</a>si in medio conpaginis lapidum palus figitur sic et inter medium venditionis et emptionis angustabitur peccatis</span> <span class="verse"><a name="3">3</a>conteretur delictum</span> <span class="verse"><a name="4">4</a>si non in timore Domini tenueris instanter cito subvertetur domus tua</span> <span class="verse"><a name="5">5</a>si in pertusura cribri remanebit stercus sic aporia hominis in cogitatu illius</span> <span class="verse"><a name="6">6</a>vasa figuli probat fornax et homines iustos temptatio tribulationis</span> <span class="verse"><a name="7">7</a>sicut rusticatio de ligno ostendit fructum illius sic verbum excogitatum hominis cordis</span> <span class="verse"><a name="8">8</a>ante sermonem non conlaudes virum haec enim temptatio est hominum</span> <span class="verse"><a name="9">9</a>si sequaris iustitiam adprehendes illam et indues quasi poderem honoris et inhabitabis cum ea et proteget te in sempiternum et in die agnitionis invenies firmamentum</span> <span class="verse"><a name="10">10</a>volatilia ad sibi similia conveniunt et veritas ad eos qui operantur illam revertetur</span> <span class="verse"><a name="11">11</a>leo venationi insidiatur semper sic peccata operantibus iniquitates</span> <span class="verse"><a name="12">12</a>homo sanctus in sapientia manet sicut sol nam stultus sicut luna inmutatur</span> <span class="verse"><a name="13">13</a>in medio insensatorum serva verbum tempori in medio autem cogitantium adsiduus esto</span> <span class="verse"><a name="14">14</a>narratio peccantium odiosa et risus illorum delictis peccati</span> <span class="verse"><a name="15">15</a>loquella multum iurans horripilationem capiti statuet et inreverentia ipsius obturatio aurium</span> <span class="verse"><a name="16">16</a>effusio sanguinis in rixa superborum et maledictio illorum auditus gravis</span> <span class="verse"><a name="17">17</a>qui denudat arcana amici perdet fidem et non inveniet amicum ad animum suum</span> <span class="verse"><a name="18">18</a>dilige proximum et coniungere fide cum illo</span> <span class="verse"><a name="19">19</a>quod si denudaveris absconsa illius non persequeris post eum</span> <span class="verse"><a name="20">20</a>sicut enim homo qui perdit amicum suum sic qui perdit amicitiam proximi sui</span> <span class="verse"><a name="21">21</a>et sicut qui dimittit avem de manu sua sic reliquisti proximum tuum et non eum capies</span> <span class="verse"><a name="22">22</a>non illum sequaris quoniam longe abest effugit enim quasi caprea de laqueo quoniam vulnerata est</span> <span class="verse"><a name="23">23</a>conligare et maledicti est concordatio</span> <span class="verse"><a name="24">24</a>denudare autem amici mysteria desperatio est</span> <span class="verse"><a name="25">25</a>annuens oculo fabricat iniqua et nemo eum abiciet</span> <span class="verse"><a name="26">26</a>in conspectu oculorum tuorum condulcabit os tuum et super sermones tuos admirabitur novissime autem pervertet os suum et in verbis tuis dabit scandalum</span> <span class="verse"><a name="27">27</a>multa audivi et non coaequavi ei et Dominus odiet illum</span> <span class="verse"><a name="28">28</a>qui in altum mittit lapidem super caput eius cadet et plaga dolosi dividet vulnera</span> <span class="verse"><a name="29">29</a>et qui foveam fodit in illam decidet et qui statuit lapidem proximo offendet in eo et qui laqueum alio peribit in illo</span> <span class="verse"><a name="30">30</a>facienti nequissimum super ipsum devolvetur et non agnoscet unde adveniat illi</span> <span class="verse"><a name="31">31</a>inlusio et inproperium superborum et vindicta sicut leo insidiabitur illi</span> <span class="verse"><a name="32">32</a>laqueo peribunt qui oblectantur casu iustorum dolor autem consumet illos antequam moriantur</span> <span class="verse"><a name="33">33</a>ira et furor utraque execrabilia et vir peccator continens erit illorum</span> </p></div</div></div></body></html>