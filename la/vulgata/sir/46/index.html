<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 46</strong></div><p><span class="verse"><a name="1">1</a>fortis in bello Iesus Nave successor Mosi in prophetis qui fuit magnus secundum nomen suum</span> <span class="verse"><a name="2">2</a>maximus in salutem electorum Dei expugnare insurgentes hostes ut consequeretur hereditatem Israhel</span> <span class="verse"><a name="3">3</a>quam gloriam adeptus est in tollendo manus suas et iactando contra civitatem rompheas</span> <span class="verse"><a name="4">4</a>quis ante illum sic restitit nam hostes ipse Dominus perduxit</span> <span class="verse"><a name="5">5</a>aut non in iracundia eius inpeditus est sol et una dies facta est quasi duo</span> <span class="verse"><a name="6">6</a>invocavit Altissimum potentem in obpugnando inimicos undique et audivit illum magnus et sanctus Deus in saxis grandinis virtutis valde fortis</span> <span class="verse"><a name="7">7</a>impetum fecit contra gentem hostilem et in descensu perdidit contrarios</span> <span class="verse"><a name="8">8</a>ut cognoscant gentes potentiam eius quia contra Dominum pugnare non est facile et secutus est a tergo potentes</span> <span class="verse"><a name="9">9</a>et in diebus Mosi misericordiam fecit ipse et Chaleb filius Iepphonne stare contra hostem prohibere gentem a peccatis et perfringere murmur malitiae</span> <span class="verse"><a name="10">10</a>et ipsi duo constituti a periculo liberati sunt a numero sescentorum milium peditum inducere illos in hereditatem in terram quae manat lac et mel</span> <span class="verse"><a name="11">11</a>et dedit Dominus ipsi Chaleb fortitudinem et usque ad senectutem permansit illi virtus ut ascenderet in excelsum terrae locum et semen ipsius obtinuit hereditatem</span> <span class="verse"><a name="12">12</a>ut viderent omnes filii Israhel quod bonum est obsequi sancto Deo</span> <span class="verse"><a name="13">13</a>et iudices singuli suo nomine quorum non est corruptum cor qui non aversi sunt a Domino</span> <span class="verse"><a name="14">14</a>ut sit memoria illorum in benedictione et ossa eorum pullulent de loco suo</span> <span class="verse"><a name="15">15</a>et nomen eorum permanet in aeternum permanens ad filios illorum sanctorum virorum gloria</span> <span class="verse"><a name="16">16</a>dilectus a Domino suo Samuhel propheta Domini renovavit imperium et unxit principes in gente sua</span> <span class="verse"><a name="17">17</a>in lege Domini iudicavit congregationem et vidit Dominus Iacob et in fide sua probatus est propheta</span> <span class="verse"><a name="18">18</a>et cognitus est in verbis suis fidelis quia vidit Deum lucis</span> <span class="verse"><a name="19">19</a>et invocavit Deum potentem in obpugnando hostes circumstantes undique in oblatione viri inviolati</span> <span class="verse"><a name="20">20</a>et intonuit e caelo Dominus et in sonitu magno auditam fecit vocem suam</span> <span class="verse"><a name="21">21</a>et conteruit principes Tyriorum et omnes duces Philisthim</span> <span class="verse"><a name="22">22</a>et ante tempus finis vitae suae et saeculi testimonium praebuit in conspectu Domini et christi pecunias et usque ad calciamenta ab omni carne non accepit et non accusavit illum homo</span> <span class="verse"><a name="23">23</a>et post hoc dormivit et notum fecit regi et ostendit illi finem vitae suae et exaltavit vocem eius de terra in prophetia delere impietatem gentis</span> </p></div</div></div></body></html>