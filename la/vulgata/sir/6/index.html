<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 6</strong></div><p><span class="verse"><a name="1">1</a>noli fieri pro amico inimicus proximo inproperium enim et contumeliam malus hereditabit et omnis peccator invidus et bilinguis</span> <span class="verse"><a name="2">2</a>non te extollas in cogitatione animae tuae velut taurus ne forte elidatur virtus tua per stultitiam</span> <span class="verse"><a name="3">3</a>et folia tua comedet et fructus tuos perdet et relinqueris velut lignum aridum in heremo</span> <span class="verse"><a name="4">4</a>anima enim nequa disperdet qui se habet et in gaudium inimici dat illum et deducit in sortem impiorum</span> <span class="verse"><a name="5">5</a>verbum dulce multiplicat amicos et mitigat inimicos et lingua eucharis in bono homine abundat</span> <span class="verse"><a name="6">6</a>multi pacifici sint tibi et consiliarii tibi sint unus de mille</span> <span class="verse"><a name="7">7</a>si possides amicum in temptatione posside eum et non facile credas illi</span> <span class="verse"><a name="8">8</a>est enim amicus secundum tempus suum et non permanebit in die tribulationis</span> <span class="verse"><a name="9">9</a>et est amicus qui egreditur ad inimicitiam et est amicus qui odium et rixam et convicia denudabit</span> <span class="verse"><a name="10">10</a>est autem amicus socius mensae et non permanet in die necessitatis</span> <span class="verse"><a name="11">11</a>amicus si permanserit fixus erit tibi quasi coaequalis et in domesticis tuis fiducialiter aget</span> <span class="verse"><a name="12">12</a>si humiliaverit se contra te et a facie tua abscondet se unianimem habebis amicitiam bonam</span> <span class="verse"><a name="13">13</a>ab inimicis tuis separare et ab amicis tuis adtende</span> <span class="verse"><a name="14">14</a>amicus fidelis protectio fortis qui autem invenit illum invenit thesaurum</span> <span class="verse"><a name="15">15</a>amico fideli nulla est conparatio et non est digna ponderatio auri et argenti contra bonitatem fidei illius</span> <span class="verse"><a name="16">16</a>amicus fidelis medicamentum vitae et inmortalitatis et qui metuunt Dominum inveniunt illum</span> <span class="verse"><a name="17">17</a>qui timet Deum aeque habebit amicitiam bonam quoniam secundum illum erit amicus illius</span> <span class="verse"><a name="18">18</a>fili a iuventute tua excipe doctrinam et usque ad canos invenies sapientiam</span> <span class="verse"><a name="19">19</a>quasi is qui arat et seminat accede ad illam et sustine bonos fructus illius</span> <span class="verse"><a name="20">20</a>in opere enim ipsius exiguum laborabis et cito edes de generationibus illius</span> <span class="verse"><a name="21">21</a>quam aspera est nimium sapientia indoctis hominibus et non permanet in illa excors</span> <span class="verse"><a name="22">22</a>quasi lapidis virtus probatio erit in illis et non demorabuntur proicere illum</span> <span class="verse"><a name="23">23</a>sapientia enim doctrinae secundum nomen est eius et non multis est manifesta quibus autem agnita est permanet usque ad conspectum Dei</span> <span class="verse"><a name="24">24</a>audi fili et accipe consilium intellectus et ne abicias consilium meum</span> <span class="verse"><a name="25">25</a>inice pedem tuum in conpedes illius et in torques eius tuum collum</span> <span class="verse"><a name="26">26</a>subice umerum tuum et porta illam et ne acedieris vinculis eius</span> <span class="verse"><a name="27">27</a>in omni animo tuo accede ad illam et in omni virtute tua serva vias eius</span> <span class="verse"><a name="28">28</a>investiga illam et manifestabitur tibi et continens factus ne derelinqueris eam</span> <span class="verse"><a name="29">29</a>in novissimis enim invenies requiem in ea et convertetur tibi in oblectationem</span> <span class="verse"><a name="30">30</a>et erunt tibi conpedes in protectionem fortitudinis et bases virtutis et torques illius in stolam gloriae</span> <span class="verse"><a name="31">31</a>decor enim vitae est in illa et vincula illius netura salutaris</span> <span class="verse"><a name="32">32</a>stolam gloriae indues eam et coronam gratulationis superpones tibi</span> <span class="verse"><a name="33">33</a>fili si adtenderis mihi disces et si adcommodaveris animam tuam sapiens eris</span> <span class="verse"><a name="34">34</a>et si inclinaveris aurem tuam excipies doctrinam et si dilexeris audire sapiens eris</span> <span class="verse"><a name="35">35</a>in multitudine presbyterorum prudentium sta et sapientiae illorum ex corde coniungere ut omnem narrationem Dei possis audire et proverbia laudis non effugiant te</span> <span class="verse"><a name="36">36</a>et si videris sensatum evigila ad illum et gradus ostiorum illius exterat pes tuus</span> <span class="verse"><a name="37">37</a>cogitatum habe in praeceptis Dei et in mandatis illius maxime adsiduus esto et ipse dabit cor tibi et concupiscentia sapientiae dabitur tibi</span> </p></div</div></div></body></html>