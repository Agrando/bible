<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 14</strong></div><p><span class="verse"><a name="1">1</a>beatus vir qui non est lapsus verbo ex ore suo et non est stimulatus in tristitia delicti</span> <span class="verse"><a name="2">2</a>felix qui non habuit animi sui tristitiam et non excidit ab spe sua</span> <span class="verse"><a name="3">3</a>viro cupido et tenaci sine ratione est substantia et homini livido ad quid aurum</span> <span class="verse"><a name="4">4</a>qui acervat ex animo suo iniuste aliis congregat et in bonis illius alius luxuriabitur</span> <span class="verse"><a name="5">5</a>qui sibi nequa est cui alii bonus erit et non iucundabitur in bonis suis</span> <span class="verse"><a name="6">6</a>qui sibi invidet nihil est illo nequius et haec redditio est malitiae illius</span> <span class="verse"><a name="7">7</a>et si bene fecerit ignoranter et non volens facit et in novissimo manifestat malitiam suam</span> <span class="verse"><a name="8">8</a>nequa est oculus lividi et avertens faciem et despiciens animam suam</span> <span class="verse"><a name="9">9</a>insatiabilis oculus cupidi in parte iniquitatis non satiabitur donec consummet arefaciens animam suam</span> <span class="verse"><a name="10">10</a>oculus malus ad mala et non satiabitur pane et in tristitia erit super mensam suam</span> <span class="verse"><a name="11">11</a>fili si habes benefac tecum et Deo bonas oblationes offer</span> <span class="verse"><a name="12">12</a>memor esto quoniam mors non tardat et testamentum inferorum quia demonstratum est tibi testamentum enim huius mundi morte morietur</span> <span class="verse"><a name="13">13</a>ante mortem benefac amico tuo et secundum vires tuas exporrigens da pauperi</span> <span class="verse"><a name="14">14</a>non defrauderis a die bono et particula boni doni non te praetereat</span> <span class="verse"><a name="15">15</a>nonne aliis relinques dolores et labores tuos in divisione sortis</span> <span class="verse"><a name="16">16</a>da et accipe et iustifica animam tuam</span> <span class="verse"><a name="17">17</a>ante obitum tuum operare iustitiam quoniam non est apud inferos invenire cibum</span> <span class="verse"><a name="18">18</a>omnis caro sicut faenum veterescit et sicut folium fructificans in arbore viridi</span> <span class="verse"><a name="19">19</a>alia generat et alia deicit sic generatio carnis et sanguinis alia finitur et alia nascitur</span> <span class="verse"><a name="20">20</a>omne opus corruptibile in fine deficiet et qui illud operatur ibit cum ipso</span> <span class="verse"><a name="21">21</a>et omne opus electum iustificabitur et qui operatur illud honorabitur in illo</span> <span class="verse"><a name="22">22</a>beatus vir qui in sapientia sua morietur et qui in iustitia sua meditabitur et in sensu cogitabit circumspectionem Dei</span> <span class="verse"><a name="23">23</a>qui excogitat vias illius in suo corde et in absconsis illius intellegens vadens post illam quasi vestigator et in viis illius consistens</span> <span class="verse"><a name="24">24</a>qui respicit per fenestras et in ianuas illius audiens</span> <span class="verse"><a name="25">25</a>qui requiescit iuxta domum illius et in parietibus illius figens palum statuet casulam suam ad manus illius et requiescunt in casula eius bona per aevum</span> <span class="verse"><a name="26">26</a>statuet filios suos sub tegimen illius et sub ramis illius morabitur</span> <span class="verse"><a name="27">27</a>protegetur in subtegmine illius a fervore et in gloria eius requiescet</span> </p></div</div></div></body></html>