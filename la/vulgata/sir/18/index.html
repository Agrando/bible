<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 18</strong></div><p><span class="verse"><a name="1">1</a>qui vivit in aeternum creavit omnia simul Deus solus iustificabitur et manet invictus rex in aeternum</span> <span class="verse"><a name="2">2</a>quis sufficit enarrare opera illius</span> <span class="verse"><a name="3">3</a>quis enim investigabit magnalia eius</span> <span class="verse"><a name="4">4</a>virtutem autem magnitudinis eius quis enuntiabit et quis adiciet enarrare misericordiam eius</span> <span class="verse"><a name="5">5</a>non est minuere neque adicere nec est invenire magnalia Dei</span> <span class="verse"><a name="6">6</a>cum consummaverit homo tunc incipit et cum quieverit operabitur</span> <span class="verse"><a name="7">7</a>quid homo et quae gratia illius et quid bonum aut quid nequam illius</span> <span class="verse"><a name="8">8</a>numerus dierum hominum multum centum anni quasi guttae aquae a mare et sicut calculus harenae sic exigui anni in die aevi</span> <span class="verse"><a name="9">9</a>propter hoc patiens est Deus in illis et effudit super eos misericordiam suam</span> <span class="verse"><a name="10">10</a>vidit praesumptionem cordis illorum quoniam mala est et cognovit subversionem illorum quoniam nequa est</span> <span class="verse"><a name="11">11</a>ideo adimplevit propitiationem suam in illis et ostendit illis viam aequitatis</span> <span class="verse"><a name="12">12</a>miseratio hominis circa proximum suum misericordia autem Dei super omnem carnem</span> <span class="verse"><a name="13">13</a>qui misericordiam habet et docet erudit quasi pastor gregem suum</span> <span class="verse"><a name="14">14</a>misereatur excipiens doctrinam miserationis et qui festinant in iudiciis eius</span> <span class="verse"><a name="15">15</a>fili in bonis non des querellam et omni dato non des tristitiam verbi mali</span> <span class="verse"><a name="16">16</a>nonne ardorem refrigerabit ros sic et verbum melius quam datus</span> <span class="verse"><a name="17">17</a>nonne ecce verbum super datum bonum et utraque cum homine iustificato</span> <span class="verse"><a name="18">18</a>stultus achariter inproperabit et datus indisciplinati tabescere facit oculos</span> <span class="verse"><a name="19">19</a>ante iudicium para iustitiam tibi et antequam loquaris disce</span> <span class="verse"><a name="20">20</a>ante languorem adhibe medicinam et ante iudicium interroga te ipsum et in conspectu Dei invenies propitiationem</span> <span class="verse"><a name="21">21</a>ante languorem humilia te et in tempore infirmitatum ostende conversationem tuam</span> <span class="verse"><a name="22">22</a>non inpediaris operari semper et non veteris usque ad mortem iustificari quoniam merces Dei manet in aeternum</span> <span class="verse"><a name="23">23</a>ante orationem praepara animam tuam et noli esse quasi homo qui temptat Deum</span> <span class="verse"><a name="24">24</a>memento irae in die consummationis et tempus retributionis in conversatione facies</span> <span class="verse"><a name="25">25</a>memento paupertatis in tempore abundantiae et necessitatem paupertatis in die divitiarum</span> <span class="verse"><a name="26">26</a>a mane usque ad vesperam mutatur tempus et haec omnia citata in oculis Dei</span> <span class="verse"><a name="27">27</a>homo sapiens in omnibus metuet et in diebus delictorum adtendet ab inertia</span> <span class="verse"><a name="28">28</a>omnis astutus agnovit sapientiam et invenienti eam dabit confessionem</span> <span class="verse"><a name="29">29</a>sensati in verbis et ipsi sapienter egerunt et intellexerunt veritatem et iustitiam et inploraverunt proverbia et iudicia</span> <span class="verse"><a name="30">30</a>de continentia animae post concupiscentias tuas non eas et a voluntate tua avertere</span> <span class="verse"><a name="31">31</a>si praestes animae tuae concupiscentiam eius faciet te in gaudium inimicis</span> <span class="verse"><a name="32">32</a>ne oblecteris in turbis nec in modicis ad duas est enim commissio illorum</span> <span class="verse"><a name="33">33</a>ne fueris mediocris in contentione ex fenore et non est tibi nihil in sacculo eris enim invidus tuae vitae</span> </p></div</div></div></body></html>