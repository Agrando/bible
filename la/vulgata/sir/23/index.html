<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 23</strong></div><p><span class="verse"><a name="1">1</a>Domine pater et dominator vitae meae non relinquas me ne sinas me cadere in illis</span> <span class="verse"><a name="2">2</a>quis superponet in me in cogitatu meo flagella et in corde meo doctrinam sapientiae ut ignorationibus eorum non parcant mihi et non pareant delicta illorum</span> <span class="verse"><a name="3">3</a>et adincrescant ignorantiae meae et multiplicentur delicta mea et peccata mea abundent et incidam in conspectu adversariorum et gaudeat inimicus meus</span> <span class="verse"><a name="4">4</a>Domine pater et Deus vitae meae ne derelinquas me in cogitatu illorum</span> <span class="verse"><a name="5">5</a>extollentiam oculorum meorum ne dederis mihi et omne desiderium averte a me</span> <span class="verse"><a name="6">6</a>aufer a me ventris concupiscentias et concubitus concupiscentiae ne adprehendant me et animae inreverenti et infrunitae ne tradas me</span> <span class="verse"><a name="7">7</a>doctrina oris doctrinam oris audite filii et qui custodierit illam non periet in labiis suis nec scandalizabitur in operibus nequissimis</span> <span class="verse"><a name="8">8</a>in vanitate sua adprehendetur peccator et superbus et maledicus scandalizabitur in illo</span> <span class="verse"><a name="9">9</a>iurationi non adsuescat os tuum multus enim casus in illa</span> <span class="verse"><a name="10">10</a>nominatio vero Dei non sit adsidua in ore tuo et nominibus sanctorum non admiscearis quoniam non eris inmunis ab eis</span> <span class="verse"><a name="11">11</a>sicut enim servus interrogatus adsidue a livore non minuetur sic omnis iurans et nominans in toto a peccato non purgabitur</span> <span class="verse"><a name="12">12</a>vir multum iurans implebitur iniquitate et non discedet a domo illius plaga</span> <span class="verse"><a name="13">13</a>et si frustraverit delictum ipsius super ipsum erit et si dissimulaverit delinquet dupliciter</span> <span class="verse"><a name="14">14</a>et si in vacuum iuraverit non iustificabitur replebitur enim retributione domus illius</span> <span class="verse"><a name="15">15</a>est et alia loquella contraria morti non inveniatur in hereditate Iacob</span> <span class="verse"><a name="16">16</a>etenim a misericordibus omnia haec auferentur et in delictis non volutabunt</span> <span class="verse"><a name="17">17</a>indisciplinose non adsuescat os tuum est enim in illa verbum peccati</span> <span class="verse"><a name="18">18</a>memento patris et matris tuae in medio enim magnatorum consistis</span> <span class="verse"><a name="19">19</a>ne forte obliviscatur te in conspectu illorum et adsiduitate tua infatuatus inproperium patiaris et maluisses non nasci et diem nativitatis tuae maledicas</span> <span class="verse"><a name="20">20</a>homo adsuetus in verbis inproperii in omnibus diebus suis non erudietur</span> <span class="verse"><a name="21">21</a>duo genera abundant in peccatis et tertium adducit iram et perditionem</span> <span class="verse"><a name="22">22</a>anima calida quasi ignis ardens non extinguetur donec aliquid gluttiat</span> <span class="verse"><a name="23">23</a>et homo nequam in ore carnis suae non desinet donec incendat ignem</span> <span class="verse"><a name="24">24</a>homini fornicario omnis panis dulcis non cessabit transgrediens a lecto suo</span> <span class="verse"><a name="25">25</a>omnis homo qui transgreditur lectum suum contemnens in animam suam et dicens quis me videt</span> <span class="verse"><a name="26">26</a>tenebrae circumdant me et parietes cooperiunt me et nemo circumspicit me quem vereor delictorum meorum non memorabitur Altissimus</span> <span class="verse"><a name="27">27</a>et non intelleget quoniam omnia videt oculus illius quoniam expellit a se timorem Dei huiusmodi hominis timor et oculi hominum timentes illum</span> <span class="verse"><a name="28">28</a>et non cognovit quoniam oculi Domini multo plus lucidiores super solem circumspicientes omnes vias hominum et profundum abyssi et hominum corda intuentes in absconsas partes</span> <span class="verse"><a name="29">29</a>Domino enim Deo antequam crearentur omnia sunt agnita sic et post perfectum respicit omnia</span> <span class="verse"><a name="30">30</a>hic in plateis civitatis vindicabitur quasi pullus equinus fugabitur et ubi non speravit adprehendetur</span> <span class="verse"><a name="31">31</a>et erit dedecus omnibus quod non intellexerit timorem Dei</span> <span class="verse"><a name="32">32</a>sic et mulier omnis relinquens virum suum et statuens hereditatem ex alieno matrimonio</span> <span class="verse"><a name="33">33</a>primo enim in lege Altissimi incredibilis fuit et secundo virum suum dereliquit tertio in adulterio fornicata est et ex alio viro filios statuit sibi</span> <span class="verse"><a name="34">34</a>haec in ecclesiam adducetur et in filios eius respicietur</span> <span class="verse"><a name="35">35</a>non tradent filii eius radices et rami eius non dabunt fructum</span> <span class="verse"><a name="36">36</a>derelinquent in maledictum memoriam illius et dedecus illius non delebitur</span> <span class="verse"><a name="37">37</a>et agnoscent qui derelicti sunt quoniam nihil melius quam timor Dei et nihil dulcius quam respicere in mandatis Domini</span> <span class="verse"><a name="38">38</a>et gloria magna est sequi Dominum longitudo enim dierum adsumetur ab eo</span> </p></div</div></div></body></html>