<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 26</strong></div><p><span class="verse"><a name="1">1</a>mulieris bonae beatus vir numerus enim annorum illorum duplex</span> <span class="verse"><a name="2">2</a>mulier fortis oblectat virum suum et annos vitae illius in pace implebit</span> <span class="verse"><a name="3">3</a>pars bona mulier bona in parte bona timentium Deum dabitur viro pro factis bonis</span> <span class="verse"><a name="4">4</a>divitis autem et pauperis cor bonum in omni tempore vultus illorum hilaris</span> <span class="verse"><a name="5">5</a>a tribus timuit cor meum et in quarto facies mea metuit</span> <span class="verse"><a name="6">6</a>delatura civitatis et collectio populi</span> <span class="verse"><a name="7">7</a>et calumniam mendacem super mortem omnia gravia</span> <span class="verse"><a name="8">8</a>dolor cordis et luctus mulier zelotypa</span> <span class="verse"><a name="9">9</a>in muliere infideli flagellum linguae omnibus communicans</span> <span class="verse"><a name="10">10</a>sicut boum iugum quod movetur ita et mulierem nequam qui tenet illam quasi qui adprehendat scorpionem</span> <span class="verse"><a name="11">11</a>mulier ebriosa ira magna et contumelia et turpitudo illius non contegetur</span> <span class="verse"><a name="12">12</a>fornicatio mulieris in extollentia oculorum et in palpebris illius agnoscetur</span> <span class="verse"><a name="13">13</a>in filia non avertente se firma custodiam ne inventa occasione utatur se</span> <span class="verse"><a name="14">14</a>ab omni inreverentia oculis cave et ne mireris si te neglexerit</span> <span class="verse"><a name="15">15</a>sicut viator sitiens ad fontem os aperiet et ab omni aqua proxima bibet et contra omnem palum sedebit et contra omnem sagittam aperiet faretram donec deficiat</span> <span class="verse"><a name="16">16</a>gratia mulieris sedulae delectabit virum suum et ossa illius inpinguabit</span> <span class="verse"><a name="17">17</a>disciplina illius datus Dei</span> <span class="verse"><a name="18">18</a>mulier sensata et tacita non est inmutatio eruditae animae</span> <span class="verse"><a name="19">19</a>gratia super gratiam mulier sancta et pudorata</span> <span class="verse"><a name="20">20</a>omnis autem ponderatio non est digna continentis animae</span> <span class="verse"><a name="21">21</a>sicut sol oriens mundo in altissimis Dei sic mulieris bonae species in ornamentum domus eius</span> <span class="verse"><a name="22">22</a>lucerna splendens super candelabrum sanctum et species faciei super aetatem stabilem</span> <span class="verse"><a name="23">23</a>columnae aureae super bases argenteas et pedes firmi super plantas stabilis mulieris</span> <span class="verse"><a name="24">24</a>fundamenta aeterna super petram solidam et mandata Dei in corde mulieris sanctae</span> <span class="verse"><a name="25">25</a>in duobus contristatum est cor meum et in tertio iracundia mihi advenit</span> <span class="verse"><a name="26">26</a>vir bellator deficiens per inopiam et vir sensatus contemptus</span> <span class="verse"><a name="27">27</a>et qui transgreditur a iustitia ad peccatum Deus paravit eum ad rompheam</span> <span class="verse"><a name="28">28</a>duae species difficiles et periculosae mihi apparuerunt difficile exuitur negotians a neglegentia et non iustificabitur caupo a peccatis labiae</span> </p></div</div></div></body></html>