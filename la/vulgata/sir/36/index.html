<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 36</strong></div><p><span class="verse"><a name="1">1</a>miserere nostri Deus omnium et respice nos et ostende nobis lucem miserationum tuarum</span> <span class="verse"><a name="2">2</a>et inmitte timorem tuum super gentes quae non exquisierunt te et cognoscant quia non est Deus nisi tu ut enarrent magnalia tua</span> <span class="verse"><a name="3">3</a>adleva manum tuam super gentes alienas ut videant potentiam tuam</span> <span class="verse"><a name="4">4</a>sicut enim in conspectu eorum sanctificatus es in nobis sic in conspectu nostro magnificaberis in illis</span> <span class="verse"><a name="5">5</a>ut cognoscant te sicut et nos agnovimus quoniam non est Deus praeter te Domine</span> <span class="verse"><a name="6">6</a>innova signa et inmuta mirabilia</span> <span class="verse"><a name="7">7</a>glorifica manum et brachium dextrum</span> <span class="verse"><a name="8">8</a>excita furorem et effunde iram</span> <span class="verse"><a name="9">9</a>extolle adversarium et adflige inimicum</span> <span class="verse"><a name="10">10</a>festina tempus et memento finis ut enarrent mirabilia tua</span> <span class="verse"><a name="11">11</a>in ira flammae devoretur qui salvatur et qui pessimant plebem tuam inveniant perditionem</span> <span class="verse"><a name="12">12</a>contere caput principum inimicorum dicentium non est alius praeter nos</span> <span class="verse"><a name="13">13</a>congrega omnes tribus Iacob et cognoscant quia non est Deus nisi tu ut enarrent magnalia tua et hereditabis eos sicut ab initio</span> <span class="verse"><a name="14">14</a>miserere plebi tuae super quam invocatum est nomen tuum et Israhel quem coaequasti primogenito tuo</span> <span class="verse"><a name="15">15</a>miserere civitati sanctificationis tuae Hierusalem civitati requiei tuae</span> <span class="verse"><a name="16">16</a>reple Sion inenarrabilibus verbis tuis et gloria tua populum tuum</span> <span class="verse"><a name="17">17</a>da testimonium quia ab initio creaturae tuae sunt et suscita precationes quas locuti sunt in nomine tuo prophetae priores</span> <span class="verse"><a name="18">18</a>da mercedem sustinentibus te ut prophetae tui fideles inveniantur et exaudi orationes servorum tuorum</span> <span class="verse"><a name="19">19</a>secundum benedictionem Aaron de populo tuo et dirige nos in via iustitiae et sciant omnes qui inhabitant terram quia tu es Deus conspector saeculorum</span> <span class="verse"><a name="20">20</a>omnem escam manducabit venter et est cibus cibo melior</span> <span class="verse"><a name="21">21</a>fauces contingit cibum ferae et cor sensatum verba mendacia</span> <span class="verse"><a name="22">22</a>cor pravum dabit tristitiam et homo peritus resistet illi</span> <span class="verse"><a name="23">23</a>omnem masculum excipiet mulier et est filia melior filiae</span> <span class="verse"><a name="24">24</a>species mulieris exhilarat faciem viri sui et super omnem concupiscentiam hominis superducit desiderium</span> <span class="verse"><a name="25">25</a>si est lingua curationis et mitigationis misericordiae non est vir illius contra filios hominum</span> <span class="verse"><a name="26">26</a>qui possidet mulierem inchoat possessionem adiutorium contra illum est et columna ut requies</span> <span class="verse"><a name="27">27</a>ubi non est sepis diripietur possessio et ubi non est mulier gemescit egens</span> <span class="verse"><a name="28">28</a>cui credit qui non habet nidum et deflectens ubicumque obscuraverit quasi succinctus latro exiliens de civitate in civitatem</span> </p></div</div></div></body></html>