<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 47</strong></div><p><span class="verse"><a name="1">1</a>post hoc surrexit Nathan propheta in diebus David</span> <span class="verse"><a name="2">2</a>et quasi adeps separatus est a carne sic David a filiis Israhel</span> <span class="verse"><a name="3">3</a>cum leonibus lusit quasi cum agnis et in ursis similiter fecit sicut cum agnis ovium in iuventute sua</span> <span class="verse"><a name="4">4</a>numquid non occidit gigantem et extulit obprobrium de gente</span> <span class="verse"><a name="5">5</a>in tollendo manum in saxo fundae deiecit exultationem Goliae</span> <span class="verse"><a name="6">6</a>ubi invocavit Dominum potentem et dedit in dexteram eius tollere hominem fortem in bello et exaltare cornum gentis suae</span> <span class="verse"><a name="7">7</a>sic in milibus glorificavit illum et laudavit eum in benedictionibus Domini in offerendo illi coronam gloriae</span> <span class="verse"><a name="8">8</a>conteruit enim inimicos undique et extirpavit Philisthim contrarios usque in hodiernum diem conteruit cornum ipsorum usque in aeternum</span> <span class="verse"><a name="9">9</a>in omni opere dedit confessionem Sancto et Excelso in verbo gloriae</span> <span class="verse"><a name="10">10</a>de omni corde suo laudavit Dominum et dilexit Deum qui fecit illum et dedit illi contra inimicos potentiam</span> <span class="verse"><a name="11">11</a>et stare fecit cantores contra altarium et in sono eorum dulces fecit modos</span> <span class="verse"><a name="12">12</a>et dedit in celebrationibus decus et ornavit tempora usque ad consummationem vitae ut laudarent sanctum nomen Domini et amplificarent mane Dei sanctitatem</span> <span class="verse"><a name="13">13</a>Christus purgavit peccata ipsius et exaltavit in aeternum cornum ipsius et dedit illi testamentum regum et sedem gloriae in Israhel</span> <span class="verse"><a name="14">14</a>post ipsum surrexit filius sensatus et propter illum deiecit omnem potentiam inimicorum</span> <span class="verse"><a name="15">15</a>Salomon imperavit in diebus pacis cui subiecit Deus omnes hostes ut conderet domum in nomine suo et pararet sanctitatem in sempiternum quemadmodum eruditus est in iuventute sua</span> <span class="verse"><a name="16">16</a>et impletus est quasi flumen sapientia et terram retexit anima tua</span> <span class="verse"><a name="17">17</a>et replesti in conparationibus enigmata ad insulas longe distulisti nomen tuum et dilectus es in pace tua</span> <span class="verse"><a name="18">18</a>in cantilenis et proverbiis et conparationibus et interpretationibus miratae sunt te terrae</span> <span class="verse"><a name="19">19</a>et in nomine Domini Dei cui est cognomen Deus Israhel</span> <span class="verse"><a name="20">20</a>collegisti quasi auricalcum aurum et ut plumbum conplesti argentum</span> <span class="verse"><a name="21">21</a>et reclinasti femora tua mulieribus potestatem habuisti in tuo corpore</span> <span class="verse"><a name="22">22</a>dedisti maculam in gloria tua et profugasti semen tuum inducere iracundiam ad liberos tuos et incitari stultitiam tuam</span> <span class="verse"><a name="23">23</a>ut faceres imperium bipertitum et ex Efraim imperare imperium durum</span> <span class="verse"><a name="24">24</a>Deus autem non relinquit misericordiam suam et non corrumpit nec delebit opera sua neque perdet ab stirpe nepotes electi sui et semen eius qui diligit Dominum non corrumpet</span> <span class="verse"><a name="25">25</a>dedit autem reliquum Iacob et David de ipsa stirpe</span> <span class="verse"><a name="26">26</a>et finem habuit Salomon cum patribus suis</span> <span class="verse"><a name="27">27</a>et reliquit post se de semine suo gentis stultitiam</span> <span class="verse"><a name="28">28</a>et mutum prudentia Roboam qui avertit gentem consilio suo</span> <span class="verse"><a name="29">29</a>et Hieroboam filium Nabath qui peccare fecit Israhel et dedit Efraim viam peccandi et plurima redundaverunt peccata ipsorum</span> <span class="verse"><a name="30">30</a>valde averterunt illos a terra sua</span> <span class="verse"><a name="31">31</a>et quaesivit omnes nequitias usque dum perveniret ad illos defensio et ab omnibus peccatis liberavit eos</span> </p></div</div></div></body></html>