<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/sir/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/sir">Sirach</a> &gt <strong>Chapter 35</strong></div><p><span class="verse"><a name="1">1</a>qui conservat legem multiplicat orationem</span> <span class="verse"><a name="2">2</a>sacrificium salutare adtendere mandatis et discedere ab omni iniquitate</span> <span class="verse"><a name="3">3</a>et deprecatio recedere ab iniustitia</span> <span class="verse"><a name="4">4</a>non apparebis ante conspectum Dei vacuus</span> <span class="verse"><a name="5">5</a>haec enim omnia propter mandatum Domini fiunt</span> <span class="verse"><a name="6">6</a>oblatio iusti inpinguat altare et odor suavitatis est in conspectu Altissimi</span> <span class="verse"><a name="7">7</a>sacrificium iusti acceptum est et memoriam eius non obliviscetur Dominus</span> <span class="verse"><a name="8">8</a>bono animo gloriam redde Deo et non minuas primitias manuum tuarum</span> <span class="verse"><a name="9">9</a>in omni dato hilarem fac vultum tuum et in exultatione sanctifica decimas tuas</span> <span class="verse"><a name="10">10</a>da Altissimo secundum datum eius et in bono oculo ad inventionem fac manuum tuarum</span> <span class="verse"><a name="11">11</a>quoniam Dominus retribuens est et septies tantum reddet tibi</span> <span class="verse"><a name="12">12</a>noli offerre munera prava non enim suscipiet illa</span> <span class="verse"><a name="13">13</a>et noli inspicere sacrificium iniustum quoniam Dominus iudex est et non est apud illum gloria personae</span> <span class="verse"><a name="14">14</a>non accipiet Dominus personam in pauperem et precationem laesi exaudiet</span> <span class="verse"><a name="15">15</a>non despiciet preces pupilli nec viduam si effundat loquellam gemitus</span> <span class="verse"><a name="16">16</a>nonne lacrima ad maxillam descendit et exclamatio</span> <span class="verse"><a name="17">17</a>a maxilla ascendit et Dominus exauditor delectans in illis</span> <span class="verse"><a name="18">18</a>qui adorat Deum in oblectatione suscipietur et precatio illius usque ad nubes propinquabit</span> <span class="verse"><a name="19">19</a>oratio humiliantis se nubes penetrabit et donec propinquet non conrogabitur et non discedet donec aspiciat Altissimus</span> <span class="verse"><a name="20">20</a>et Dominus non longinquabit sed iudicabit iustos et faciet iudicium et Fortissimus non habebit in illis patientiam ut contribulet dorsum ipsorum</span> <span class="verse"><a name="21">21</a>et gentibus reddet vindictam donec tollat plenitudinem superborum et sceptra iniquorum contribulet</span> <span class="verse"><a name="22">22</a>donec reddat hominibus secundum actus suos et secundum opera Adae et secundum praesumptionem illius</span> <span class="verse"><a name="23">23</a>donec iudicet iudicium plebis suae et oblectabit iustos misericordia sua</span> <span class="verse"><a name="24">24</a>speciosa misericordia Dei in tempore tribulationis quasi nubes pluviae in tempore siccitatis</span> </p></div</div></div></body></html>