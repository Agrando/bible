<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/josh/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/josh">Joshua</a> &gt <strong>Chapter 9</strong></div><p><span class="verse"><a name="1">1</a>quibus auditis cuncti reges trans Iordanem qui versabantur in montanis et in campestribus in maritimis ac litore maris Magni hii quoque qui habitabant iuxta Libanum Hettheus et Amorreus et Chananeus Ferezeus et Eveus et Iebuseus</span> <span class="verse"><a name="2">2</a>congregati sunt pariter ut pugnarent contra Iosue et Israhel uno animo eademque sententia</span> <span class="verse"><a name="3">3</a>at hii qui habitabant in Gabaon audientes cuncta quae fecerat Iosue Hiericho et Ahi</span> <span class="verse"><a name="4">4</a>et callide cogitantes tulerunt sibi cibaria saccos veteres asinis inponentes et utres vinarios scissos atque consutos</span> <span class="verse"><a name="5">5</a>calciamentaque perantiqua quae ad indicium vetustatis pittaciis consuta erant induti veteribus vestimentis panes quoque quos portabant ob viaticum duri erant et in frusta comminuti</span> <span class="verse"><a name="6">6</a>perrexeruntque ad Iosue qui tunc morabatur in castris Galgalae et dixerunt ei atque omni simul Israheli de terra longinqua venimus pacem vobiscum facere cupientes responderuntque viri Israhel ad eos atque dixerunt</span> <span class="verse"><a name="7">7</a>ne forsitan in terra quae nobis sorte debetur habitetis et non possimus foedus inire vobiscum</span> <span class="verse"><a name="8">8</a>at illi ad Iosue servi inquiunt tui sumus quibus Iosue quinam ait estis et unde venistis</span> <span class="verse"><a name="9">9</a>responderunt de terra longinqua valde venerunt servi tui in nomine Domini Dei tui audivimus enim famam potentiae eius cuncta quae fecit in Aegypto</span> <span class="verse"><a name="10">10</a>et duobus Amorreorum regibus trans Iordanem Seon regi Esebon et Og regi Basan qui erat in Astharoth</span> <span class="verse"><a name="11">11</a>dixeruntque nobis seniores et omnes habitatores terrae nostrae tollite in manibus cibaria ob longissimam viam et occurrite eis ac dicite servi vestri sumus foedus inite nobiscum</span> <span class="verse"><a name="12">12</a>en panes quando egressi sumus de domibus nostris ut veniremus ad vos calidos sumpsimus nunc sicci facti sunt et vetustate nimia comminuti</span> <span class="verse"><a name="13">13</a>utres vini novos implevimus nunc rupti sunt et soluti vestes et calciamenta quibus induimur et quae habemus in pedibus ob longitudinem largioris viae trita sunt et paene consumpta</span> <span class="verse"><a name="14">14</a>susceperunt igitur de cibariis eorum et os Domini non interrogaverunt</span> <span class="verse"><a name="15">15</a>fecitque Iosue cum eis pacem et inito foedere pollicitus est quod non occiderentur principes quoque multitudinis iuraverunt eis</span> <span class="verse"><a name="16">16</a>post dies autem tres initi foederis audierunt quod in vicino habitarent et inter eos futuri essent</span> <span class="verse"><a name="17">17</a>moveruntque castra filii Israhel et venerunt in civitates eorum die tertio quarum haec vocabula sunt Gabaon et Caphira et Beroth et Cariathiarim</span> <span class="verse"><a name="18">18</a>et non percusserunt eos eo quod iurassent eis principes multitudinis in nomine Domini Dei Israhel murmuravit itaque omne vulgus contra principes</span> <span class="verse"><a name="19">19</a>qui responderunt eis iuravimus illis in nomine Domini Dei Israhel et idcirco non possumus eos contingere</span> <span class="verse"><a name="20">20</a>sed hoc faciemus eis reserventur quidem ut vivant ne contra nos ira Domini concitetur si peieraverimus</span> <span class="verse"><a name="21">21</a>sed sic vivant ut in usus universae multitudinis ligna caedant aquasque conportent quibus haec loquentibus</span> <span class="verse"><a name="22">22</a>vocavit Gabaonitas Iosue et dixit eis cur nos decipere fraude voluistis ut diceretis procul valde habitamus a vobis cum in medio nostri sitis</span> <span class="verse"><a name="23">23</a>itaque sub maledictione eritis et non deficiet de stirpe vestra ligna caedens aquasque conportans in domum Dei mei</span> <span class="verse"><a name="24">24</a>qui responderunt nuntiatum est nobis servis tuis quae promisisset Dominus Deus tuus Mosi servo suo ut traderet vobis omnem terram et disperderet cunctos habitatores eius timuimus igitur valde et providimus animabus nostris vestro terrore conpulsi et hoc consilium inivimus</span> <span class="verse"><a name="25">25</a>nunc autem in manu tua sumus quod tibi bonum et rectum videtur fac nobis</span> <span class="verse"><a name="26">26</a>fecit ergo Iosue ut dixerat et liberavit eos de manibus filiorum Israhel ut non occiderentur</span> <span class="verse"><a name="27">27</a>decrevitque in illo die esse eos in ministerium cuncti populi et altaris Domini caedentes ligna et aquas conportantes usque in praesens tempus in loco quem Dominus elegisset</span> </p></div</div></div></body></html>