<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/josh/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/josh">Joshua</a> &gt <strong>Chapter 8</strong></div><p><span class="verse"><a name="1">1</a>dixit autem Dominus ad Iosue ne timeas neque formides tolle tecum omnem multitudinem pugnatorum et consurgens ascende in oppidum Ahi ecce tradidi in manu tua regem eius et populum urbemque et terram</span> <span class="verse"><a name="2">2</a>faciesque urbi Ahi et regi eius sicut fecisti Hiericho et regi illius praedam vero et omnia animantia diripietis vobis pone insidias urbi post eam</span> <span class="verse"><a name="3">3</a>surrexitque Iosue et omnis exercitus bellatorum cum eo ut ascenderent in Ahi et electa triginta milia virorum fortium misit nocte</span> <span class="verse"><a name="4">4</a>praecepitque eis dicens ponite insidias post civitatem nec longius recedatis et eritis omnes parati</span> <span class="verse"><a name="5">5</a>ego autem et reliqua multitudo quae mecum est accedemus ex adverso contra urbem cumque exierint contra nos sicut ante fecimus fugiemus et terga vertemus</span> <span class="verse"><a name="6">6</a>donec persequentes ab urbe longius protrahantur putabunt enim fugere nos sicut prius</span> <span class="verse"><a name="7">7</a>nobis ergo fugientibus et illis sequentibus consurgetis de insidiis et vastabitis civitatem tradetque eam Dominus Deus vester in manus vestras</span> <span class="verse"><a name="8">8</a>cumque ceperitis succendite eam sic omnia facietis ut iussi</span> <span class="verse"><a name="9">9</a>dimisitque eos et perrexerunt ad insidiarum locum sederuntque inter Bethel et Ahi ad occidentalem plagam urbis Ahi Iosue autem nocte illa in medio mansit populi</span> <span class="verse"><a name="10">10</a>surgensque diluculo recensuit socios et ascendit cum senioribus in fronte exercitus vallatus auxilio pugnatorum</span> <span class="verse"><a name="11">11</a>cumque venissent et ascendissent ex adverso civitatis steterunt ad septentrionalem urbis plagam inter quam et eos vallis media erat</span> <span class="verse"><a name="12">12</a>quinque milia autem viros elegerat et posuerat in insidiis inter Bethaven et Ahi ex occidentali parte eiusdem civitatis</span> <span class="verse"><a name="13">13</a>omnis vero reliquus exercitus ad aquilonem aciem dirigebat ita ut novissimi multitudinis occidentalem plagam urbis adtingerent abiit ergo Iosue nocte illa et stetit in vallis medio</span> <span class="verse"><a name="14">14</a>quod cum vidisset rex Ahi festinavit mane et egressus est cum omni exercitu civitatis direxitque aciem contra desertum ignorans quod post tergum laterent insidiae</span> <span class="verse"><a name="15">15</a>Iosue vero et omnis Israhel cesserunt loco simulantes metum et fugientes per viam solitudinis</span> <span class="verse"><a name="16">16</a>at illi vociferantes pariter et se mutuo cohortantes persecuti sunt eos cumque recessissent a civitate</span> <span class="verse"><a name="17">17</a>et ne unus quidem in urbe Ahi et Bethel remansisset qui non persequeretur Israhel sicut eruperant aperta oppida relinquentes</span> <span class="verse"><a name="18">18</a>dixit Dominus ad Iosue leva clypeum qui in manu tua est contra urbem Ahi quoniam tibi tradam eam</span> <span class="verse"><a name="19">19</a>cumque elevasset clypeum ex adverso civitatis insidiae quae latebant surrexerunt confestim et pergentes ad civitatem ceperunt et succenderunt eam</span> <span class="verse"><a name="20">20</a>viri autem civitatis qui persequebantur Iosue respicientes et videntes fumum urbis ad caelum usque conscendere non potuerunt ultra huc illucque diffugere praesertim cum hii qui simulaverant fugam et tendebant ad solitudinem contra persequentes fortissime restitissent</span> <span class="verse"><a name="21">21</a>vidensque Iosue et omnis Israhel quod capta esset civitas et fumus urbis ascenderet reversus percussit viros Ahi</span> <span class="verse"><a name="22">22</a>siquidem et illi qui ceperant et succenderant civitatem egressi ex urbe contra suos medios hostium ferire coeperunt cum ergo ex utraque parte adversarii caederentur ita ut nullus de tanta multitudine salvaretur</span> <span class="verse"><a name="23">23</a>regem quoque urbis Ahi adprehendere viventem et obtulerunt Iosue</span> <span class="verse"><a name="24">24</a>igitur omnibus interfectis qui Israhelem ad deserta tendentem fuerant persecuti et in eodem loco gladio corruentibus reversi filii Israhel percusserunt civitatem</span> <span class="verse"><a name="25">25</a>erant autem qui in eo die conciderant a viro usque ad mulierem duodecim milia hominum omnes urbis Ahi</span> <span class="verse"><a name="26">26</a>Iosue vero non contraxit manum quam in sublime porrexerat tenens clypeum donec interficerentur omnes habitatores Ahi</span> <span class="verse"><a name="27">27</a>iumenta autem et praedam civitatis diviserunt sibi filii Israhel sicut praeceperat Dominus Iosue</span> <span class="verse"><a name="28">28</a>qui succendit urbem et fecit eam tumulum sempiternum</span> <span class="verse"><a name="29">29</a>regem quoque eius suspendit in patibulo usque ad vesperum et solis occasum praecepitque et deposuerunt cadaver eius de cruce proieceruntque in ipso introitu civitatis congesto super eum magno acervo lapidum qui permanet usque in praesentem diem</span> <span class="verse"><a name="30">30</a>tunc aedificavit Iosue altare Domino Deo Israhel in monte Hebal</span> <span class="verse"><a name="31">31</a>sicut praeceperat Moses famulus Domini filiis Israhel et scriptum est in volumine legis Mosi altare de lapidibus inpolitis quos ferrum non tetigit et obtulit super eo holocausta Domino immolavitque pacificas victimas</span> <span class="verse"><a name="32">32</a>et scripsit super lapides deuteronomium legis Mosi quod ille digesserat coram filiis Israhel</span> <span class="verse"><a name="33">33</a>omnis autem populus et maiores natu ducesque ac iudices stabant ex utraque parte arcae in conspectu sacerdotum qui portabant arcam foederis Domini ut advena ita et indigena media eorum pars iuxta montem Garizim et media iuxta montem Hebal sicut praeceperat Moses famulus Domini et primum quidem benedixit populo Israhel</span> <span class="verse"><a name="34">34</a>post haec legit omnia verba benedictionis et maledictionis et cuncta quae scripta erant in legis volumine</span> <span class="verse"><a name="35">35</a>nihil ex his quae Moses iusserat reliquit intactum sed universa replicavit coram omni multitudine Israhel mulieribus ac parvulis et advenis qui inter eos morabantur</span> </p></div</div></div></body></html>