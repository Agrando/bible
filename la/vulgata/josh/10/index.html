<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/josh/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/josh">Joshua</a> &gt <strong>Chapter 10</strong></div><p><span class="verse"><a name="1">1</a>quae cum audisset Adonisedec rex Hierusalem quod scilicet cepisset Iosue Ahi et subvertisset eam sicut enim fecerat Hiericho et regi eius sic fecit Ahi et regi illius et quod transfugissent Gabaonitae ad Israhel et essent foederati eorum</span> <span class="verse"><a name="2">2</a>timuit valde urbs enim magna erat Gabaon et una regalium civitatum et maior oppido Ahi omnesque bellatores eius fortissimi</span> <span class="verse"><a name="3">3</a>misit ergo Adonisedec rex Hierusalem ad Oham regem Hebron et ad Pharam regem Hieremoth ad Iaphie quoque regem Lachis et ad Dabir regem Eglon dicens</span> <span class="verse"><a name="4">4</a>ascendite ad me et ferte praesidium ut expugnemus Gabaon quare transfugerit ad Iosue et filios Israhel</span> <span class="verse"><a name="5">5</a>congregati igitur ascenderunt quinque reges Amorreorum rex Hierusalem rex Hebron rex Hieremoth rex Lachis rex Eglon simul cum exercitibus suis et castrametati sunt circa Gabaon obpugnantes eam</span> <span class="verse"><a name="6">6</a>habitatores autem Gabaon urbis obsessae miserunt ad Iosue qui tunc morabatur in castris apud Galgalam et dixerunt ei ne retrahas manus tuas ab auxilio servorum tuorum ascende cito et libera nos ferque praesidium convenerunt enim adversum nos omnes reges Amorreorum qui habitant in montanis</span> <span class="verse"><a name="7">7</a>ascenditque Iosue de Galgalis et omnis exercitus bellatorum cum eo viri fortissimi</span> <span class="verse"><a name="8">8</a>dixitque Dominus ad Iosue ne timeas eos in manus enim tuas tradidi illos nullus tibi ex eis resistere poterit</span> <span class="verse"><a name="9">9</a>inruit itaque Iosue super eos repente tota ascendens nocte de Galgalis</span> <span class="verse"><a name="10">10</a>et conturbavit eos Dominus a facie Israhel contrivitque plaga magna in Gabaon ac persecutus est per viam ascensus Bethoron et percussit usque Azeca et Maceda</span> <span class="verse"><a name="11">11</a>cumque fugerent filios Israhel et essent in descensu Bethoron Dominus misit super eos lapides magnos de caelo usque Azeca et mortui sunt multo plures lapidibus grandinis quam quos gladio percusserant filii Israhel</span> <span class="verse"><a name="12">12</a>tunc locutus est Iosue Domino in die qua tradidit Amorreum in conspectu filiorum Israhel dixitque coram eis sol contra Gabaon ne movearis et luna contra vallem Ahialon</span> <span class="verse"><a name="13">13</a>steteruntque sol et luna donec ulcisceretur se gens de inimicis suis nonne scriptum est hoc in libro Iustorum stetit itaque sol in medio caeli et non festinavit occumbere spatio unius diei</span> <span class="verse"><a name="14">14</a>non fuit ante et postea tam longa dies oboediente Domino voci hominis et pugnante pro Israhel</span> <span class="verse"><a name="15">15</a>reversusque est Iosue cum omni Israhel in castra Galgalae</span> <span class="verse"><a name="16">16</a>fugerant enim quinque reges et se absconderant in spelunca urbis Maceda</span> <span class="verse"><a name="17">17</a>nuntiatumque est Iosue quod inventi essent quinque reges latentes in spelunca Maceda</span> <span class="verse"><a name="18">18</a>qui praecepit sociis et ait volvite saxa ingentia ad os speluncae et ponite viros industrios qui clausos custodiant</span> <span class="verse"><a name="19">19</a>vos autem nolite stare sed persequimini hostes et extremos quosque fugientium caedite ne dimittatis eos urbium suarum intrare praesidia quos tradidit Dominus Deus in manus vestras</span> <span class="verse"><a name="20">20</a>caesis igitur adversariis plaga magna et usque ad internicionem paene consumptis hii qui Israhel effugere potuerunt ingressi sunt civitates munitas</span> <span class="verse"><a name="21">21</a>reversusque est omnis exercitus ad Iosue in Maceda ubi tunc erant castra sani et integro numero nullusque contra filios Israhel muttire ausus est</span> <span class="verse"><a name="22">22</a>praecepitque Iosue dicens aperite os speluncae et producite ad me quinque reges qui in ea latitant</span> <span class="verse"><a name="23">23</a>fecerunt ministri ut sibi fuerat imperatum et eduxerunt ad eum quinque reges de spelunca regem Hierusalem regem Hebron regem Hieremoth regem Lachis regem Eglon</span> <span class="verse"><a name="24">24</a>cumque educti essent ad eum vocavit omnes viros Israhel et ait ad principes exercitus qui secum erant ite et ponite pedes super colla regum istorum qui cum perrexissent et subiectorum pedibus colla calcarent</span> <span class="verse"><a name="25">25</a>rursum ait ad eos nolite timere nec paveatis confortamini et estote robusti sic enim faciet Dominus cunctis hostibus vestris adversum quos dimicatis</span> <span class="verse"><a name="26">26</a>percussitque Iosue et interfecit eos atque suspendit super quinque stipites fueruntque suspensi usque ad vesperum</span> <span class="verse"><a name="27">27</a>cumque occumberet sol praecepit sociis ut deponerent eos de patibulis qui depositos proiecerunt in speluncam in qua latuerant et posuerunt super os eius saxa ingentia quae permanent usque in praesens</span> <span class="verse"><a name="28">28</a>eodem die Macedam quoque cepit Iosue et percussit in ore gladii regemque illius interfecit et omnes habitatores eius non dimisit in ea saltim parvas reliquias fecitque regi Maceda sicut fecerat regi Hiericho</span> <span class="verse"><a name="29">29</a>transivit cum omni Israhel de Maceda in Lebna et pugnabat contra eam</span> <span class="verse"><a name="30">30</a>quam tradidit Dominus cum rege suo in manu Israhel percusseruntque urbem in ore gladii et omnes habitatores eius non dimiserunt in ea ullas reliquias feceruntque regi Lebna sicut fecerant regi Hiericho</span> <span class="verse"><a name="31">31</a>de Lebna transivit in Lachis et exercitu per gyrum disposito obpugnabat eam</span> <span class="verse"><a name="32">32</a>tradiditque Dominus Lachis in manu Israhel et cepit eam die altero atque percussit in ore gladii omnemque animam quae fuerat in ea sicut fecerat Lebna</span> <span class="verse"><a name="33">33</a>eo tempore ascendit Hiram rex Gazer ut auxiliaretur Lachis quem percussit Iosue cum omni populo eius usque ad internicionem</span> <span class="verse"><a name="34">34</a>transivitque de Lachis in Eglon et circumdedit</span> <span class="verse"><a name="35">35</a>atque expugnavit eam eadem die percussitque in ore gladii omnes animas quae erant in ea iuxta omnia quae fecerat Lachis</span> <span class="verse"><a name="36">36</a>ascendit quoque cum omni Israhele de Eglon in Hebron et pugnavit contra eam</span> <span class="verse"><a name="37">37</a>cepitque et percussit in ore gladii regem quoque eius et omnia oppida regionis illius universasque animas quae in ea fuerant commoratae non reliquit in ea ullas reliquias sicut fecerat Eglon sic fecit et Hebron cuncta quae in ea repperit consumens gladio</span> <span class="verse"><a name="38">38</a>inde reversus in Dabir</span> <span class="verse"><a name="39">39</a>cepit eam atque vastavit</span> <span class="verse"><a name="40">40</a>regem quoque eius et omnia per circuitum oppida percussit in ore gladii non dimisit in ea ullas reliquias sicut fecerat Hebron et Lebna et regibus earum sic fecit Dabir et regi illius</span> <span class="verse"><a name="41">41</a>percussit itaque Iosue omnem terram montanam et meridianam atque campestrem et Asedoth cum regibus suis non dimisit in ea ullas reliquias sed omne quod spirare poterat interfecit sicut praeceperat ei Dominus Deus Israhel</span> <span class="verse"><a name="42">42</a>a Cadesbarne usque Gazam omnem terram Gosen usque Gabaon</span> <span class="verse"><a name="43">43</a>universos reges et regiones eorum uno cepit impetu atque vastavit Dominus enim Deus Israhel pugnabat pro eo</span> <span class="verse"><a name="44">44</a>reversusque est cum omni Israhele ad locum castrorum in Galgala</span> </p></div</div></div></body></html>