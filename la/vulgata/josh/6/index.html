<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/josh/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/josh">Joshua</a> &gt <strong>Chapter 6</strong></div><p><span class="verse"><a name="1">1</a>Hiericho autem clausa erat atque munita timore filiorum Israhel et nullus egredi audebat aut ingredi</span> <span class="verse"><a name="2">2</a>dixitque Dominus ad Iosue ecce dedi in manus tuas Hiericho et regem eius omnesque fortes viros</span> <span class="verse"><a name="3">3</a>circuite urbem cuncti bellatores semel per diem sic facietis sex diebus</span> <span class="verse"><a name="4">4</a>septimo autem die sacerdotes tollant septem bucinas quarum usus est in iobeleo et praecedant arcam foederis septiesque circuibitis civitatem et sacerdotes clangent bucinis</span> <span class="verse"><a name="5">5</a>cumque insonuerit vox tubae longior atque concisior et in auribus vestris increpuerit conclamabit omnis populus vociferatione maxima et muri funditus corruent civitatis ingredienturque singuli per locum contra quem steterint</span> <span class="verse"><a name="6">6</a>vocavit ergo Iosue filius Nun sacerdotes et dixit ad eos tollite arcam foederis et septem alii sacerdotes tollant septem iobeleorum bucinas et incedant ante arcam Domini</span> <span class="verse"><a name="7">7</a>ad populum quoque ait vadite et circuite civitatem armati praecedentes arcam Domini</span> <span class="verse"><a name="8">8</a>cumque Iosue verba finisset et septem sacerdotes septem bucinis clangerent ante arcam foederis Domini</span> <span class="verse"><a name="9">9</a>omnisque praecederet armatus exercitus reliquum vulgus arcam sequebatur ac bucinis omnia concrepabant</span> <span class="verse"><a name="10">10</a>praeceperat autem Iosue populo dicens non clamabitis nec audietur vox vestra neque ullus sermo ex ore vestro egredietur donec veniat dies in quo dicam vobis clamate et vociferamini</span> <span class="verse"><a name="11">11</a>circuivit ergo arca Domini civitatem semel per diem et reversa in castra mansit ibi</span> <span class="verse"><a name="12">12</a>igitur Iosue de nocte consurgente tulerunt sacerdotes arcam Domini</span> <span class="verse"><a name="13">13</a>et septem ex eis septem bucinas quarum in iobeleis usus est praecedebantque arcam Domini ambulantes atque clangentes et armatus populus ibat ante eos vulgus autem reliquum sequebatur arcam et bucinis personabat</span> <span class="verse"><a name="14">14</a>circumieruntque civitatem secundo die semel et reversi sunt in castra sic fecerunt sex diebus</span> <span class="verse"><a name="15">15</a>die autem septimo diluculo consurgentes circumierunt urbem sicut dispositum erat septies</span> <span class="verse"><a name="16">16</a>cumque septimo circuitu clangerent bucinis sacerdotes dixit Iosue ad omnem Israhel vociferamini tradidit enim vobis Dominus civitatem</span> <span class="verse"><a name="17">17</a>sitque civitas haec anathema et omnia quae in ea sunt Domino sola Raab meretrix vivat cum universis qui cum ea in domo sunt abscondit enim nuntios quos direximus</span> <span class="verse"><a name="18">18</a>vos autem cavete ne de his quae praecepta sunt quippiam contingatis et sitis praevaricationis rei et omnia castra Israhel sub peccato sint atque turbentur</span> <span class="verse"><a name="19">19</a>quicquid autem auri et argenti fuerit et vasorum aeneorum ac ferri Domino consecretur repositum in thesauris eius</span> <span class="verse"><a name="20">20</a>igitur omni vociferante populo et clangentibus tubis postquam in aures multitudinis vox sonitusque increpuit muri ilico corruerunt et ascendit unusquisque per locum qui contra se erat ceperuntque civitatem</span> <span class="verse"><a name="21">21</a>et interfecerunt omnia quae erant in ea a viro usque ad mulierem ab infante usque ad senem boves quoque et oves et asinos in ore gladii percusserunt</span> <span class="verse"><a name="22">22</a>duobus autem viris qui exploratores missi fuerant dixit Iosue ingredimini domum mulieris meretricis et producite eam omniaque quae illius sunt sicut illi iuramento firmastis</span> <span class="verse"><a name="23">23</a>ingressique iuvenes eduxerunt Raab et parentes eius fratres quoque et cunctam supellectilem ac cognationem illius et extra castra Israhel manere fecerunt</span> <span class="verse"><a name="24">24</a>urbem autem et omnia quae in ea sunt succenderunt absque argento et auro et vasis aeneis ac ferro quae in aerarium Domini consecrarunt</span> <span class="verse"><a name="25">25</a>Raab vero meretricem et domum patris eius atque omnia quae habebat fecit Iosue vivere et habitaverunt in medio Israhel usque in praesentem diem eo quod absconderit nuntios quos miserat ut explorarent Hiericho in tempore illo inprecatus est Iosue dicens</span> <span class="verse"><a name="26">26</a>maledictus vir coram Domino qui suscitaverit et aedificaverit civitatem Hiericho in primogenito suo fundamenta illius iaciat et in novissimo liberorum ponat portas eius</span> <span class="verse"><a name="27">27</a>fuit ergo Dominus cum Iosue et nomen eius in omni terra vulgatum est</span> </p></div</div></div></body></html>