<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 9</strong></div><p><span class="verse"><a name="1">1</a>regina quoque Saba cum audisset famam Salomonis venit ut  temptaret eum enigmatibus in Hierusalem cum magnis opibus et  camelis qui portabant aromata et auri plurimum gemmasque  pretiosas cumque venisset ad Salomonem locuta est ei quaecumque  erant in corde suo</span> <span class="verse"><a name="2">2</a>et exposuit ei Salomon omnia quae proposuerat nec quicquam  fuit quod ei non perspicuum fecerit</span> <span class="verse"><a name="3">3</a>quod postquam vidit sapientiam scilicet Salomonis et domum  quam aedificaverat</span> <span class="verse"><a name="4">4</a>necnon cibaria mensae eius et habitacula servorum et officia  ministrorum eius et vestimenta eorum pincernas quoque et vestes  eorum et victimas quas immolabat in domo Domini non erat prae  stupore ultra in ea spiritus</span> <span class="verse"><a name="5">5</a>dixitque ad regem verus sermo quem audieram in terra mea de  virtutibus et sapientia tua</span> <span class="verse"><a name="6">6</a>non credebam narrantibus donec ipsa venissem et vidissent  oculi mei et probassem vix medietatem mihi sapientiae tuae  fuisse narratam vicisti famam virtutibus tuis</span> <span class="verse"><a name="7">7</a>beati viri tui et beati servi tui hii qui adsistunt coram te  in omni tempore et audiunt sapientiam tuam</span> <span class="verse"><a name="8">8</a>sit Dominus Deus tuus benedictus qui voluit te ordinare  super thronum suum regem Domini Dei tui quia diligit Deus  Israhel et vult servare eum in aeternum idcirco posuit te super  eum regem ut facias iudicia atque iustitiam</span> <span class="verse"><a name="9">9</a>dedit autem regi centum viginti talenta auri et aromata  multa nimis et gemmas pretiosissimas non fuerunt aromata talia  ut haec quae dedit regina Saba regi Salomoni</span> <span class="verse"><a name="10">10</a>sed et servi Hiram cum servis Salomonis adtulerunt aurum de  Ophir et ligna thyina et gemmas pretiosissimas</span> <span class="verse"><a name="11">11</a>de quibus fecit rex de lignis scilicet thyinis gradus in  domo Domini et in domo regia citharas quoque et psalteria  cantoribus numquam visa sunt in terra Iuda ligna talia</span> <span class="verse"><a name="12">12</a>rex autem Salomon dedit reginae Saba cuncta quae voluit et  quae postulavit multo plura quam adtulerat ad eum quae reversa  abiit in terram suam cum servis suis</span> <span class="verse"><a name="13">13</a>erat autem pondus auri quod adferebatur Salomoni per annos  singulos sescenta sexaginta sex talenta auri</span> <span class="verse"><a name="14">14</a>excepta ea summa quam legati diversarum gentium et  negotiatores adferre consueverant omnesque reges Arabiae et  satrapae terrarum qui conportabant aurum et argentum Salomoni</span> <span class="verse"><a name="15">15</a>fecit igitur rex Salomon ducentas hastas aureas de summa  sescentorum aureorum qui in hastis singulis expendebantur</span> <span class="verse"><a name="16">16</a>trecenta quoque scuta aurea trecentorum aureorum quibus  tegebantur scuta singula posuitque ea rex in armamentario quod  erat consitum nemore</span> <span class="verse"><a name="17">17</a>fecit quoque rex solium eburneum grande et vestivit illud  auro mundissimo</span> <span class="verse"><a name="18">18</a>sexque gradus quibus ascendebatur ad solium et scabillum  aureum et brachiola duo altrinsecus et duos leones stantes  iuxta brachiola</span> <span class="verse"><a name="19">19</a>sed et alios duodecim leunculos stantes super sex gradus ex  utraque parte non fuit tale solium in universis regnis</span> <span class="verse"><a name="20">20</a>omnia quoque vasa convivii regis erant aurea et vasa domus  saltus Libani ex auro purissimo argentum enim in diebus illis  pro nihilo reputabatur</span> <span class="verse"><a name="21">21</a>siquidem naves regis ibant in Tharsis cum servis Hiram  semel in annis tribus et deferebant inde aurum et argentum et  ebur et simias et pavos</span> <span class="verse"><a name="22">22</a>magnificatus est igitur Salomon super omnes reges terrae  divitiis et gloria</span> <span class="verse"><a name="23">23</a>omnesque reges terrarum desiderabant faciem videre  Salomonis ut audirent sapientiam quam dederat Deus in corde  eius</span> <span class="verse"><a name="24">24</a>et deferebant ei munera vasa argentea et aurea et vestes et  arma et aromata equos et mulos per singulos annos</span> <span class="verse"><a name="25">25</a>habuit quoque Salomon quadraginta milia equorum in stabulis  et curruum equitumque duodecim milia constituitque eos in  urbibus quadrigarum et ubi erat rex in Hierusalem</span> <span class="verse"><a name="26">26</a>exercuit etiam potestatem super cunctos reges a fluvio  Eufraten usque ad terram Philisthinorum id est usque ad  terminos Aegypti</span> <span class="verse"><a name="27">27</a>tantamque copiam praebuit argenti in Hierusalem quasi  lapidum et cedrorum tantam multitudinem velut sycaminorum quae  gignuntur in campestribus</span> <span class="verse"><a name="28">28</a>adducebantur autem ei equi de Aegypto cunctisque regionibus</span> <span class="verse"><a name="29">29</a>reliqua vero operum Salomonis priorum et novissimorum  scripta sunt in verbis Nathan prophetae et in libris Ahiae  Silonitis in visione quoque Iaddo videntis contra Hieroboam  filium Nabath</span> <span class="verse"><a name="30">30</a>regnavit autem Salomon in Hierusalem super omnem Israhel  quadraginta annis</span> <span class="verse"><a name="31">31</a>dormivitque cum patribus suis et sepelierunt eum in  civitate David regnavitque pro eo Roboam filius eius</span> </p></div</div></div></body></html>