<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 24</strong></div><p><span class="verse"><a name="1">1</a>septem annorum erat Ioas cum regnare coepisset et  quadraginta annis regnavit in Hierusalem nomen matris eius  Sebia de Bersabee</span> <span class="verse"><a name="2">2</a>fecitque quod bonum est coram Domino cunctis diebus Ioiadae  sacerdotis</span> <span class="verse"><a name="3">3</a>accepit autem ei Ioiadae uxores duas e quibus genuit filios  et filias</span> <span class="verse"><a name="4">4</a>post quae placuit Ioas ut instauraret domum Domini</span> <span class="verse"><a name="5">5</a>congregavitque sacerdotes et Levitas et dixit eis  egredimini ad civitates Iuda et colligite de universo Israhel  pecuniam ad sarta tecta templi Dei vestri per singulos annos  festinatoque hoc facite porro Levitae egere neglegentius</span> <span class="verse"><a name="6">6</a>vocavitque rex Ioiadae principem et dixit ei quare non tibi  fuit curae ut cogeres Levitas inferre de Iuda et de Hierusalem  pecuniam quae constituta est a Mose servo Domini ut inferret  eam omnis multitudo Israhel in tabernaculum testimonii</span> <span class="verse"><a name="7">7</a>Otholia enim impiissima et filii eius destruxerunt domum  Domini et de universis quae sanctificata fuerant templo Domini  ornaverunt fanum Baalim</span> <span class="verse"><a name="8">8</a>praecepit ergo rex et fecerunt arcam posueruntque eam iuxta  portam domus Domini forinsecus</span> <span class="verse"><a name="9">9</a>et praedicatum est in Iuda et Hierusalem ut deferrent  singuli pretium Domino quod constituit Moses servus Dei super  omnem Israhel in deserto</span> <span class="verse"><a name="10">10</a>laetatique sunt cuncti principes et omnis populus et  ingressi contulerunt in arcam Domini atque miserunt ita ut  impleretur</span> <span class="verse"><a name="11">11</a>cumque tempus esset ut deferrent arcam coram rege per  manus Levitarum videbant enim multam pecuniam ingrediebatur  scriba regis et quem primus sacerdos constituerat  effundebantque pecuniam quae erat in arca porro arcam  reportabant ad locum suum sicque faciebant per singulos dies et  congregata est infinita pecunia</span> <span class="verse"><a name="12">12</a>quam dederunt rex et Ioiada his qui praeerant operibus  domus Domini at illi conducebant ex ea caesores lapidum et  artifices operum singulorum ut instaurarent domum Domini fabros  quoque ferri et aeris ut quod cadere coeperat fulciretur</span> <span class="verse"><a name="13">13</a>egeruntque hii qui operabantur industrie et obducebatur  parietum cicatrix per manus eorum ac suscitaverunt domum Domini  in statum pristinum et firme eam stare fecerunt</span> <span class="verse"><a name="14">14</a>cumque conplessent omnia opera detulerunt coram rege et  Ioiadae reliquam partem pecuniae de qua facta sunt vasa templi  in ministerium et ad holocausta fialae quoque et cetera vasa  aurea et argentea et offerebantur holocausta in domo Domini  iugiter cunctis diebus Ioiadae</span> <span class="verse"><a name="15">15</a>senuit autem Ioiadae plenus dierum et mortuus est cum  centum triginta esset annorum</span> <span class="verse"><a name="16">16</a>sepelieruntque eum in civitate David cum regibus eo quod  fecisset bonum cum Israhel et cum domo eius</span> <span class="verse"><a name="17">17</a>postquam autem obiit Ioiada ingressi sunt principes Iuda  et adoraverunt regem qui delinitus obsequiis eorum adquievit  eis</span> <span class="verse"><a name="18">18</a>et dereliquerunt templum Domini Dei patrum suorum  servieruntque lucis et sculptilibus et facta est ira contra  Iudam et Hierusalem propter hoc peccatum</span> <span class="verse"><a name="19">19</a>mittebatque eis prophetas ut reverterentur ad Dominum quos  protestantes illi audire nolebant</span> <span class="verse"><a name="20">20</a>spiritus itaque Dei induit Zacchariam filium Ioiadae  sacerdotem et stetit in conspectu populi et dixit eis haec  dicit Dominus quare transgredimini praeceptum Domini quod vobis  non proderit et dereliquistis Dominum ut derelinqueret vos</span> <span class="verse"><a name="21">21</a>qui congregati adversus eum miserunt lapides iuxta regis  imperium in atrio domus Domini</span> <span class="verse"><a name="22">22</a>et non est recordatus Ioas rex misericordiae quam fecerat  Ioiadae pater illius secum sed interfecit filium eius qui cum  moreretur ait videat Dominus et requirat</span> <span class="verse"><a name="23">23</a>cumque evolutus esset annus ascendit contra eum exercitus  Syriae venitque in Iudam et Hierusalem et interfecit cunctos  principes populi atque universam praedam miserunt regi Damascum</span> <span class="verse"><a name="24">24</a>et certe cum permodicus venisset numerus Syrorum tradidit  Dominus manibus eorum infinitam multitudinem eo quod  reliquissent Dominum Deum patrum suorum in Ioas quoque  ignominiosa exercuere iudicia</span> <span class="verse"><a name="25">25</a>et abeuntes dimiserunt eum in languoribus magnis  surrexerunt autem contra eum servi sui in ultionem sanguinis  filii Ioiadae sacerdotis et occiderunt eum in lectulo suo et  mortuus est sepelieruntque eum in civitate David sed non in  sepulchris regum</span> <span class="verse"><a name="26">26</a>insidiati vero sunt ei Zabath filius Semath Ammanitidis et  Iozabath filius Semarith Moabitidis</span> <span class="verse"><a name="27">27</a>porro filii eius ac summa pecuniae quae adunata fuerat sub  eo et instauratio domus Dei scripta sunt diligentius in libro  regum regnavitque Amasias filius eius pro eo</span> </p></div</div></div></body></html>