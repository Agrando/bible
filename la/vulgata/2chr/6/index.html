<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 6</strong></div><p><span class="verse"><a name="1">1</a>tunc Salomon ait Dominus pollicitus est ut habitaret in  caligine</span> <span class="verse"><a name="2">2</a>ego autem aedificavi domum nomini eius ut habitaret ibi in  perpetuum</span> <span class="verse"><a name="3">3</a>et convertit faciem suam et benedixit universae multitudini  Israhel nam omnis turba stabat intenta et ait</span> <span class="verse"><a name="4">4</a>benedictus Dominus Deus Israhel qui quod locutus est David  patri meo opere conplevit dicens</span> <span class="verse"><a name="5">5</a>a die qua eduxi populum meum de terra Aegypti non elegi  civitatem de cunctis tribubus Israhel ut aedificaretur in ea  domus nomini meo neque elegi quemquam alium virum ut esset dux  in populo meo Israhel</span> <span class="verse"><a name="6">6</a>sed elegi Hierusalem ut sit nomen meum in ea et elegi David  ut constituerem eum super populum meum Israhel</span> <span class="verse"><a name="7">7</a>cumque fuisset voluntatis David patris mei ut aedificaret  domum nomini Domini Dei Israhel</span> <span class="verse"><a name="8">8</a>dixit Dominus ad eum quia haec fuit voluntas tua ut  aedificares domum nomini meo bene quidem fecisti habere  huiuscemodi voluntatem</span> <span class="verse"><a name="9">9</a>sed non tu aedificabis domum verum filius tuus qui  egredietur de lumbis tuis ipse aedificabit domum nomini meo</span> <span class="verse"><a name="10">10</a>conplevit ergo Dominus sermonem suum quem locutus fuerat et  ego surrexi pro David patre meo et sedi super thronum Israhel  sicut locutus est Dominus et aedificavi domum nomini Domini Dei  Israhel</span> <span class="verse"><a name="11">11</a>et posui in ea arcam in qua est pactum Domini quod pepigit  cum filiis Israhel</span> <span class="verse"><a name="12">12</a>stetit ergo coram altare Domini ex adverso universae  multitudinis Israhel et extendit manus suas</span> <span class="verse"><a name="13">13</a>siquidem fecerat Salomon basem aeneam et posuerat eam in  medio basilicae habentem quinque cubitos longitudinis et  quinque cubitos latitudinis et tres cubitos in altum stetitque  super eam et deinceps flexis genibus contra universam  multitudinem Israhel et palmis in caelum levatis</span> <span class="verse"><a name="14">14</a>ait Domine Deus Israhel non est similis tui Deus in caelo  et in terra qui custodis pactum et misericordiam cum servis  tuis qui ambulant coram te in toto corde suo</span> <span class="verse"><a name="15">15</a>qui praestitisti servo tuo David patri meo quaecumque  locutus fueras ei et quae ore promiseras opere conplesti sicut  et praesens tempus probat</span> <span class="verse"><a name="16">16</a>nunc ergo Domine Deus Israhel imple servo tuo patri meo  David quaecumque locutus es dicens non deficiet ex te vir coram  me qui sedeat super thronum Israhel ita tamen si custodierint  filii tui vias suas et ambulaverint in lege mea sicut et tu  ambulasti coram me</span> <span class="verse"><a name="17">17</a>et nunc Domine Deus Israhel firmetur sermo tuus quem  locutus es servo tuo David</span> <span class="verse"><a name="18">18</a>ergone credibile est ut habitet Deus cum hominibus super  terram si caelum et caeli caelorum non te capiunt quanto magis  domus ista quam aedificavi</span> <span class="verse"><a name="19">19</a>sed ad hoc tantum facta est ut respicias orationem servi  tui et obsecrationem eius Domine Deus meus audias et preces  quas fundit famulus tuus coram te</span> <span class="verse"><a name="20">20</a>ut aperias oculos tuos super domum istam diebus et noctibus  super locum in quo pollicitus es ut invocaretur nomen tuum</span> <span class="verse"><a name="21">21</a>et exaudires orationem quam servus tuus orat in eo exaudi  preces famuli tui et populi tui Israhel quicumque oraverit in  loco isto et exaudi de habitaculo tuo id est de caelis et  propitiare</span> <span class="verse"><a name="22">22</a>si peccaverit quispiam in proximum suum et iurare contra  eum paratus venerit seque maledicto constrinxerit coram altari  in domo ista</span> <span class="verse"><a name="23">23</a>tu audies de caelo et facies iudicium servorum tuorum ita  ut reddas iniquo viam suam in caput proprium et ulciscaris  iustum retribuens ei secundum iustitiam suam</span> <span class="verse"><a name="24">24</a>si superatus fuerit populus tuus Israhel ab inimicis  peccabunt enim tibi et conversi egerint paenitentiam et  obsecraverint nomen tuum et fuerint deprecati in loco isto</span> <span class="verse"><a name="25">25</a>tu exaudi de caelo et propitiare peccato populi tui Israhel  et reduc eos in terram quam dedisti eis et patribus eorum</span> <span class="verse"><a name="26">26</a>si clauso caelo pluvia non fluxerit propter peccata populi  et deprecati te fuerint in loco isto et confessi nomini tuo et  conversi a peccatis suis cum eos adflixeris</span> <span class="verse"><a name="27">27</a>exaudi de caelo Domine et dimitte peccata servis tuis et  populi tui Israhel et doce eos viam bonam per quam ingrediantur  et da pluviam terrae quam dedisti populo tuo ad possidendum</span> <span class="verse"><a name="28">28</a>fames si orta fuerit in terra et pestilentia erugo et  aurugo et lucusta et brucus et hostes vastatis regionibus  portas obsederint civitatis omnisque plaga et infirmitas  presserit</span> <span class="verse"><a name="29">29</a>si quis de populo tuo Israhel fuerit deprecatus cognoscens  plagam et infirmitatem suam et expanderit manus suas in domo  hac</span> <span class="verse"><a name="30">30</a>tu exaudi de caelo de sublimi scilicet habitaculo tuo et  propitiare et redde unicuique secundum vias suas quas nosti eum  habere in corde suo tu enim solus nosti corda filiorum hominum</span> <span class="verse"><a name="31">31</a>ut timeant te et ambulent in viis tuis cunctis diebus  quibus vivunt super faciem terrae quam dedisti patribus nostris</span> <span class="verse"><a name="32">32</a>externum quoque qui non est de populo tuo Israhel si  venerit de terra longinqua propter nomen tuum magnum et propter  manum tuam robustam et brachium tuum extentum et adoraverit in  loco isto</span> <span class="verse"><a name="33">33</a>tu exaudies de caelo firmissimo habitaculo tuo et facies  cuncta pro quibus invocaverit te ille peregrinus ut sciant  omnes populi terrae nomen tuum et timeant te sicut populus tuus  Israhel et cognoscant quia nomen tuum invocatum est super domum  hanc quam aedificavi</span> <span class="verse"><a name="34">34</a>si egressus fuerit populus tuus ad bellum contra  adversarios suos per viam in qua miseris eos adorabunt te  contra viam in qua civitas haec est quam elegisti et domus quam  aedificavi nomini tuo</span> <span class="verse"><a name="35">35</a>ut exaudias de caelo preces eorum et obsecrationem et  ulciscaris</span> <span class="verse"><a name="36">36</a>si autem et peccaverint tibi neque enim est homo qui non  peccet et iratus fueris eis et tradideris hostibus et captivos  eos duxerint in terram longinquam vel certe quae iuxta est</span> <span class="verse"><a name="37">37</a>et conversi corde suo in terra ad quam captivi ducti  fuerant egerint paenitentiam et deprecati te fuerint in terra  captivitatis suae dicentes peccavimus inique fecimus iniuste  egimus</span> <span class="verse"><a name="38">38</a>et reversi fuerint ad te in toto corde suo et in tota anima  sua in terra captivitatis suae ad quam ducti sunt adorabunt te  contra viam terrae suae quam dedisti patribus eorum et urbis  quam elegisti et domus quam aedificavi nomini tuo</span> <span class="verse"><a name="39">39</a>ut exaudias de caelo hoc est de firmo habitaculo tuo preces  eorum et facias iudicium et dimittas populo tuo quamvis  peccatori</span> <span class="verse"><a name="40">40</a>tu es enim Deus meus aperiantur quaeso oculi tui et aures  tuae intentae sint ad orationem quae fit in loco isto</span> <span class="verse"><a name="41">41</a>nunc igitur consurge Domine Deus in requiem tuam tu et arca  fortitudinis tuae sacerdotes tui Domine Deus induantur salute  et sancti tui laetentur in bonis</span> <span class="verse"><a name="42">42</a>Domine Deus ne averseris faciem christi tui memento  misericordiarum David servi tui</span> </p></div</div></div></body></html>