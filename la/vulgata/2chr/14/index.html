<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 14</strong></div><p><span class="verse"><a name="1">1</a>dormivit autem Abia cum patribus suis et sepelierunt eum in  civitate David regnavitque Asa filius eius pro eo in cuius  diebus quievit terra annis decem</span> <span class="verse"><a name="2">2</a>fecit autem Asa quod bonum et placitum erat in conspectu  Dei sui et subvertit altaria peregrini cultus et excelsa</span> <span class="verse"><a name="3">3</a>et confregit statuas lucosque succidit</span> <span class="verse"><a name="4">4</a>ac praecepit Iudae ut quaereret Dominum Deum patrum suorum  et faceret legem et universa mandata</span> <span class="verse"><a name="5">5</a>et abstulit e cunctis urbibus Iuda aras et fana et regnavit  in pace</span> <span class="verse"><a name="6">6</a>aedificavit quoque urbes munitas in Iuda quia quietus erat  et nulla temporibus eius bella surrexerant pacem Domino  largiente</span> <span class="verse"><a name="7">7</a>dixit autem Iudae aedificemus civitates istas et vallemus  muris et roboremus turribus et portis et seris donec a bellis  quieta sunt omnia eo quod quaesierimus Dominum Deum patrum  nostrorum et dederit nobis pacem per gyrum aedificaverunt  igitur et nullum in extruendo inpedimentum fuit</span> <span class="verse"><a name="8">8</a>habuit autem Asa in exercitu suo portantium scuta et hastas  de Iuda trecenta milia de Beniamin vero scutariorum et  sagittariorum ducenta octoginta milia omnes isti viri  fortissimi</span> <span class="verse"><a name="9">9</a>egressus est autem contra eos Zara Aethiops cum exercitu  decies centena milia et curribus trecentis et venit usque  Maresa</span> <span class="verse"><a name="10">10</a>porro Asa perrexit obviam et instruxit aciem ad bellum in  valle Sephata quae est iuxta Maresa</span> <span class="verse"><a name="11">11</a>et invocavit Dominum Deum et ait Domine non est apud te  ulla distantia utrum in paucis auxilieris an in pluribus adiuva  nos Domine Deus noster in te enim et in tuo nomine habentes  fiduciam venimus contra hanc multitudinem Domine Deus noster tu  es non praevaleat contra te homo</span> <span class="verse"><a name="12">12</a>exterruit itaque Dominus Aethiopas coram Asa et Iuda  fugeruntque Aethiopes</span> <span class="verse"><a name="13">13</a>et persecutus est eos Asa et populus qui cum eo erat usque  Gerar et ruerunt Aethiopes usque ad internicionem quia Domino  caedente contriti sunt et exercitu illius proeliante tulerunt  ergo spolia multa</span> <span class="verse"><a name="14">14</a>et percusserunt omnes civitates per circuitum Gerare  grandis quippe cunctos terror invaserat et diripuerunt urbes et  multam praedam asportaverunt</span> <span class="verse"><a name="15">15</a>sed et caulas ovium destruentes tulerunt pecorum infinitam  multitudinem et camelorum reversique sunt Hierusalem</span> </p></div</div></div></body></html>