<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 11</strong></div><p><span class="verse"><a name="1">1</a>venit autem Roboam in Hierusalem et convocavit universam  domum Iuda et Beniamin in centum octoginta milibus electorum  atque bellantium ut dimicaret contra Israhel et converteret ad  se regnum suum</span> <span class="verse"><a name="2">2</a>factusque est sermo Domini ad Semeiam hominem Dei dicens</span> <span class="verse"><a name="3">3</a>loquere ad Roboam filium Salomonis regem Iuda et ad  universum Israhel qui est in Iuda et Beniamin</span> <span class="verse"><a name="4">4</a>haec dicit Dominus non ascendetis neque pugnabitis contra  fratres vestros revertatur unusquisque in domum suam quia mea  hoc gestum est voluntate qui cum audissent sermonem Domini  reversi sunt nec perrexerunt contra Hieroboam</span> <span class="verse"><a name="5">5</a>habitavit autem Roboam in Hierusalem et aedificavit  civitates muratas in Iuda</span> <span class="verse"><a name="6">6</a>extruxitque Bethleem et Aetham et Thecue</span> <span class="verse"><a name="7">7</a>Bethsur quoque et Soccho et Odollam</span> <span class="verse"><a name="8">8</a>necnon Geth et Maresa et Ziph</span> <span class="verse"><a name="9">9</a>sed et Aduram et Lachis et Azecha</span> <span class="verse"><a name="10">10</a>Saraa quoque et Ahilon et Hebron quae erant in Iuda et  Beniamin civitates munitissimas</span> <span class="verse"><a name="11">11</a>cumque clausisset eas muris posuit in eis principes  ciborumque horrea hoc est olei et vini</span> <span class="verse"><a name="12">12</a>sed et in singulis urbibus fecit armamentaria scutorum et  hastarum firmavitque eas multa diligentia et imperavit super  Iudam et Beniamin</span> <span class="verse"><a name="13">13</a>sacerdotes autem et Levitae qui erant in universo Israhel  venerunt ad eum de cunctis sedibus suis</span> <span class="verse"><a name="14">14</a>relinquentes suburbana et possessiones suas et transeuntes  ad Iudam et Hierusalem eo quod abiecisset eos Hieroboam et  posteri eius ne sacerdotio Domini fungerentur</span> <span class="verse"><a name="15">15</a>qui constituit sibi sacerdotes excelsorum et daemonum  vitulorumque quos fecerat</span> <span class="verse"><a name="16">16</a>sed et de cunctis tribubus Israhel quicumque dederant cor  suum ut quaererent Dominum Deum Israhel venerunt Hierusalem ad  immolandas victimas Domino Deo patrum suorum</span> <span class="verse"><a name="17">17</a>et roboraverunt regnum Iuda et confirmaverunt Roboam  filium Salomonis per tres annos ambulaverunt enim in viis David  et Salomonis annis tantum tribus</span> <span class="verse"><a name="18">18</a>duxit autem Roboam uxorem Maalath filiam Hierimuth filii  David Abiail quoque filiam Heliab filii Isai</span> <span class="verse"><a name="19">19</a>quae peperit ei filios Ieus et Somoriam et Zoom</span> <span class="verse"><a name="20">20</a>post hanc quoque accepit Maacha filiam Absalom quae  peperit ei Abia et Ethai et Ziza et Salumith</span> <span class="verse"><a name="21">21</a>amavit autem Roboam Maacha filiam Absalom super omnes  uxores suas et concubinas nam uxores decem et octo duxerat  concubinasque sexaginta et genuit viginti octo filios et  sexaginta filias</span> <span class="verse"><a name="22">22</a>constituit vero in capite Abiam filium Maacha ducem super  fratres suos ipsum enim regem facere cogitabat</span> <span class="verse"><a name="23">23</a>qui sapientior fuit et potentior super omnes filios eius  et in cunctis finibus Iuda et Beniamin et in universis  civitatibus muratis praebuitque eis escas plurimas et multas  petivit uxores</span> </p></div</div></div></body></html>