<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 16</strong></div><p><span class="verse"><a name="1">1</a>anno autem tricesimo sexto regni eius ascendit Baasa rex  Israhel in Iudam et muro circumdabat Rama ut nullus tute posset  egredi et ingredi de regno Asa</span> <span class="verse"><a name="2">2</a>protulit ergo Asa argentum et aurum de thesauris domus  Domini et de thesauris regis misitque ad Benadad regem Syriae  qui habitabat in Damasco dicens</span> <span class="verse"><a name="3">3</a>foedus inter me et te est pater quoque meus et pater tuus  habuere concordiam quam ob rem misi tibi argentum et aurum ut  rupto foedere quod habes cum Baasa rege Israhel facias eum a me  recedere</span> <span class="verse"><a name="4">4</a>quo conperto Benadad misit principes exercituum suorum ad  urbes Israhel qui percusserunt Ahion et Dan et Abelmaim et  universas urbes muratas Nepthalim</span> <span class="verse"><a name="5">5</a>quod cum audisset Baasa desivit aedificare Rama et  intermisit opus suum</span> <span class="verse"><a name="6">6</a>porro Asa rex adsumpsit universum Iudam et tulerunt lapides  Rama et ligna quae aedificationi praeparaverat Baasa  aedificavitque ex eis Gabaa et Maspha</span> <span class="verse"><a name="7">7</a>in tempore illo venit Anani propheta ad Asam regem Iuda et  dixit ei quia habuisti fiduciam in rege Syriae et non in Domino  Deo tuo idcirco evasit Syriae regis exercitus de manu tua</span> <span class="verse"><a name="8">8</a>nonne Aethiopes et Lybies multo plures erant quadrigis et  equitibus et multitudine nimia quos cum Domino credidisses  tradidit in manu tua</span> <span class="verse"><a name="9">9</a>oculi enim eius contemplantur universam terram et praebent  fortitudinem his qui corde perfecto credunt in eum stulte  igitur egisti et propter hoc ex praesenti tempore contra te  bella consurgent</span> <span class="verse"><a name="10">10</a>iratusque Asa adversus videntem iussit eum mitti in nervum  valde quippe super hoc fuerat indignatus et interfecit de  populo in tempore illo plurimos</span> <span class="verse"><a name="11">11</a>opera autem Asa prima et novissima scripta sunt in libro  regum Iuda et Israhel</span> <span class="verse"><a name="12">12</a>aegrotavit etiam Asa anno tricesimo nono regni sui dolore  pedum vehementissimo et nec in infirmitate sua quaesivit  Dominum sed magis in medicorum arte confisus est</span> <span class="verse"><a name="13">13</a>dormivitque cum patribus suis et mortuus est anno  quadragesimo primo regni sui</span> <span class="verse"><a name="14">14</a>et sepelierunt eum in sepulchro suo quod foderat sibi in  civitate David posueruntque eum super lectulum suum plenum  aromatibus et unguentis meretriciis quae erant pigmentariorum  arte confecta et conbuserunt super eum ambitione nimia</span> </p></div</div></div></body></html>