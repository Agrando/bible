<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 23</strong></div><p><span class="verse"><a name="1">1</a>anno autem septimo confortatus Ioiadae adsumpsit  centuriones Azariam videlicet filium Hieroam et Ismahel filium  Iohanan Azariam quoque filium Oded et Maasiam filium Adaiae et  Elisaphat filium Zechri et iniit cum eis foedus</span> <span class="verse"><a name="2">2</a>qui circumeuntes Iudam congregaverunt Levitas de cunctis  urbibus Iuda et principes familiarum Israhel veneruntque in  Hierusalem</span> <span class="verse"><a name="3">3</a>iniit igitur omnis multitudo pactum in domo Domini cum rege  dixitque ad eos Ioiadae ecce filius regis regnabit sicut  locutus est Dominus super filios David</span> <span class="verse"><a name="4">4</a>iste est ergo sermo quem facietis</span> <span class="verse"><a name="5">5</a>tertia pars vestrum qui veniunt ad sabbatum sacerdotum et  Levitarum et ianitorum erit in portis tertia vero pars ad domum  regis et tertia in porta quae appellatur Fundamenti omne vero  reliquum vulgus sit in atriis domus Domini</span> <span class="verse"><a name="6">6</a>nec quisquam alius ingrediatur domum Domini nisi sacerdotes  et qui ministrant de Levitis ipsi tantummodo ingrediantur quia  sanctificati sunt et omne reliquum vulgus observet custodias  Domini</span> <span class="verse"><a name="7">7</a>Levitae autem circumdent regem habentes singuli arma sua et  si quis alius ingressus fuerit templum interficiatur sintque  cum rege et intrante et egrediente</span> <span class="verse"><a name="8">8</a>fecerunt igitur Levitae et universus Iuda iuxta omnia quae  praeceperat Ioiadae pontifex et adsumpserunt singuli viros qui  sub se erant et veniebant per ordinem sabbati cum his qui iam  impleverant sabbatum et egressuri erant siquidem Ioiadae  pontifex non dimiserat abire turmas quae sibi per singulas  ebdomadas succedere consueverant</span> <span class="verse"><a name="9">9</a>deditque Ioiadae sacerdos centurionibus lanceas clypeosque  et peltas regis David quas consecraverat in domo Domini</span> <span class="verse"><a name="10">10</a>constituitque omnem populum tenentium pugiones a parte  templi dextra usque ad partem templi sinistram coram altari et  templo per circuitum regis</span> <span class="verse"><a name="11">11</a>et eduxerunt filium regis et inposuerunt ei diadema  dederuntque in manu eius tenendam legem et constituerunt eum  regem unxit quoque illum Ioiadae pontifex et filii eius  inprecatique sunt atque dixerunt vivat rex</span> <span class="verse"><a name="12">12</a>quod cum audisset Otholia vocem scilicet currentium atque  laudantium regem ingressa est ad populum in templum Domini</span> <span class="verse"><a name="13">13</a>cumque vidisset regem stantem super gradum in introitu et  principes turmasque circa eum omnem quoque populum terrae  gaudentem atque clangentem tubis et diversi generis organis  concinentem vocemque laudantium scidit vestimenta sua et ait  insidiae insidiae</span> <span class="verse"><a name="14">14</a>egressus autem Ioiadae pontifex ad centuriones et  principes exercitus dixit eis educite illam extra septa templi  et interficiatur foris gladio praecepitque sacerdos ne  occideretur in domo Domini</span> <span class="verse"><a name="15">15</a>et inposuerunt cervicibus eius manus cumque intrasset  portam Equorum domus regis interfecerunt eam ibi</span> <span class="verse"><a name="16">16</a>pepigit autem Ioiadae foedus inter se universumque populum  et regem ut esset populus Domini</span> <span class="verse"><a name="17">17</a>itaque ingressus est omnis populus domum Baal et  destruxerunt eam et altaria ac simulacra illius confregerunt  Matthan quoque sacerdotem Baal interfecerunt ante aras</span> <span class="verse"><a name="18">18</a>constituit autem Ioiadae praepositos in domo Domini et sub  manibus sacerdotum ac Levitarum quos distribuit David in domo  Domini ut offerrent holocausta Domino sicut scriptum est in  lege Mosi in gaudio et canticis iuxta dispositionem David</span> <span class="verse"><a name="19">19</a>constituit quoque ianitores in portis domus Domini ut non  ingrederetur eam inmundus in omni re</span> <span class="verse"><a name="20">20</a>adsumpsitque centuriones et fortissimos viros ac principes  populi et omne vulgus terrae et fecerunt descendere regem de  domo Domini et introire per medium portae superioris in domum  regis et conlocaverunt eum in solio regali</span> <span class="verse"><a name="21">21</a>laetatusque est omnis populus terrae et urbs quievit porro  Otholia interfecta est gladio</span> </p></div</div></div></body></html>