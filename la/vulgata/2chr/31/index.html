<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 31</strong></div><p><span class="verse"><a name="1">1</a>cumque haec fuissent rite celebrata egressus est omnis  Israhel qui inventus fuerat in urbibus Iuda et fregerunt  simulacra succideruntque lucos demoliti sunt excelsa et altaria  destruxerunt non solum de universo Iuda et Beniamin sed de  Ephraim quoque et Manasse donec penitus everterent reversique  sunt omnes filii Israhel in possessiones et civitates suas</span> <span class="verse"><a name="2">2</a>Ezechias vero constituit turmas sacerdotales et leviticas  per divisiones suas unumquemque in officio proprio tam  sacerdotum videlicet quam Levitarum ad holocausta et pacifica  ut ministrarent et confiterentur canerentque in portis  castrorum Domini</span> <span class="verse"><a name="3">3</a>pars autem regis erat ut de propria eius substantia  offerretur holocaustum mane semper et vespere sabbatis quoque  et kalendis et sollemnitatibus ceteris sicut scriptum est in  lege Mosi</span> <span class="verse"><a name="4">4</a>praecepit etiam populo habitantium Hierusalem ut darent  partes sacerdotibus et Levitis et possent vacare legi Domini</span> <span class="verse"><a name="5">5</a>quod cum percrebruisset in auribus multitudinis plurimas  obtulere primitias filii Israhel frumenti vini et olei mellis  quoque et omnium quae gignit humus decimas obtulerunt</span> <span class="verse"><a name="6">6</a>sed et filii Israhel et Iuda qui habitabant in urbibus Iuda  obtulerunt decimas boum et ovium decimasque sanctorum quae  voverant Domino Deo suo atque universa portantes fecerunt  acervos plurimos</span> <span class="verse"><a name="7">7</a>mense tertio coeperunt acervorum iacere fundamenta et mense  septimo conpleverunt eos</span> <span class="verse"><a name="8">8</a>cumque ingressi fuissent Ezechias et principes eius  viderunt acervos et benedixerunt Domino ac populo Israhel</span> <span class="verse"><a name="9">9</a>interrogavitque Ezechias sacerdotes et Levitas cur ita  iacerent acervi</span> <span class="verse"><a name="10">10</a>respondit illi Azarias sacerdos primus de stirpe Sadoc  dicens ex quo coeperunt offerri primitiae in domo Domini  comedimus et saturati sumus remanseruntque plurima eo quod  benedixerit Dominus populo suo reliquiarum autem copia est ista  quam cernis</span> <span class="verse"><a name="11">11</a>praecepit igitur Ezechias ut praepararent horrea in domo  Domini quod cum fecissent</span> <span class="verse"><a name="12">12</a>intulerunt tam primitias quam decimas et quaecumque  voverant fideliter fuit autem praefectus eorum Chonenias Levita  et Semei frater eius secundus</span> <span class="verse"><a name="13">13</a>post quem Ieihel et Azazias et Naath et Asahel et Ierimoth  Iozabath quoque et Helihel et Iesmachias et Maath et Banaias  praepositi sub manibus Choneniae et Semei fratris eius ex  imperio Ezechiae regis et Azariae pontificis domus Domini ad  quos omnia pertinebant</span> <span class="verse"><a name="14">14</a>Core vero filius Iemna Levites et ianitor orientalis  portae praepositus erat his quae sponte offerebantur Domino  primitiisque et consecratis in sancta sanctorum</span> <span class="verse"><a name="15">15</a>et sub cura eius Eden et Meniamin Hiesue et Sameias  Amarias quoque et Sechenias in civitatibus sacerdotum ut  fideliter distribuerent fratribus suis partes minoribus atque  maioribus</span> <span class="verse"><a name="16">16</a>exceptis maribus ab annis tribus et supra cunctis qui  ingrediebantur templum Domini et quicquid per dies singulos  conducebat in ministerio atque observationibus iuxta divisiones  suas</span> <span class="verse"><a name="17">17</a>sacerdotibus per familias et Levitis a vicesimo anno et  supra per ordines et turmas suas</span> <span class="verse"><a name="18">18</a>universaeque multitudini tam uxoribus quam liberis eorum  utriusque sexus fideliter cibi de his quae sanctificata fuerant  praebebantur</span> <span class="verse"><a name="19">19</a>sed et filiorum Aaron per agros et suburbana urbium  singularum dispositi erant viri qui partes distribuerent  universo sexui masculino de sacerdotibus et Levitis</span> <span class="verse"><a name="20">20</a>fecit ergo Ezechias universa quae diximus in omni Iuda  operatusque est bonum et rectum et verum coram Domino Deo suo</span> <span class="verse"><a name="21">21</a>in universa cultura ministerii domus Domini iuxta legem et  caerimonias volens requirere Deum suum in toto corde suo  fecitque et prosperatus est</span> </p></div</div></div></body></html>