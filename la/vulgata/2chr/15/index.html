<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 15</strong></div><p><span class="verse"><a name="1">1</a>Azarias autem filius Oded facto in se spiritu Dei</span> <span class="verse"><a name="2">2</a>egressus est in occursum Asa et dixit ei audite me Asa et  omnis Iuda et Beniamin Dominus vobiscum quia fuistis cum eo si  quaesieritis eum invenietis si autem dereliqueritis derelinquet  vos</span> <span class="verse"><a name="3">3</a>transibunt autem multi dies in Israhel absque Deo vero et  absque sacerdote doctore et absque lege</span> <span class="verse"><a name="4">4</a>cumque reversi fuerint in angustia sua ad Dominum Deum  Israhel et quaesierint eum repperient</span> <span class="verse"><a name="5">5</a>in tempore illo non erit pax egredienti et ingredienti sed  terrores undique in cunctis habitatoribus terrarum</span> <span class="verse"><a name="6">6</a>pugnabit enim gens contra gentem et civitas contra  civitatem quia Dominus conturbabit eos in omni angustia</span> <span class="verse"><a name="7">7</a>vos ergo confortamini et non dissolvantur manus vestrae  erit enim merces operi vestro</span> <span class="verse"><a name="8">8</a>quod cum audisset Asa verba scilicet et prophetiam Oded  prophetae confortatus est et abstulit idola de omni terra Iuda  et Beniamin et ex urbibus quas ceperat montis Ephraim et  dedicavit altare Domini quod erat ante porticum Domini</span> <span class="verse"><a name="9">9</a>congregavitque universum Iuda et Beniamin et advenas cum  eis de Ephraim et de Manasse et de Symeon plures enim ad eum  confugerant ex Israhel videntes quod Dominus Deus illius esset  cum eo</span> <span class="verse"><a name="10">10</a>cumque venissent Hierusalem mense tertio anno quintodecimo  regni Asa</span> <span class="verse"><a name="11">11</a>immolaverunt Domino in die illa de manubiis et praeda quam  adduxerant boves septingentos et arietes septem milia</span> <span class="verse"><a name="12">12</a>et intravit ex more ad corroborandum foedus ut quaererent  Dominum Deum patrum suorum in toto corde et in tota anima sua</span> <span class="verse"><a name="13">13</a>si quis autem inquit non quaesierit Dominum Deum Israhel  moriatur a minimo usque ad maximum a viro usque ad mulierem</span> <span class="verse"><a name="14">14</a>iuraveruntque Domino voce magna in iubilo et in clangore  tubae et in sonitu bucinarum</span> <span class="verse"><a name="15">15</a>omnes qui erant in Iuda cum execratione in omni enim corde  suo iuraverunt et in tota voluntate quaesierunt eum et  invenerunt praestititque eis Dominus requiem per circuitum</span> <span class="verse"><a name="16">16</a>sed et Maacham matrem Asa regis ex augusto deposuit  imperio eo quod fecisset in luco simulacrum Priapi quod omne  contrivit et in frusta comminuens conbusit in torrente Cedron</span> <span class="verse"><a name="17">17</a>excelsa autem derelicta sunt in Israhel attamen cor Asa  erat perfectum cunctis diebus eius</span> <span class="verse"><a name="18">18</a>ea quae voverat pater suus et ipse intulit in domum Domini  argentum et aurum vasorumque diversam supellectilem</span> <span class="verse"><a name="19">19</a>bellum vero non fuit usque ad tricesimum quintum annum  regni Asa</span> </p></div</div></div></body></html>