<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 35</strong></div><p><span class="verse"><a name="1">1</a>fecit autem Iosias in Hierusalem phase Domino quod  immolatum est quartadecima die mensis primi</span> <span class="verse"><a name="2">2</a>et constituit sacerdotes in officiis suis hortatusque est  eos ut ministrarent in domo Domini</span> <span class="verse"><a name="3">3</a>Levitis quoque ad quorum eruditionem omnis Israhel  sanctificabatur Domino locutus est ponite arcam in sanctuario  templi quod aedificavit Salomon filius David rex Israhel  nequaquam enim eam ultra portabitis nunc autem ministrate  Domino Deo vestro et populo eius Israhel</span> <span class="verse"><a name="4">4</a>et praeparate vos per domos et cognationes vestras in  divisionibus singulorum sicut praecepit David rex Israhel et  descripsit Salomon filius eius</span> <span class="verse"><a name="5">5</a>ministrate in sanctuario per familias turmasque leviticas</span> <span class="verse"><a name="6">6</a>et sanctificati immolate phase fratres etiam vestros ut  possint iuxta verba quae locutus est Dominus in manu Mosi  facere praeparate</span> <span class="verse"><a name="7">7</a>dedit praeterea Iosias omni populo qui ibi fuerat inventus  in sollemnitatem phase agnos et hedos de gregibus et reliqui  pecoris triginta milia boumque tria milia haec de regis  universa substantia</span> <span class="verse"><a name="8">8</a>duces quoque eius sponte quod voluerant obtulerunt tam  populo quam sacerdotibus et Levitis porro Helcias et Zaccharias  et Iehihel principes domus Domini dederunt sacerdotibus ad  faciendum phase pecora commixtim duo milia sescenta et boves  trecentos</span> <span class="verse"><a name="9">9</a>Chonenias autem Semeias etiam et Nathanahel fratres eius  necnon Asabias et Iahihel et Iozabath principes Levitarum  dederunt ceteris Levitis ad celebrandum phase quinque milia  pecorum et boves quingentos</span> <span class="verse"><a name="10">10</a>praeparatumque est ministerium et steterunt sacerdotes in  officio suo Levitae quoque in turmis iuxta regis imperium</span> <span class="verse"><a name="11">11</a>et immolatum est phase asperseruntque sacerdotes manu sua  sanguinem et Levitae detraxerunt pelles holocaustorum</span> <span class="verse"><a name="12">12</a>et separaverunt ea ut darent per domos et familias  singulorum et offerrentur Domino sicut scriptum est in libro  Mosi de bubus quoque fecere similiter</span> <span class="verse"><a name="13">13</a>et assaverunt phase super ignem iuxta quod lege praeceptum  est pacificas vero hostias coxerunt in lebetis et caccabis et  ollis et festinato distribuerunt universae plebi</span> <span class="verse"><a name="14">14</a>sibi autem et sacerdotibus postea paraverunt nam in  oblatione holocaustorum et adipum usque ad noctem sacerdotes  fuerant occupati unde Levitae et sibi et sacerdotibus filiis  Aaron paraverunt novissimis</span> <span class="verse"><a name="15">15</a>porro cantores filii Asaph stabant in ordine suo iuxta  praeceptum David et Asaph et Heman et Idithun prophetarum regis  ianitores vero per portas singulas observabant ita ut ne puncto  quidem discederent a ministerio quam ob rem et fratres eorum  Levitae paraverunt eis cibos</span> <span class="verse"><a name="16">16</a>omnis igitur cultura Domini rite conpleta est in die illa  ut facerent phase et offerrent holocausta super altare Domini  iuxta praeceptum regis Iosiae</span> <span class="verse"><a name="17">17</a>feceruntque filii Israhel qui repperti fuerant ibi phase  in tempore illo et sollemnitatem azymorum septem diebus</span> <span class="verse"><a name="18">18</a>non fuit phase simile huic in Israhel a diebus Samuhelis  prophetae sed nec quisquam de cunctis regibus Israhel fecit  phase sicut Iosias sacerdotibus et Levitis et omni Iuda et  Israhel qui reppertus fuerat et habitantibus in Hierusalem</span> <span class="verse"><a name="19">19</a>octavodecimo anno regni Iosiae hoc phase celebratum est</span> <span class="verse"><a name="20">20</a>postquam instauraverat Iosias templum ascendit Nechao rex  Aegypti ad pugnandum in Charchamis iuxta Eufraten et processit  in occursum eius Iosias</span> <span class="verse"><a name="21">21</a>at ille missis ad eum nuntiis ait quid mihi et tibi est  rex Iuda non adversum te hodie venio sed contra aliam pugno  domum ad quam me Deus festinato ire praecepit desine adversum  Deum facere qui mecum est ne interficiat te</span> <span class="verse"><a name="22">22</a>noluit Iosias reverti sed praeparavit contra eum bellum  nec adquievit sermonibus Nechao ex ore Dei verum perrexit ut  dimicaret in campo Mageddo</span> <span class="verse"><a name="23">23</a>ibique vulneratus a sagittariis dixit pueris suis educite  me de proelio quia oppido vulneratus sum</span> <span class="verse"><a name="24">24</a>qui transtulerunt eum de curru in alterum currum qui  sequebatur eum more regio et asportaverunt in Hierusalem  mortuusque est et sepultus in mausoleo patrum suorum et  universus Iuda et Hierusalem luxerunt eum</span> <span class="verse"><a name="25">25</a>Hieremias maxime cuius omnes cantores atque cantrices  usque in praesentem diem lamentationes super Iosia replicant et  quasi lex obtinuit in Israhel ecce scriptum fertur in  Lamentationibus</span> <span class="verse"><a name="26">26</a>reliqua autem sermonum Iosiae et misericordiarum eius quae  lege praecepta sunt Domini</span> <span class="verse"><a name="27">27</a>opera quoque illius prima et novissima scripta sunt in  libro regum Israhel et Iuda</span> </p></div</div></div></body></html>