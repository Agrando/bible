<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 26</strong></div><p><span class="verse"><a name="1">1</a>omnis autem populus Iuda filium eius Oziam annorum sedecim  constituit regem pro patre suo Amasia</span> <span class="verse"><a name="2">2</a>ipse aedificavit Ahilath et restituit eam dicioni Iudae  postquam dormivit rex cum patribus suis</span> <span class="verse"><a name="3">3</a>sedecim annorum erat Ozias cum regnare coepisset et  quinquaginta duobus annis regnavit in Hierusalem nomen matris  eius Hiechelia de Hierusalem</span> <span class="verse"><a name="4">4</a>fecitque quod erat rectum in oculis Domini iuxta omnia quae  fecerat Amasias pater eius</span> <span class="verse"><a name="5">5</a>et exquisivit Deum in diebus Zacchariae intellegentis et  videntis Deum cumque requireret Dominum direxit eum in omnibus</span> <span class="verse"><a name="6">6</a>denique egressus est et pugnavit contra Philisthim et  destruxit murum Geth et murum Iabniae murumque Azoti  aedificavit quoque oppida in Azoto et in Philisthim</span> <span class="verse"><a name="7">7</a>et adiuvit eum Deus contra Philisthim et contra Arabas qui  habitabant in Gurbaal et contra Ammanitas</span> <span class="verse"><a name="8">8</a>pendebantque Ammanitae munera Oziae et divulgatum est nomen  eius usque ad introitum Aegypti propter crebras victorias</span> <span class="verse"><a name="9">9</a>aedificavitque Ozias turres in Hierusalem super portam  Anguli et super portam Vallis et reliquas in eodem muri latere  firmavitque eas</span> <span class="verse"><a name="10">10</a>extruxit etiam turres in solitudine et fodit cisternas  plurimas eo quod haberet multa pecora tam in campestribus quam  in heremi vastitate vineas quoque habuit et vinitores in  montibus et in Carmelo erat quippe homo agriculturae deditus</span> <span class="verse"><a name="11">11</a>fuit autem exercitus bellatorum eius qui procedebant ad  proelia sub manu Hiehihel scribae Maasiaeque doctoris et sub  manu Ananiae qui erat de ducibus regis</span> <span class="verse"><a name="12">12</a>omnisque numerus principum per familias virorum fortium  duum milium sescentorum</span> <span class="verse"><a name="13">13</a>et sub eis universus exercitus trecentorum et septem  milium quingentorum qui erant apti ad bella et pro rege contra  adversarios dimicabant</span> <span class="verse"><a name="14">14</a>praeparavit quoque eis Ozias id est cuncto exercitui  clypeos et hastas et galeas et loricas arcusque et fundas ad  iaciendos lapides</span> <span class="verse"><a name="15">15</a>et fecit in Hierusalem diversi generis machinas quas in  turribus conlocavit et in angulis murorum ut mitterent sagittas  et saxa grandia egressumque est nomen eius procul eo quod  auxiliaretur ei Dominus et corroborasset illum</span> <span class="verse"><a name="16">16</a>sed cum roboratus esset elevatum est cor eius in interitum  suum et neglexit Dominum Deum suum ingressusque templum Domini  adolere voluit incensum super altare thymiamatis</span> <span class="verse"><a name="17">17</a>statimque ingressus post eum Azarias sacerdos et cum eo  sacerdotes Domini octoginta viri fortissimi</span> <span class="verse"><a name="18">18</a>restiterunt regi atque dixerunt non est tui officii Ozia  ut adoleas incensum Domino sed sacerdotum hoc est filiorum  Aaron qui consecrati sunt ad huiuscemodi ministerium egredere  de sanctuario ne contempseris quia non reputabitur tibi in  gloriam hoc a Domino Deo</span> <span class="verse"><a name="19">19</a>iratusque est Ozias et tenens in manu turibulum ut  adoleret incensum minabatur sacerdotibus statimque orta est  lepra in fronte eius coram sacerdotibus in domo Domini super  altare thymiamatis</span> <span class="verse"><a name="20">20</a>cumque respexisset eum Azarias pontifex et omnes reliqui  sacerdotes viderunt lepram in fronte eius et festinato  expulerunt eum sed et ipse perterritus adceleravit egredi eo  quod sensisset ilico plagam Domini</span> <span class="verse"><a name="21">21</a>fuit igitur Ozias rex leprosus usque ad diem mortis suae  et habitavit in domo separata plenus lepra ob quam et eiectus  fuerat de domo Domini porro Ioatham filius eius rexit domum  regis et iudicabat populum terrae</span> <span class="verse"><a name="22">22</a>reliqua autem sermonum Oziae priorum et novissimorum  scripsit Esaias filius Amos propheta</span> <span class="verse"><a name="23">23</a>dormivitque Ozias cum patribus suis et sepelierunt eum in  agro regalium sepulchrorum eo quod esset leprosus regnavitque  Ioatham filius eius pro eo</span> </p></div</div></div></body></html>