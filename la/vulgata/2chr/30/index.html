<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 30</strong></div><p><span class="verse"><a name="1">1</a>misit quoque Ezechias ad omnem Israhel et Iudam scripsitque  epistulas ad Ephraim et Manassem ut venirent ad domum Domini in  Hierusalem et facerent phase Domino Deo Israhel</span> <span class="verse"><a name="2">2</a>inito ergo consilio regis et principum et universi coetus  Hierusalem decreverunt ut facerent phase mense secundo</span> <span class="verse"><a name="3">3</a>non enim occurrerant facere in tempore suo quia sacerdotes  qui possent sufficere sanctificati non fuerant et populus  necdum congregatus erat in Hierusalem</span> <span class="verse"><a name="4">4</a>placuitque sermo regi et omni multitudini</span> <span class="verse"><a name="5">5</a>et decreverunt ut mitterent nuntios in universum Israhel de  Bersabee usque Dan ut venirent et facerent phase Domino Deo  Israhel in Hierusalem multi enim non fecerant sicut lege  praescriptum est</span> <span class="verse"><a name="6">6</a>perrexeruntque cursores cum epistulis ex regis imperio et  principum eius in universum Israhel et Iudam iuxta quod rex  iusserat praedicantes filii Israhel revertimini ad Dominum Deum  Abraham et Isaac et Israhel et revertetur ad reliquias quae  effugerunt manum regis Assyriorum</span> <span class="verse"><a name="7">7</a>nolite fieri sicut patres vestri et fratres qui recesserunt  a Domino Deo patrum suorum et tradidit eos in interitum ut ipsi  cernitis</span> <span class="verse"><a name="8">8</a>nolite indurare cervices vestras sicut patres vestri  tradite manus Domino et venite ad sanctuarium eius quod  sanctificavit in aeternum servite Domino Deo patrum vestrorum  et avertetur a vobis ira furoris eius</span> <span class="verse"><a name="9">9</a>si enim vos reversi fueritis ad Dominum fratres vestri et  filii habebunt misericordiam coram dominis suis qui illos  duxere captivos et revertentur in terram hanc pius enim et  clemens est Dominus Deus vester et non avertet faciem suam a  vobis si reversi fueritis ad eum</span> <span class="verse"><a name="10">10</a>igitur cursores pergebant velociter de civitate in  civitatem per terram Ephraim et Manasse usque Zabulon illis  inridentibus et subsannantibus eos</span> <span class="verse"><a name="11">11</a>attamen quidam viri ex Aser et Manasse et Zabulon  adquiescentes consilio venerunt Hierusalem</span> <span class="verse"><a name="12">12</a>in Iuda vero facta est manus Domini ut daret eis cor unum  et facerent iuxta praeceptum regis et principum verbum Domini</span> <span class="verse"><a name="13">13</a>congregatique sunt in Hierusalem populi multi ut facerent  sollemnitatem azymorum in mense secundo</span> <span class="verse"><a name="14">14</a>et surgentes destruxerunt altaria quae erant in Hierusalem  atque universa in quibus idolis adolebatur incensum  subvertentes proiecerunt in torrentem Cedron</span> <span class="verse"><a name="15">15</a>immolaverunt autem phase quartadecima die mensis secundi  sacerdotes quoque atque Levitae tandem sanctificati obtulerunt  holocausta in domo Domini</span> <span class="verse"><a name="16">16</a>steteruntque in ordine suo iuxta dispositionem et legem  Mosi hominis Dei sacerdotes vero suscipiebant effundendum  sanguinem de manibus Levitarum</span> <span class="verse"><a name="17">17</a>eo quod multa turba sanctificata non esset et idcirco  Levitae immolarent phase his qui non occurrerant sanctificari  Domino</span> <span class="verse"><a name="18">18</a>magna etiam pars populi de Ephraim et Manasse et Isachar  et Zabulon quae sanctificata non fuerat comedit phase non iuxta  quod scriptum est et oravit pro eis Ezechias dicens Dominus  bonus propitiabitur</span> <span class="verse"><a name="19">19</a>cunctis qui in toto corde requirunt Dominum Deum patrum  suorum et non inputabit eis quod minus sanctificati sunt</span> <span class="verse"><a name="20">20</a>quem exaudivit Dominus et placatus est populo</span> <span class="verse"><a name="21">21</a>feceruntque filii Israhel qui inventi sunt in Hierusalem  sollemnitatem azymorum septem diebus in laetitia magna  laudantes Dominum per singulos dies Levitae quoque et  sacerdotes per organa quae suo officio congruebant</span> <span class="verse"><a name="22">22</a>et locutus est Ezechias ad cor omnium Levitarum qui  habebant intellegentiam bonam super Domino et comederunt septem  diebus sollemnitatis immolantes victimas pacificorum et  laudantes Dominum Deum patrum suorum</span> <span class="verse"><a name="23">23</a>placuitque universae multitudini ut celebrarent etiam  alios dies septem quod et fecerunt cum ingenti gaudio</span> <span class="verse"><a name="24">24</a>Ezechias enim rex Iuda praebuerat multitudini mille tauros  et septem milia ovium principes vero dederant populo tauros  mille et oves decem milia sanctificata ergo est sacerdotum  plurima multitudo</span> <span class="verse"><a name="25">25</a>et hilaritate perfusa omnis turba Iuda tam sacerdotum et  Levitarum quam universae frequentiae quae venerat ex Israhel  proselytorum quoque de terra Israhel et habitantium in Iuda</span> <span class="verse"><a name="26">26</a>factaque est grandis celebritas in Hierusalem qualis a  diebus Salomonis filii David regis Israhel in ea urbe non  fuerat</span> <span class="verse"><a name="27">27</a>surrexerunt autem sacerdotes atque Levitae benedicentes  populo et exaudita est vox eorum pervenitque oratio in  habitaculum sanctum caeli</span> </p></div</div></div></body></html>