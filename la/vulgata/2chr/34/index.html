<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2chr/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2chr">2 Chronicles</a> &gt <strong>Chapter 34</strong></div><p><span class="verse"><a name="1">1</a>octo annorum erat Iosias cum regnare coepisset et triginta  et uno annis regnavit in Hierusalem</span> <span class="verse"><a name="2">2</a>fecitque quod erat rectum in conspectu Domini et ambulavit  in viis David patris sui non declinavit neque ad dexteram neque  ad sinistram</span> <span class="verse"><a name="3">3</a>octavo autem anno regni sui cum adhuc esset puer coepit  quaerere Deum patris sui David et duodecimo anno postquam  coeperat mundavit Iudam et Hierusalem ab excelsis et lucis  simulacrisque et sculptilibus</span> <span class="verse"><a name="4">4</a>destruxeruntque coram eo aras Baalim et simulacra quae  superposita fuerant demoliti sunt lucos etiam et sculptilia  succidit atque comminuit et super tumulos eorum qui eis  immolare consueverant fragmenta dispersit</span> <span class="verse"><a name="5">5</a>ossa praeterea sacerdotum conbusit in altaribus idolorum  mundavitque Iudam et Hierusalem</span> <span class="verse"><a name="6">6</a>sed et in urbibus Manasse et Ephraim et Symeon usque  Nepthalim cuncta subvertit</span> <span class="verse"><a name="7">7</a>cumque altaria dissipasset et lucos et sculptilia  contrivisset in frusta cunctaque delubra demolitus esset de  universa terra Israhel reversus est Hierusalem</span> <span class="verse"><a name="8">8</a>igitur anno octavodecimo regni sui mundata iam terra et  templo Domini misit Saphan filium Eseliae et Maasiam principem  civitatis et Ioha filium Ioachaz a commentariis ut instaurarent  domum Domini Dei sui</span> <span class="verse"><a name="9">9</a>qui venerunt ad Helciam sacerdotem magnum acceptamque ab eo  pecuniam quae inlata fuerat in domum Domini et quam  congregaverant Levitae ianitores de Manasse et Ephraim et  universis reliquiis Israhel ab omni quoque Iuda et Beniamin et  habitatoribus Hierusalem</span> <span class="verse"><a name="10">10</a>tradiderunt in manibus eorum qui praeerant operariis in  domo Domini ut instaurarent templum et infirma quaeque  sarcirent</span> <span class="verse"><a name="11">11</a>at illi dederunt eam artificibus et cementariis ut emerent  lapides de lapidicinis et ligna ad commissuras aedificii et ad  contignationem domorum quas destruxerant reges Iuda</span> <span class="verse"><a name="12">12</a>qui fideliter cuncta faciebant erant autem praepositi  operantium Iaath et Abdias de filiis Merari Zaccharias et  Mosollam de filiis Caath qui urguebant opus omnes Levitae  scientes organis canere</span> <span class="verse"><a name="13">13</a>super eos vero qui ad varios usus onera portabant erant  scribae et magistri de Levitis ianitores</span> <span class="verse"><a name="14">14</a>cumque efferrent pecuniam quae inlata fuerat in templum  Domini repperit Helcias sacerdos librum legis Domini per manum  Mosi</span> <span class="verse"><a name="15">15</a>et ait ad Saphan scribam librum legis inveni in domo  Domini et tradidit ei</span> <span class="verse"><a name="16">16</a>at ille intulit volumen ad regem et nuntiavit ei dicens  omnia quae dedisti in manu servorum tuorum ecce conplentur</span> <span class="verse"><a name="17">17</a>argentum quod reppertum est in domo Domini conflaverunt  datumque est praefectis artificum et diversa opera fabricantium</span> <span class="verse"><a name="18">18</a>praeterea tradidit mihi Helcias sacerdos hunc librum quem  cum rege praesente recitasset</span> <span class="verse"><a name="19">19</a>audissetque ille verba legis scidit vestimenta sua</span> <span class="verse"><a name="20">20</a>et praecepit Helciae et Ahicam filio Saphan et Abdon filio  Micha Saphan quoque scribae et Asaiae servo regis dicens</span> <span class="verse"><a name="21">21</a>ite et orate Dominum pro me et pro reliquiis Israhel et  Iuda super universis sermonibus libri istius qui reppertus est  magnus enim furor Domini stillavit super nos eo quod non  custodierint patres nostri verba Domini ut facerent omnia quae  scripta sunt in isto volumine</span> <span class="verse"><a name="22">22</a>abiit igitur Helcias et hii qui simul a rege missi fuerant  ad Holdan propheten uxorem Sellum filii Thecuath filii Hasra  custodis vestium quae habitabat Hierusalem in secunda et locuti  sunt ei verba quae supra narravimus</span> <span class="verse"><a name="23">23</a>at illa respondit eis haec dicit Dominus Deus Israhel  dicite viro qui misit vos ad me</span> <span class="verse"><a name="24">24</a>haec dicit Dominus ecce ego inducam mala super locum istum  et super habitatores eius cunctaque maledicta quae scripta sunt  in libro hoc quem legerunt coram rege Iuda</span> <span class="verse"><a name="25">25</a>quia dereliquerunt me et sacrificaverunt diis alienis ut  me ad iracundiam provocarent in cunctis operibus manuum suarum  idcirco stillavit furor meus super locum istum et non  extinguetur</span> <span class="verse"><a name="26">26</a>ad regem autem Iuda qui misit vos pro Domino deprecando  sic loquimini haec dicit Dominus Deus Israhel quoniam audisti  verba voluminis</span> <span class="verse"><a name="27">27</a>atque emollitum est cor tuum et humiliatus es in conspectu  Dei super his quae dicta sunt contra locum hunc et habitatores  Hierusalem reveritusque faciem meam scidisti vestimenta tua et  flevisti coram me ego quoque exaudivi te dicit Dominus</span> <span class="verse"><a name="28">28</a>iam enim colligam te ad patres tuos et infereris in  sepulchrum tuum in pace nec videbunt oculi tui omne malum quod  ego inducturus sum super locum istum et super habitatores eius  rettulerunt itaque regi cuncta quae dixerat</span> <span class="verse"><a name="29">29</a>at ille convocatis universis maioribus natu Iuda et  Hierusalem</span> <span class="verse"><a name="30">30</a>ascendit domum Domini unaque omnes viri Iuda et  habitatores Hierusalem sacerdotes et Levitae et cunctus populus  a minimo usque ad maximum quibus audientibus in domo Domini  legit rex omnia verba voluminis</span> <span class="verse"><a name="31">31</a>et stans in tribunali suo percussit foedus coram Domino ut  ambularet post eum et custodiret praecepta et testimonia et  iustificationes eius in toto corde suo et in tota anima sua  faceretque quae scripta sunt in volumine illo quem legerat</span> <span class="verse"><a name="32">32</a>adiuravit quoque super hoc omnes qui repperti fuerant in  Hierusalem et Beniamin et fecerunt habitatores Hierusalem iuxta  pactum Domini Dei patrum suorum</span> <span class="verse"><a name="33">33</a>abstulit ergo Iosias cunctas abominationes de universis  regionibus filiorum Israhel et fecit omnes qui residui erant in  Israhel servire Domino Deo suo cunctis diebus eius non  recesserunt a Domino Deo patrum suorum</span> </p></div</div></div></body></html>