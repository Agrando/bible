<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 4</strong></div><p><span class="verse"><a name="1">1</a>et adsumpsit Gorgias quinque milia virorum et mille equites electos et moverunt castra nocte</span> <span class="verse"><a name="2">2</a>ut adplicarent ad castra Iudaeorum et percuterent eos subito et filii qui erant ex arce erant illi duces</span> <span class="verse"><a name="3">3</a>et audivit Iudas et surrexit ipse et potentes percutere virtutem exercituum regis quae erat in Ammaum</span> <span class="verse"><a name="4">4</a>adhuc enim dispersus erat exercitus a castris</span> <span class="verse"><a name="5">5</a>et venit Gorgias in castra Iudae noctu et neminem invenit et quaerebant eos in montibus quoniam dixit fugiunt hii a nobis</span> <span class="verse"><a name="6">6</a>et cum dies factus esset apparuit Iudas in campo cum tribus milibus virorum tantum quia tegumenta et gladios non habebant</span> <span class="verse"><a name="7">7</a>et viderunt castra gentium valida et loricatos et equitatus in circuitu eorum et hii docti proelium</span> <span class="verse"><a name="8">8</a>et ait Iudas viris qui secum erant ne timueritis multitudinem eorum et impetum eorum ne formidetis</span> <span class="verse"><a name="9">9</a>mementote qualiter salvi facti sunt patres nostri in mari Rubro cum sequeretur eos Pharao cum exercitu</span> <span class="verse"><a name="10">10</a>et nunc clamemus in caelum et miserebitur nostri et testamenti patrum nostrorum et conteret exercitum istum ante faciem nostram hodie</span> <span class="verse"><a name="11">11</a>et scient omnes gentes quia est qui redimat et liberet Israhel</span> <span class="verse"><a name="12">12</a>et levaverunt alienigenae oculos suos et viderunt eos venientes ex adverso</span> <span class="verse"><a name="13">13</a>et exierunt de castris in proelium et tuba cecinerunt hii qui fuerant cum Iuda</span> <span class="verse"><a name="14">14</a>et congressi sunt et contritae sunt gentes et fugerunt in campum</span> <span class="verse"><a name="15">15</a>novissimi autem ceciderunt gladio et persecuti sunt eos usque Gesoron et usque in campos Idumeae et Azoti et Iamniae et ceciderunt ex illis ad tria milia virorum</span> <span class="verse"><a name="16">16</a>et reversus est Iudas et exercitus eius sequens eum</span> <span class="verse"><a name="17">17</a>et dixit ad populum non concupiscatis spolia quia bellum contra nos est</span> <span class="verse"><a name="18">18</a>et Gorgias et exercitus eius in monte prope nos sed state contra inimicos nostros et expugnate eos et post hoc sumetis spolia</span> <span class="verse"><a name="19">19</a>et adhuc loquente Iuda haec apparuit pars quaedam prospiciens de monte</span> <span class="verse"><a name="20">20</a>et vidit quod in fugam conversi sunt et succensa sunt castra fumus enim qui videbatur declarabat quod factum est</span> <span class="verse"><a name="21">21</a>quibus illi conspectis timuerunt valde aspicientes simul et Iudam et exercitum in campo paratum ad proelium</span> <span class="verse"><a name="22">22</a>et fugerunt omnes in campo alienigenarum</span> <span class="verse"><a name="23">23</a>et Iudas reversus est ad spolia castrorum et acceperunt aurum multum et argentum et hyacinthum et purpuram marinam et opes magnas</span> <span class="verse"><a name="24">24</a>et conversi hymnum canebant et benedicebant in caelum quoniam bonum est quoniam in saeculum misericordia eius</span> <span class="verse"><a name="25">25</a>et facta est salus magna in Israhel in illa die</span> <span class="verse"><a name="26">26</a>quicumque autem alienigenarum evaserunt venerunt et nuntiaverunt Lysiae universa quae acciderant</span> <span class="verse"><a name="27">27</a>quibus auditis ille consternatus est animo deficiebat quod non qualia voluit talia contigerunt in Israhel et qualia mandavit rex</span> <span class="verse"><a name="28">28</a>et sequenti anno congregavit electorum virorum sexaginta milia et equitum quinque milia ut debellaret eos</span> <span class="verse"><a name="29">29</a>et venerunt in Iudaeam et castra posuerunt in Bethoron et occurrit illis Iudas cum decem milibus viris</span> <span class="verse"><a name="30">30</a>et viderunt exercitum fortem et oravit et dixit benedictus es salvator Israhel qui contrivisti impetum potentis in manu servi tui David et tradidisti castra alienigenarum in manus Ionathae filii Saul et armigeri eius</span> <span class="verse"><a name="31">31</a>conclude exercitum istum in manu populi tui Israhel et confundantur in exercitu suo et equitibus</span> <span class="verse"><a name="32">32</a>da illis formidinem et tabefac audaciam virtutis eorum et commoveantur contritione sua</span> <span class="verse"><a name="33">33</a>deice eos gladio diligentium te et conlaudent te omnes qui noverunt nomen tuum in hymnis</span> <span class="verse"><a name="34">34</a>et commiserunt et ceciderunt de exercitu Lysiae quinque milia virorum</span> <span class="verse"><a name="35">35</a>videns autem Lysias suorum fugam et Iudaeorum audaciam et quod parati sunt aut vivere aut mori fortiter abiit Antiochiam et elegit milites ut multiplicatus rursus veniret in Iudaeam</span> <span class="verse"><a name="36">36</a>dixit autem Iudas et fratres eius ecce contriti sunt inimici nostri ascendamus nunc mundare sancta et renovare</span> <span class="verse"><a name="37">37</a>et congregatus est omnis exercitus et ascenderunt in montem Sion</span> <span class="verse"><a name="38">38</a>et viderunt sanctificationem desertam et altare profanatum et portas exustas et in atriis virgulta nata sicut in saltu vel montibus et pastoforia diruta</span> <span class="verse"><a name="39">39</a>sciderunt vestimenta sua et planxerunt planctu magno et inposuerunt cinerem</span> <span class="verse"><a name="40">40</a>et ceciderunt in faciem super terram et exclamaverunt tubis signorum et clamaverunt in caelum</span> <span class="verse"><a name="41">41</a>tunc ordinavit Iudas viros ut pugnarent adversus eos qui erant in arce donec emundarent sancta</span> <span class="verse"><a name="42">42</a>et elegit sacerdotes sine macula voluntatem habentes in lege Dei</span> <span class="verse"><a name="43">43</a>et mundaverunt sancta et tulerunt lapides contaminationis in locum inmundum</span> <span class="verse"><a name="44">44</a>et cogitavit de altare holocaustorum quod profanatum erat quid de eo faceret</span> <span class="verse"><a name="45">45</a>et incidit illi consilium bonum ut destrueret illud ne forte esset illis in obprobrium quia contaminaverunt illud gentes et demoliti sunt illud</span> <span class="verse"><a name="46">46</a>et reposuerunt lapides in monte domus in loco apto quoadusque veniret propheta et responderet de eis</span> <span class="verse"><a name="47">47</a>et acceperunt lapides integros secundum legem et aedificaverunt altare novum secundum illud quod fuit prius</span> <span class="verse"><a name="48">48</a>et aedificaverunt sancta et quae intra domum intrinsecus et aedem et atria sanctificaverunt</span> <span class="verse"><a name="49">49</a>et fecerunt vasa sancta nova et intulerunt candelabrum et altare incensorum et mensam in templum</span> <span class="verse"><a name="50">50</a>et incensum posuerunt super altare et accenderunt lucernas quae super candelabrum erant et lucebant in templo</span> <span class="verse"><a name="51">51</a>et posuerunt super mensam panes et adpenderunt vela et consummaverunt omnia opera quae fecerunt</span> <span class="verse"><a name="52">52</a>et ante matutinum surrexerunt quinta et vicesima mensis noni hic mensis casleu centesimi quadragesimi octavi anni</span> <span class="verse"><a name="53">53</a>et obtulerunt sacrificium secundum legem super altare holocaustorum novum quod fecerunt</span> <span class="verse"><a name="54">54</a>secundum tempus et secundum diem in qua contaminaverunt illud gentes in ipsa renovatum est in canticis et citharis et cinyris et cymbalis</span> <span class="verse"><a name="55">55</a>et cecidit omnis populus et adoraverunt et benedixerunt in caelum ei qui prosperavit eis</span> <span class="verse"><a name="56">56</a>et fecerunt dedicationem altaris diebus octo et obtulerunt holocausta cum laetitia et salutaria laudis</span> <span class="verse"><a name="57">57</a>et ornaverunt faciem templi coronis aureis et scutulis et dedicaverunt portas et pastoforia et inposuerunt eis ianuas</span> <span class="verse"><a name="58">58</a>et facta est laetitia in populo magna valde et aversum est obprobrium gentium</span> <span class="verse"><a name="59">59</a>et statuit Iudas et fratres eius et universa ecclesia Israhel ut agatur dies dedicationis altaris in temporibus suis ab anno in annum per dies octo a quinta et vicesima mensis casleu cum laetitia et gaudio</span> <span class="verse"><a name="60">60</a>et aedificaverunt in tempore illo montem Sion et per circuitum muros altos et turres firmas nequando venirent gentes et conculcarent eam sicut antea fecerunt</span> <span class="verse"><a name="61">61</a>et conlocavit illic exercitum ut servarent eam et munivit eam ad custodiendam Bethsuram ut haberet populus munitionem contra faciem Idumeae</span> </p></div</div></div></body></html>