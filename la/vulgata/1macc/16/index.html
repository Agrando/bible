<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 16</strong></div><p><span class="verse"><a name="1">1</a>et ascendit Iohannis de Gazaris et nuntiavit Simoni patri suo quae fecit Cendebeus</span> <span class="verse"><a name="2">2</a>et vocavit Simon duos filios suos seniores Iudam et Iohannem et ait illis ego et fratres mei expugnavimus hostes Israhel ab adulescentia usque in hunc diem et prosperatum est in manibus nostris liberare Israhel aliquotiens</span> <span class="verse"><a name="3">3</a>nunc autem senui sed estote loco meo et fratris mei et egressi pugnate pro gente nostra auxilium vero de caelo vobiscum sit</span> <span class="verse"><a name="4">4</a>et elegit de regione viginti milia virorum belligeratorum et equites et profecti sunt ad Cendebeum et dormierunt in Modin</span> <span class="verse"><a name="5">5</a>et surrexerunt mane et abierunt in campum et ecce exercitus copiosus in obviam illis peditum et equitum et fluvius torrens erat inter medium ipsorum</span> <span class="verse"><a name="6">6</a>et admovit castra contra faciem eorum ipse et populus eius et vidit populum trepidantem ad transfretandum torrentem et transfretavit primus et viderunt eum viri et transierunt post eum</span> <span class="verse"><a name="7">7</a>et divisit populum et equites in medio peditum erat autem equitatus adversariorum copiosus nimis</span> <span class="verse"><a name="8">8</a>et exclamaverunt sacris tubis et in fugam conversus est Cendebeus et castra eius et ceciderunt ex eis multi vulnerati residui autem fugerunt in munitionem</span> <span class="verse"><a name="9">9</a>tunc vulneratus est Iudas frater Iohannis Iohannes autem insecutus est eos donec venit Caedronam quam aedificavit</span> <span class="verse"><a name="10">10</a>et fugerunt usque ad turres quae erant in agris Azoti et succendit eas igni et ceciderunt ex illis duo milia virorum et reversus est Iudaeam in pace</span> <span class="verse"><a name="11">11</a>et Ptolomeus filius Abobi constitutus erat dux in campo Hiericho et habebat argentum et aurum multum</span> <span class="verse"><a name="12">12</a>erat enim gener summi sacerdotis</span> <span class="verse"><a name="13">13</a>et exaltatum est cor eius et volebat obtinere regionem et cogitabat dolum adversus Simonem et filios eius ut tolleret eos</span> <span class="verse"><a name="14">14</a>Simon autem perambulans civitates quae erant in regione et sollicitudinem gerens earum descendit Hiericho ipse et Matthathias filius eius et Iudas anno centesimo septuagesimo septimo mense undecimo hic mensis sabath</span> <span class="verse"><a name="15">15</a>et suscepit eos filius Abobi in munitiunculam quae vocatur Doch cum dolo quam aedificavit et fecit eis convivium magnum et abscondit illic viros</span> <span class="verse"><a name="16">16</a>et cum inebriatus esset Simon et filii eius surrexit Ptolomeus cum suis et sumpserunt arma sua et intraverunt in convivium et occiderunt eum et duos filios eius et quosdam pueros eius</span> <span class="verse"><a name="17">17</a>et fecit deceptionem magnam in Israhel et reddidit mala pro bonis</span> <span class="verse"><a name="18">18</a>et scripsit haec Ptolomeus et misit regi ut mitteret ei exercitum in auxilium et traderet regionem et civitates eorum et tributa</span> <span class="verse"><a name="19">19</a>et misit alios in Gazaram tollere Iohannem et tribunis misit epistulas ut venirent ad se et daret eis argentum et aurum et dona</span> <span class="verse"><a name="20">20</a>et alios misit occupare Hierusalem et montem templi</span> <span class="verse"><a name="21">21</a>et praecurrens quidam nuntiavit Iohanni in Gazara quia periit pater eius et fratres eius et quia misit te quoque interfici</span> <span class="verse"><a name="22">22</a>ut audivit autem vehementer expavit et conprehendit viros qui venerant perdere eum et occidit eos cognovit enim quia quaerebant eum perdere</span> <span class="verse"><a name="23">23</a>et cetera sermonum Iohannis et bellorum eius et bonarum virtutum quibus fortiter gessit et aedificii murorum quos struxit et rerum gestarum eius</span> <span class="verse"><a name="24">24</a>ecce haec scripta sunt in libro dierum sacerdotii eius ex quo factus est princeps sacerdotum post patrem suum</span> </p></div</div></div></body></html>