<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 13</strong></div><p><span class="verse"><a name="1">1</a>et audivit Simon quod congregavit Tryfon exercitum copiosum ut veniret in terram Iuda et adtereret eam</span> <span class="verse"><a name="2">2</a>videns quia in tremore populus est et timore ascendit Hierusalem et congregavit populum</span> <span class="verse"><a name="3">3</a>et adhortans dixit vos scitis quanta ego et fratres mei et domus patris mei fecimus pro legibus et pro sanctis proelia et angustias quales vidimus</span> <span class="verse"><a name="4">4</a>horum gratia perierunt fratres mei omnes propter Israhel et relictus sum ego solus</span> <span class="verse"><a name="5">5</a>et nunc non mihi contingat parcere animae meae in omni tempore tribulationis non enim melior sum fratribus meis</span> <span class="verse"><a name="6">6</a>vindicabo itaque gentem meam et sancta natosque vestros et uxores quia congregatae sunt universae gentes conterere nos inimicitiae gratis</span> <span class="verse"><a name="7">7</a>et accensus est spiritus populi simul ut audivit sermones istos</span> <span class="verse"><a name="8">8</a>et responderunt voce magna dicentes tu es dux noster loco Iudae et Ionathae fratris tui</span> <span class="verse"><a name="9">9</a>pugna proelium nostrum et omnia quaecumque dixeris nobis faciemus</span> <span class="verse"><a name="10">10</a>et congregans omnes viros bellatores adceleravit consummare omnes muros Hierusalem et munivit eam in gyro</span> <span class="verse"><a name="11">11</a>et misit Ionathan filium Absalomi et cum eo exercitum novum in Ioppen et eiectis his qui erant in ea mansit illic ipse</span> <span class="verse"><a name="12">12</a>et movit Tryfon a Ptolomaida cum exercitu multo ut veniret in terram Iuda et Ionatha cum eo in custodia</span> <span class="verse"><a name="13">13</a>Simon autem adplicuit in Addus contra faciem campi</span> <span class="verse"><a name="14">14</a>et ut cognovit Tryfon quia surrexit Simon in loco Ionathae fratris sui misit ad eum legatos</span> <span class="verse"><a name="15">15</a>dicens pro argento quod debebat frater tuus Ionathas in ratione regis detinuimus eum</span> <span class="verse"><a name="16">16</a>et nunc mitte argenti talenta centum et duos filios eius obsides ut non dimissus fugiat a nobis et remittemus eum</span> <span class="verse"><a name="17">17</a>et cognovit Simon quia cum dolo loquitur secum iussit tamen dari argentum et pueros ne inimicitiam magnam sumeret ad Israhel populum dicentem</span> <span class="verse"><a name="18">18</a>quia non misit argentum et pueros propterea periit</span> <span class="verse"><a name="19">19</a>et mentitus est et non dimisit Ionathan</span> <span class="verse"><a name="20">20</a>et post haec venit Tryfon intra regionem ut contereret eam et gyraverunt per viam quae ducit Ador et Simon et castra eius ambulabant in omnem locum quocumque ibant</span> <span class="verse"><a name="21">21</a>qui autem in arce erant miserunt ad Tryfonem legatos ut festinaret venire per desertum et mitteret illis alimonias</span> <span class="verse"><a name="22">22</a>et paravit Tryfon omnem equitatum ut veniret illa nocte erat autem nix valde multa et non venit in Galaditin</span> <span class="verse"><a name="23">23</a>et cum adpropiasset Baschama occidit Ionathan et filios eius</span> <span class="verse"><a name="24">24</a>et convertit Tryfon et abiit in terram suam</span> <span class="verse"><a name="25">25</a>et misit Simon et accepit ossa Ionathae fratris sui et sepelivit ea in Modin civitate patrum eius</span> <span class="verse"><a name="26">26</a>et planxerunt eum omnis Israhel planctu magno et luxerunt eum dies multos</span> <span class="verse"><a name="27">27</a>et aedificavit Simon super sepulchrum patris sui et fratrum suorum aedificium altum visu lapide polito retro et ante</span> <span class="verse"><a name="28">28</a>et statuit septem pyromidas unam contra unam patri et matri et quattuor fratribus</span> <span class="verse"><a name="29">29</a>et his circumposuit columnas magnas et super columnas arma ad memoriam aeternam et iuxta arma naves sculptas quae viderentur ab omnibus navigantibus mare</span> <span class="verse"><a name="30">30</a>hoc est sepulchrum quod fecit in Modin usque in hunc diem</span> <span class="verse"><a name="31">31</a>Tryfon autem cum iter faceret cum Antiocho rege adulescente dolo occidit eum</span> <span class="verse"><a name="32">32</a>et regnavit loco eius et inposuit sibi diadema Asiae et fecit plagam magnam in terra</span> <span class="verse"><a name="33">33</a>et aedificavit Simon praesidia Iudaeae muniens ea turribus excelsis et muris magnis et portis et seris et posuit alimenta in munitionibus</span> <span class="verse"><a name="34">34</a>et elegit Simon viros et misit ad Demetrium regem ut faceret remissionem regioni quia actus omnes Tryfonis per direptionem fuerant gesti</span> <span class="verse"><a name="35">35</a>et Demetrius rex ad verba ista respondit et scripsit epistulam talem</span> <span class="verse"><a name="36">36</a>rex Demetrius Simoni summo sacerdoti et amico regum et senioribus et genti Iudaeorum salutem</span> <span class="verse"><a name="37">37</a>coronam auream et baen quam misistis suscepimus et parati sumus facere vobiscum pacem magnam et scribere praepositis regis remittere vobis quae indulsimus</span> <span class="verse"><a name="38">38</a>quaecumque enim constituimus vobis constant munitiones quas aedificastis sint vobis</span> <span class="verse"><a name="39">39</a>remittimus quoque ignorantias et peccata usque in hodiernum diem et coronam quam debebatis et si quid aliud erat tributarium Hierusalem iam non sit tributarium</span> <span class="verse"><a name="40">40</a>et si qui in vobis apti sunt conscribi inter nostros conscribantur et sit inter nos pax</span> <span class="verse"><a name="41">41</a>anno centesimo septuagesimo ablatum est iugum gentium ab Israhel</span> <span class="verse"><a name="42">42</a>et coepit populus Israhel scribere in tabulis et gestis publicis anno primo sub Simone sacerdote magno duce et principe Iudaeorum</span> <span class="verse"><a name="43">43</a>in illis diebus Simon adplicuit ad Gazam et circumdedit eam castris et fecit machinas et adplicuit ad civitatem et percussit turrem unam et conprehendit</span> <span class="verse"><a name="44">44</a>et qui eruperunt erant intra machinam in civitate et factus est motus magnus in civitate</span> <span class="verse"><a name="45">45</a>et ascenderunt qui erant in civitate cum uxoribus et filiis supra murum scissis tunicis suis et clamaverunt voce magna postulantes a Simone dextras sibi dari</span> <span class="verse"><a name="46">46</a>et dixerunt non nobis reddas secundum malitias nostras sed secundum misericordias tuas</span> <span class="verse"><a name="47">47</a>et flexus Simon non debellavit eos eiecit tamen eos de civitate et emundavit aedes in quibus fuerant simulacra et tunc intravit in ea cum hymnis benedicens Dominum</span> <span class="verse"><a name="48">48</a>et eiecta ex ea omni inmunditia conlocavit in ea viros qui legem facerent et munivit eam et fecit sibi habitationem</span> <span class="verse"><a name="49">49</a>qui autem erant in arce Hierusalem prohibebantur egredi et ingredi in regionem et emere ac vendere et esurierunt valde et multi ex eis fame perierunt</span> <span class="verse"><a name="50">50</a>et clamaverunt ad Simonem ut dextras acciperent et dedit illis et eiecit eos inde et mundavit arcem a contaminationibus</span> <span class="verse"><a name="51">51</a>et intraverunt in ea tertia et vicesima secundi mensis anno centesimo septuagesimo primo cum laude et ramis palmarum et cinyris et cymbalis et nablis et hymnis et canticis quia contritus est inimicus magnus ex Israhel</span> <span class="verse"><a name="52">52</a>et constituit ut omnibus annis agerentur dies hii cum laetitia</span> <span class="verse"><a name="53">53</a>et munivit montem templi qui erat secus arcem et habitavit ibi ipse et qui cum eo erant</span> <span class="verse"><a name="54">54</a>et vidit Simon Iohannem filium suum quod vir esset et posuit eum ducem virtutum universarum et habitavit Gazaris</span> </p></div</div></div></body></html>