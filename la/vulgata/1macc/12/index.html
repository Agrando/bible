<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 12</strong></div><p><span class="verse"><a name="1">1</a>et vidit Ionathas quia tempus eum iuvat et elegit viros et misit Romam statuere et renovare cum eis amicitiam</span> <span class="verse"><a name="2">2</a>et ad Spartas et ad alia loca misit epistulas secundum eandem formam</span> <span class="verse"><a name="3">3</a>et abierunt Romam et intraverunt in curiam et dixerunt Ionathas summus sacerdos et gens Iudaeorum miserunt nos ut renovetis amicitiam et societatem secundum pristinam</span> <span class="verse"><a name="4">4</a>et dederunt illis epistulas ad ipsos per loca ut deducerent eos in terram Iuda cum pace</span> <span class="verse"><a name="5">5</a>et hoc exemplum epistularum quas scripsit Ionathas Spartiatis</span> <span class="verse"><a name="6">6</a>Ionathas summus sacerdos et seniores gentis et sacerdotes et reliquus populus Iudaeorum Spartiatis fratribus salutem</span> <span class="verse"><a name="7">7</a>iam pridem missae erant epistulae ad Onian summum sacerdotem a Dario qui regnabat apud vos quoniam estis fratres nostri sicut rescriptum continet quod subiectum est</span> <span class="verse"><a name="8">8</a>et suscepit Onias virum qui fuerat missus cum honore et accepit epistulas in quibus significabatur de societate et amicitia</span> <span class="verse"><a name="9">9</a>nos cum nullo horum indigeremus habentes solacio sanctos libros qui sunt in manibus nostris</span> <span class="verse"><a name="10">10</a>maluimus mittere ad vos renovare fraternitatem et amicitiam ne forte alieni efficiamur a vobis multa enim tempora transierunt ex quo misistis ad nos</span> <span class="verse"><a name="11">11</a>nos ergo in omni tempore sine intermissione in diebus sollemnibus et ceteris quibus oportet memores sumus vestri in sacrificiis quae offerimus et observationibus sicut fas est et decet meminisse fratrum</span> <span class="verse"><a name="12">12</a>laetamur itaque de gloria vestra</span> <span class="verse"><a name="13">13</a>nos autem circumdederunt multae tribulationes et multa proelia et inpugnaverunt nos reges qui sunt in circuitu nostro</span> <span class="verse"><a name="14">14</a>noluimus ergo vobis molesti esse neque ceteris sociis et amicis nostris in his proeliis</span> <span class="verse"><a name="15">15</a>habuimus enim de caelo auxilium et liberati sumus nos et humiliati sunt inimici nostri</span> <span class="verse"><a name="16">16</a>elegimus itaque Numenium Antiochi et Antipatrum Iasonis filium et misimus ad Romanos renovare cum eis amicitiam et societatem pristinam</span> <span class="verse"><a name="17">17</a>mandavimus itaque eis ut veniant etiam ad vos et salutent vos ut reddant vobis epistulas nostras de innovatione fraternitatis nostrae</span> <span class="verse"><a name="18">18</a>et nunc bene facietis respondentes nobis ad haec</span> <span class="verse"><a name="19">19</a>et hoc rescriptum epistularum quod miserat Onias</span> <span class="verse"><a name="20">20</a>rex Spartiarum Onias Ionathae sacerdoti magno salutem</span> <span class="verse"><a name="21">21</a>inventum est in scriptura de Spartiatis et Iudaeis quoniam sunt fratres et quia sunt de genere Abraham</span> <span class="verse"><a name="22">22</a>et nunc ex quo haec cognovimus bene facitis scribentes nobis de pace vestra</span> <span class="verse"><a name="23">23</a>sed et nos rescripsimus vobis pecora nostra et possessiones nostrae vestrae sunt et vestra nostra mandavimus itaque haec nuntiari vobis</span> <span class="verse"><a name="24">24</a>et audivit Ionathas quoniam egressi sunt principes Demetrii cum exercitu multo supra quam prius pugnare adversus eum</span> <span class="verse"><a name="25">25</a>et exiit ab Hierusalem et occurrit eis in Amathite regione non enim dederat eis spatium ut ingrederentur regionem eius</span> <span class="verse"><a name="26">26</a>et misit speculatores in castra eorum et reversi renuntiaverunt quia constituunt supervenire illis nocte</span> <span class="verse"><a name="27">27</a>cum occidisset autem sol praecepit Ionathas suis vigilare et esse in armis paratos ad pugnam tota nocte et posuit custodes per circuitum castrorum</span> <span class="verse"><a name="28">28</a>et audierunt adversarii quia paratus est Ionathas cum suis in bello et timuerunt et formidaverunt corde suo et accenderunt focos in castris suis</span> <span class="verse"><a name="29">29</a>Ionathas autem et qui cum eo erant non cognoverunt usque mane videbant enim lumina ardentia</span> <span class="verse"><a name="30">30</a>et secutus est Ionatha et non conprehendit eos transierant enim flumen Eleutherum</span> <span class="verse"><a name="31">31</a>et divertit Ionathas ad Arabas qui vocantur Zabadei et percussit eos et accepit spolia eorum</span> <span class="verse"><a name="32">32</a>et iunxit et venit Damascum et perambulavit omnem regionem illam</span> <span class="verse"><a name="33">33</a>Simon autem exiit et venit usque ad Ascalona et ad proxima praesidia et declinavit in Ioppen et occupavit eam</span> <span class="verse"><a name="34">34</a>audivit enim quod vellent praesidium tradere partibus Demetrii et posuit ibi custodes ut custodirent eam</span> <span class="verse"><a name="35">35</a>et reversus est Ionathas et convocavit seniores populi et cogitavit cum eis aedificare praesidia in Iudaea</span> <span class="verse"><a name="36">36</a>et aedificare muros in Hierusalem et exaltare altitudinem magnam inter medium arcis et civitatis ut separaret eam a civitate ut esset ipsa singulariter et neque emant neque vendant</span> <span class="verse"><a name="37">37</a>et convenerunt ut aedificarent civitatem et cecidit murus qui erat super torrentem ab ortu solis et reparavit eum qui vocatur Caphetetha</span> <span class="verse"><a name="38">38</a>et Simon aedificavit Adiada in Sephela et munivit eam et inposuit portas et seras</span> <span class="verse"><a name="39">39</a>et cum cogitasset Tryfon regnare Asiae et adsumere diadema et extendere manum in Antiochum regem</span> <span class="verse"><a name="40">40</a>timens ne forte non permitteret eum Ionathas sed pugnaret adversus eum quaerebat conprehendere eum et occidere et exsurgens abiit in Bethasan</span> <span class="verse"><a name="41">41</a>et exiit Ionathas obviam cum quadraginta milibus virorum electorum in proelium et venit Bethasan</span> <span class="verse"><a name="42">42</a>et vidit Tryfon quia venit cum exercitu multo ut extenderet in eum manus et timuit</span> <span class="verse"><a name="43">43</a>et excepit eum cum honore et commendavit eum omnibus amicis suis et dedit ei munera et praecepit exercitibus suis ut oboedirent ei sicut sibi</span> <span class="verse"><a name="44">44</a>et dixit Ionathae ut quid vexasti universum populum cum bellum nobis non sit</span> <span class="verse"><a name="45">45</a>et nunc remitte eos in domos suas elige autem tibi viros paucos qui tecum sint et veni mecum Ptolomaidam et tradam illam tibi et reliqua praesidia et exercitum et universos praepositos negotii et conversus abibo propterea enim veni</span> <span class="verse"><a name="46">46</a>et credidit ei et fecit sicut dixit et dimisit exercitum et abierunt in terram Iudam</span> <span class="verse"><a name="47">47</a>retinuit autem secum tria milia virorum ex quibus remisit in Galileam duo milia mille autem cum eo venerunt</span> <span class="verse"><a name="48">48</a>ut intravit autem Ionathas Ptolomaidam cluserunt portas Ptolomenses et conprehenderunt eum et omnes qui cum eo intraverant gladio interfecerunt</span> <span class="verse"><a name="49">49</a>et misit Tryfon exercitum et equites in Galileam et in campum magnum ut perderent omnes socios Ionathae</span> <span class="verse"><a name="50">50</a>at illi cum cognovissent quia conprehensus est et periit et omnes qui cum eo erant hortati sunt semet ipsos et exierunt parati in proelium</span> <span class="verse"><a name="51">51</a>et videntes hii qui insecuti fuerant quia pro anima res est illis reversi sunt</span> <span class="verse"><a name="52">52</a>illi autem venerunt omnes cum pace in terram Iuda et planxerunt Ionathan et eos qui cum eo fuerant valde et luxit Israhel luctu magno</span> <span class="verse"><a name="53">53</a>et quaesierunt omnes gentes quae erant in circuitu eorum perdere eos dixerunt enim</span> <span class="verse"><a name="54">54</a>non habent principem et adiuvantem nunc ergo expugnemus illos et tollamus de hominibus memoriam eorum</span> </p></div</div></div></body></html>