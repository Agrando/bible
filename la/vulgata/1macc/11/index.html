<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 11</strong></div><p><span class="verse"><a name="1">1</a>et rex Aegypti congregavit exercitum sicut harena quae est circa ora maris et naves multas et quaerebat obtinere regnum Alexandri dolo et addere illud regno suo</span> <span class="verse"><a name="2">2</a>et exiit in Syriam verbis pacificis et aperiebant ei quia mandaverat Alexander rex exire ei obviam eo quod socer suus esset</span> <span class="verse"><a name="3">3</a>cum introiret autem civitatem Ptolomeus ponebat custodias militum in singulis civitatibus</span> <span class="verse"><a name="4">4</a>et ut adpropiavit Azoto ostenderunt ei templum Dagon succensum et Azotum et cetera eius demolita et corpora proiecta et eorum qui caesi erant in bello tumulos quos fecerat secus viam</span> <span class="verse"><a name="5">5</a>et narraverunt regi quia haec fecit Ionathas ut invidiam facerent ei et tacuit rex</span> <span class="verse"><a name="6">6</a>et occurrit Ionathas regi in Ioppen cum gloria et invicem se salutaverunt et dormierunt illic</span> <span class="verse"><a name="7">7</a>et abiit Ionathas cum rege usque ad fluvium qui vocatur Eleutherus et reversus est Hierusalem</span> <span class="verse"><a name="8">8</a>rex autem Ptolomeus obtinuit dominium civitatum usque Seleuciam maritimam et cogitabat in Alexandrum consilia mala</span> <span class="verse"><a name="9">9</a>et misit legatos ad Demetrium dicens veni conponamus inter nos pactum et dabo tibi filiam meam quam habet Alexander et regnabis in regno patris tui</span> <span class="verse"><a name="10">10</a>paenituit enim me quod dederim illi filiam meam quaesivit enim me occidere</span> <span class="verse"><a name="11">11</a>et vituperavit eum propterea quod concupierat regnum eius</span> <span class="verse"><a name="12">12</a>et abstulit filiam suam et dedit eam Demetrio et abalienavit se ab Alexandro et manifestae factae sunt inimicitiae eius</span> <span class="verse"><a name="13">13</a>et intravit Ptolomeus Antiochiam et inposuit duo diademata capiti suo Aegypti et Asiae</span> <span class="verse"><a name="14">14</a>Ptolomeus autem rex erat in Cilicia illis temporibus quia rebellabant qui erant in locis illius</span> <span class="verse"><a name="15">15</a>et audivit Alexander et venit ad eum in bello et produxit Ptolomeus rex exercitum et occurrit ei in manu valida et fugavit eum</span> <span class="verse"><a name="16">16</a>et fugit Alexander in Arabiam ut ibi protegeretur rex autem Ptolomeus exaltatus est</span> <span class="verse"><a name="17">17</a>et abstulit Gaddihel Arabs caput Alexandri et misit Ptolomeo</span> <span class="verse"><a name="18">18</a>et rex Ptolomeus mortuus est in die tertia et qui erant in munitionibus perierunt ab his qui erant intra castra</span> <span class="verse"><a name="19">19</a>et regnavit Demetrius anno centesimo sexagesimo septimo</span> <span class="verse"><a name="20">20</a>in diebus illis congregavit Ionathas eos qui erant in Iudaea ut expugnarent arcem quae est in Hierusalem et fecerunt contra eam machinas multas</span> <span class="verse"><a name="21">21</a>et abierunt quidam qui oderant gentem suam viri iniqui ad regem et renuntiaverunt ei quod Ionathas obsideret arcem</span> <span class="verse"><a name="22">22</a>et ut audivit iratus est et statim venit Ptolomaidam et scripsit Ionathae ne obsideret sed occurreret sibi ad conloquium festinato</span> <span class="verse"><a name="23">23</a>ut audivit autem Ionathas iussit obsideri et elegit de senioribus Israhel et de sacerdotibus et dedit se periculo</span> <span class="verse"><a name="24">24</a>et accepit aurum et argentum et vestem et alia xenia multa et abiit ad regem Ptolomaidae et invenit gratiam in conspectu eius</span> <span class="verse"><a name="25">25</a>et interpellabant adversus eum quidam iniqui ex gente sua</span> <span class="verse"><a name="26">26</a>et fecit ei rex sicut fecerant ei qui ante ipsum fuerant et exaltavit eum ante conspectu amicorum omnium</span> <span class="verse"><a name="27">27</a>et statuit ei principatum sacerdotii et quaecumque alia habuit prius pretiosa et fecit eum principem amicorum</span> <span class="verse"><a name="28">28</a>et postulavit Ionathas a rege ut inmunem faceret Iudaeam toparcias id est et Samariam et promisit ei talenta trecenta</span> <span class="verse"><a name="29">29</a>et consensit rex et scripsit Ionathae epistulas de his omnibus hunc modum continentes</span> <span class="verse"><a name="30">30</a>rex Demetrius Ionathae fratri salutem et genti Iudaeorum</span> <span class="verse"><a name="31">31</a>exemplum epistulae quam scripsimus Lastheni parenti nostro de vobis misimus ad vos ut sciretis</span> <span class="verse"><a name="32">32</a>rex Demetrius Lastheni parenti salutem</span> <span class="verse"><a name="33">33</a>genti Iudaeorum amicis nostris et conservantibus quae iusta sunt apud nos decrevimus benefacere propter benignitatem ipsorum quam erga nos habent</span> <span class="verse"><a name="34">34</a>statuimus ergo illis omnes fines Iudaeae et tres civitates Lyddam et Ramathae quae additae sunt Iudaeae ex Samaria et omnes confines earum sequestra omnibus sacrificantibus in Hierosolymis pro his quae ab eis rex accipiebat per singulos annos et pro fructibus terrae et pomorum</span> <span class="verse"><a name="35">35</a>et alia quae ad nos pertinebant decimarum et tributorum ex hoc tempore remittimus eis et areas salinarum et coronas quae nobis deferebantur</span> <span class="verse"><a name="36">36</a>omnia ipsis concedimus et nihil horum irritum erit ex hoc et in omne tempus</span> <span class="verse"><a name="37">37</a>nunc ergo curate facere horum exemplum et detur Ionathae et ponatur in monte sancto in loco celebri</span> <span class="verse"><a name="38">38</a>et vidit Demetrius rex quod siluit terra in conspectu suo et nihil ei resistit dimisit totum exercitum suum unumquemque in locum suum excepto peregrino exercitu quem contraxit ab insulis gentium et inimici erant ei omnis exercitus patrum eius</span> <span class="verse"><a name="39">39</a>Tryfon autem erat quidam partium Alexandri prius et vidit quoniam omnis exercitus murmurat contra Demetrium et iit ad Emalcuhel Arabum qui nutriebat Antiochum filium Alexandri</span> <span class="verse"><a name="40">40</a>et adsidebat ei ut traderet eum ipsi ut regnaret loco patris sui et enuntiavit ei quanta fecit Demetrius et inimicitias exercituum eius adversum illum et mansit illic diebus multis</span> <span class="verse"><a name="41">41</a>et misit Ionathas ad Demetrium regem ut eicerent eos qui in arce erant in Hierusalem et qui in praesidiis erant quia inpugnabant Israhel</span> <span class="verse"><a name="42">42</a>et misit Demetrius ad Ionathan dicens non haec tantum faciam tibi et genti tuae sed gloria inlustrabo te et gentem tuam cum fuerit oportunum</span> <span class="verse"><a name="43">43</a>nunc ergo recte feceris si miseris viros in auxilium quia discessit omnis exercitus meus</span> <span class="verse"><a name="44">44</a>et misit ei Ionathas tria milia virorum fortium Antiochiam et venerunt ad regem et delectatus est rex in adventu eorum</span> <span class="verse"><a name="45">45</a>et convenerunt qui erant de civitate centum viginti milia virorum et volebant interficere regem</span> <span class="verse"><a name="46">46</a>et fugit rex in aulam et occupaverunt qui erant de civitate itinera civitatis et coeperunt pugnare</span> <span class="verse"><a name="47">47</a>et vocavit rex Iudaeos in auxilium et convenerunt omnes simul ad eum et dispersi sunt omnes per civitatem</span> <span class="verse"><a name="48">48</a>et occiderunt in illa die centum milia hominum et succenderunt civitatem et ceperunt spolia multa in illa die et liberaverunt regem</span> <span class="verse"><a name="49">49</a>et viderunt qui erant de civitate quod obtinuissent Iudaei civitatem sicut volebant et infirmati sunt mente sua et clamaverunt ad regem cum precibus dicentes</span> <span class="verse"><a name="50">50</a>da nobis dextras et cessent Iudaei obpugnantes nos et civitatem</span> <span class="verse"><a name="51">51</a>et proiecerunt arma et fecerunt pacem et glorificati sunt Iudaei in conspectu regis et in conspectu omnium qui erant in regno eius et nominati sunt in regno et regressi sunt in Hierusalem habentes spolia multa</span> <span class="verse"><a name="52">52</a>et sedit Demetrius rex in sede regni sui et siluit terra in conspectu eius</span> <span class="verse"><a name="53">53</a>et mentitus est omnia quaecumque dixit et alienavit se ab Ionathan et non retribuit ei secundum beneficia quae sibi tribuerat et vexabat eum valde</span> <span class="verse"><a name="54">54</a>post haec autem reversus est Tryfon et Antiochus cum eo puer adulescens et regnavit et inposuit diadema</span> <span class="verse"><a name="55">55</a>et congregati sunt ad eum omnis exercitus quos disperserat Demetrius et pugnaverunt contra eum et fugit et terga vertit</span> <span class="verse"><a name="56">56</a>et accepit Tryfon bestias et obtinuit Antiochiam</span> <span class="verse"><a name="57">57</a>et scripsit Antiochus adulescens Ionathae dicens constituo tibi sacerdotium et constituo te super quattuor civitates ut sis de amicis regis</span> <span class="verse"><a name="58">58</a>et misit illi vasa aurea et ministerium et dedit ei potestatem bibendi in auro et esse in purpura et habere fibulam auream</span> <span class="verse"><a name="59">59</a>et Simonem fratrem eius constituit ducem a terminis Tyri usque ad fines Aegypti</span> <span class="verse"><a name="60">60</a>et exiit Ionathas et perambulabat trans flumen civitates et congregatus est ad eum omnis exercitus Syriae in auxilium et venit Ascalona et occurrerunt ei de civitate honorifice</span> <span class="verse"><a name="61">61</a>et abiit inde Gazam et concluserunt se qui erant Gazae et obsedit eam et succendit quae in circuitu erant civitates et praedatus est eas</span> <span class="verse"><a name="62">62</a>et rogaverunt Gazenses Ionathan et dedit illis dextram et accepit filios eorum obsides et misit illos in Hierusalem et perambulavit regionem usque Damascum</span> <span class="verse"><a name="63">63</a>et audivit Ionathas quia praevaricati sunt principes Demetrii in Cades quae est in Galilea cum exercitu multo volentes eum removere a negotio regni</span> <span class="verse"><a name="64">64</a>et occurrit illis fratrem autem suum Simonem reliquit intra provinciam</span> <span class="verse"><a name="65">65</a>et adplicuit Simon ad Bethsuram et expugnabat eam diebus multis et conclusit eos</span> <span class="verse"><a name="66">66</a>et postulaverunt ab eo dextras accipere et dedit illis et eiecit eos inde et cepit civitatem et posuit in ea praesidium</span> <span class="verse"><a name="67">67</a>et Ionatha et castra eius adplicuerunt ad aquam Gennesar et ante lucem vigilaverunt in campum Asor</span> <span class="verse"><a name="68">68</a>et ecce castra alienigenarum occurrebant in campo et tendebant ei insidias in montibus ipse autem occurrit ex adverso</span> <span class="verse"><a name="69">69</a>insidiae vero exsurrexerunt de locis suis et commiserunt proelium</span> <span class="verse"><a name="70">70</a>et fugerunt qui erant ex parte Ionathae omnes et nemo relictus est ex eis nisi Matthathias filius Absolomi et Iudas filius Chalfi princeps militiae exercitus</span> <span class="verse"><a name="71">71</a>et scidit Ionathas vestimenta sua et posuit terram in capite suo et oravit</span> <span class="verse"><a name="72">72</a>et reversus est ad eos in proelium et convertit illos et pugnaverunt</span> <span class="verse"><a name="73">73</a>et viderunt qui fugiebant partis illius et reversi sunt ad eum et insequebantur cum eo usque Cades ad castra sua et pervenerunt usque illuc</span> <span class="verse"><a name="74">74</a>et ceciderunt de alienigenis in die illa tria milia virorum et regressus est Ionatha in Hierusalem</span> </p></div</div></div></body></html>