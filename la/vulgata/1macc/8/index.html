<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 8</strong></div><p><span class="verse"><a name="1">1</a>et audivit Iudas nomen Romanorum quia sunt potentes viribus et adquiescunt ad omnia quae postulantur ab eis et quicumque accesserunt ad eos statuerunt cum eis amicitias et quia sunt potentes viribus</span> <span class="verse"><a name="2">2</a>audierunt proelia eorum et virtutes bonas quas faciunt in Galatia quia obtinuerunt eos et duxerunt sub tributum</span> <span class="verse"><a name="3">3</a>et quanta fecerunt in regione Hispaniae et quod in potestate redegerunt metalla argenti et auri quae illic sunt et possederunt omnem locum consilio suo et patientia</span> <span class="verse"><a name="4">4</a>locos qui longe erant valde ab eis et reges qui supervenerant illis ab extremis terrae contriverunt et percusserunt eos plaga magna ceteri autem dant eis tributum omnibus annis</span> <span class="verse"><a name="5">5</a>et Philippum et Persen Citiorum regem et ceteros qui adversus eos arma tulerunt contriverunt bello et obtinuerunt eos</span> <span class="verse"><a name="6">6</a>et Antiochum magnum regem Asiae qui eis pugnam intulerat habens centum viginti elefantos et exercitum magnum valde contritum ab eis</span> <span class="verse"><a name="7">7</a>et quia ceperunt eum vivum et statuerunt ei ut daret ipse et qui regnaverint post eum tributum magnum et daret obsides et constitutum</span> <span class="verse"><a name="8">8</a>et regionem Medorum et Lydos et Medos de optimis regionibus eorum et acceptas eas ab illis dederunt Eumeni regi</span> <span class="verse"><a name="9">9</a>et quia qui erant apud Elladam voluerunt ire et tollere eos et innotuit sermo his</span> <span class="verse"><a name="10">10</a>et miserunt ad eos ducem unum et pugnaverunt contra illos et ceciderunt ex eis multi et captivas duxerunt uxores eorum et filios et diripuerunt eos et terram eorum possederunt et destruxerunt muros eorum et in servitutem illos redegerunt usque in hunc diem</span> <span class="verse"><a name="11">11</a>et residua regna et insulas quae aliquando restiterant illis exterminaverunt et in potestatem redegerunt</span> <span class="verse"><a name="12">12</a>cum amicis autem suis et qui in ipsis requiem habebant conservaverunt amicitiam et obtinuerunt regna quae erant proxima et quae longe quia quicumque audiebant nomen eorum timebant eos</span> <span class="verse"><a name="13">13</a>quibus vero vellent auxilio esse ut regnarent regnabant et exaltati sunt valde</span> <span class="verse"><a name="14">14</a>et in omnibus istis nemo portabat diadema nec induebatur purpura ut magnificaretur in ea</span> <span class="verse"><a name="15">15</a>et quia curiam fecerunt sibi et cotidie consulebant trecentos viginti consilium agentes semper de multitudine ut quae digna sunt gerant</span> <span class="verse"><a name="16">16</a>et committunt uni homini magistratum suum per singulos annos dominari universae terrae suae et omnes oboediunt uni et non est invidia neque zelus inter eos</span> <span class="verse"><a name="17">17</a>et elegit Iudas Eupolemum filium Iohannis filii Iacob et Iasonem filium Eleazari et misit eos Romam constituere cum illis amicitiam et societatem</span> <span class="verse"><a name="18">18</a>et ut auferrent ab eis iugum Graecorum quia viderunt quod in servitutem premerent regnum Israhel</span> <span class="verse"><a name="19">19</a>et abierunt Romam viam multam valde et introierunt curiam et dixerunt</span> <span class="verse"><a name="20">20</a>Iudas Macchabeus et fratres eius et populus Iudaeorum miserunt nos ad vos statuere vobiscum societatem et pacem et conscribi nos socios et amicos vestros</span> <span class="verse"><a name="21">21</a>et placuit sermo in conspectu eorum</span> <span class="verse"><a name="22">22</a>et hoc rescriptum quod rescripserunt in tabulis aereis et miserunt Hierusalem ut esset apud eos ibi memoriale pacis et societatis</span> <span class="verse"><a name="23">23</a>bene sit Romanis et genti Iudaeorum in mari et in terra in aeternum gladiusque et hostis procul sit ab eis</span> <span class="verse"><a name="24">24</a>quod si institerit bellum Romanis prius aut omnibus sociis eorum in omni dominatione eorum</span> <span class="verse"><a name="25">25</a>auxilium feret gens Iudaeorum prout tempus dictaverit corde pleno</span> <span class="verse"><a name="26">26</a>et proeliantibus non dabunt neque subministrabunt triticum arma pecuniam naves sicut placuit Romanis et custodient mandata eorum nihil ab eis accipientes</span> <span class="verse"><a name="27">27</a>similiter autem et si genti Iudaeorum prius acciderit bellum adiuvabunt Romani ex animo prout eis tempus permiserit</span> <span class="verse"><a name="28">28</a>et adiuvantibus non dabitur triticum arma pecunia naves sicut placuit Romanis et custodiant mandata eorum absque dolo</span> <span class="verse"><a name="29">29</a>secundum haec verba constituerunt Romani populo Iudaeorum</span> <span class="verse"><a name="30">30</a>quod si post haec verba hii aut illi addere vel demere ad haec aliquid voluerint facient ex proposito suo et quaecumque addiderint vel dempserint rata erunt</span> <span class="verse"><a name="31">31</a>sed et de malis quae Demetrius rex fecit in eos scripsimus ei dicentes quare gravasti iugum tuum super amicos nostros et socios Iudaeos</span> <span class="verse"><a name="32">32</a>si ergo iterum adierint nos adversum te faciemus illis iudicium et pugnabimus tecum mari terraque</span> </p></div</div></div></body></html>