<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 6</strong></div><p><span class="verse"><a name="1">1</a>et rex Antiochus perambulavit superiores regiones et audivit esse civitatem Elymaidem in Perside nobilissimam et copiosam in argento et auro</span> <span class="verse"><a name="2">2</a>templumque in ea locuples valde et illic velamina aurea et loricae et scuta quae reliquit Alexander Philippi rex Macedo qui regnavit primus in Graecia</span> <span class="verse"><a name="3">3</a>et venit et quaerebat civitatem capere et praedare eam et non potuit quoniam innotuit sermo his qui erant in civitate</span> <span class="verse"><a name="4">4</a>et insurrexerunt in proelium et fugit inde et abiit cum tristitia magna et reversus est Babyloniam</span> <span class="verse"><a name="5">5</a>et venit qui nuntiaret ei in Perside quia fugata sunt castra quae erant in terra Iuda</span> <span class="verse"><a name="6">6</a>et quia abiit Lysias cum virtute forti in primis et fugatus est a facie Iudaeorum et invaluerunt armis et viribus et spoliis multis quas ceperunt</span> <span class="verse"><a name="7">7</a>et quia diruerunt abominationem quam aedificaverat super altare quod erat in Hierusalem et sanctificationem sicut prius circumdederunt muris excelsis sed et Bethsuram civitatem suam</span> <span class="verse"><a name="8">8</a>et factum est ut audivit rex sermones istos expavit et commotus est valde et decidit in lectum et incidit in languorem prae tristitia quia non est factum sicut cogitabat</span> <span class="verse"><a name="9">9</a>et erat illic dies multos quia renovata est in eo tristitia magna et arbitratus est se mori</span> <span class="verse"><a name="10">10</a>et vocavit omnes amicos suos et dixit illis recessit somnus ab oculis meis et concidi et corrui corde prae sollicitudine</span> <span class="verse"><a name="11">11</a>et dixi in corde meo in quantam tribulationem deveni et in quos fluctus tristitiae in qua nunc sum qui iucundus eram et dilectus in potestate mea</span> <span class="verse"><a name="12">12</a>nunc vero reminiscor malorum quae feci in Hierusalem unde abstuli omnia spolia argentea et aurea quae erant in ea et misi auferri habitantes Iudaeam sine causa</span> <span class="verse"><a name="13">13</a>cognovi ergo quia propterea invenerunt me mala ista et ecce pereo tristitia magna in terra aliena</span> <span class="verse"><a name="14">14</a>et vocavit Philippum unum de amicis suis et praeposuit eum super universum regnum suum</span> <span class="verse"><a name="15">15</a>et dedit ei diadema et stolam suam et anulum ut adduceret Antiochum filium suum et nutriret eum et regnaret</span> <span class="verse"><a name="16">16</a>et mortuus est illic Antiochus rex anno centesimo quadragesimo et nono</span> <span class="verse"><a name="17">17</a>et cognovit Lysias quoniam mortuus est rex et constituit regnare Antiochum filium eius quem nutrivit adulescentem et vocavit nomen eius Eupator</span> <span class="verse"><a name="18">18</a>et hii qui erant in arce concluserant Israhel in circuitu sanctorum et quaerebant eis mala semper ad firmamentum gentium</span> <span class="verse"><a name="19">19</a>et cogitavit Iudas disperdere eos et convocavit universum populum ut obsiderent eos</span> <span class="verse"><a name="20">20</a>et coirent simul et obsederunt eos anno centesimo quinquagesimo et fecerunt ballistas et machinas</span> <span class="verse"><a name="21">21</a>et exierunt quidam ex eis qui obsidebantur et adiunxerunt se illis aliqui ex impiis Israhel</span> <span class="verse"><a name="22">22</a>et abierunt ad regem et dixerunt quousque non facies iudicium et vindicas fratres nostros</span> <span class="verse"><a name="23">23</a>nos decrevimus servire patri tuo et ambulare in praeceptis eius et obsequi edictis eius</span> <span class="verse"><a name="24">24</a>et filii populi nostri propter hoc abalienabantur se a nobis et quicumque inveniebantur ex nobis interficiebantur et hereditates nostrae diripiebantur</span> <span class="verse"><a name="25">25</a>et non ad nos tantum extenderunt manum sed et in omnes fines nostros</span> <span class="verse"><a name="26">26</a>et ecce adplicuerunt hodie ad arcem in Hierusalem occupare eam et munitionem in Bethsuram munierunt</span> <span class="verse"><a name="27">27</a>et nisi praeveneris eos velocius maiora quam haec facient nec poteris obtinere eos</span> <span class="verse"><a name="28">28</a>et iratus est rex ut audivit et convocavit omnes amicos suos et principes exercitus sui et eos qui super equites erant</span> <span class="verse"><a name="29">29</a>sed et de regnis aliis et insulis et maritimis venerunt ad eum exercitus conducticius</span> <span class="verse"><a name="30">30</a>et erat numerus exercitus centum milia peditum et viginti milia equitum et elefanti triginta duo docti ad proelium</span> <span class="verse"><a name="31">31</a>et venerunt per Idumeam et adplicuerunt ad Bethsuram et pugnaverunt dies multos et fecerunt machinas et exierunt et succenderunt eas igni et pugnaverunt viriliter</span> <span class="verse"><a name="32">32</a>et recessit Iudas ab arce et admovit castra ad Bethzacara contra castra regis</span> <span class="verse"><a name="33">33</a>et surrexit ante lucem et concitavit exercitus impetum contra viam Bethzacara et conparaverunt se exercitus in proelium et tubis cecinerunt</span> <span class="verse"><a name="34">34</a>et elefantis ostenderunt sanguinem uvae et mori ad acuendos eos in proelium</span> <span class="verse"><a name="35">35</a>et diviserunt bestias per legiones et adstiterunt singulis elefantis mille viri in loricis concatenatis et galeae aereae in capitibus eorum et quingenti equites ordinati unicuique bestiae electi erant</span> <span class="verse"><a name="36">36</a>hii ante tempus ubicumque erat bestia erant et quocumque ibat ibant non discedebant ab ea</span> <span class="verse"><a name="37">37</a>sed et turres ligneas super eos firmae protegentes super singulas bestias et super eas machinae et super singulas viri virtutis triginta duo qui pugnabant desuper et intus magister bestiae</span> <span class="verse"><a name="38">38</a>et residuum equitatum hinc et inde statuit in duas partes tubis et exercitum commovere et perurguere constipati in legionibus eius</span> <span class="verse"><a name="39">39</a>et ut refulsit sol in clypeos aureos et aereos resplenduerunt montes ab eis resplenduerunt sicut lampades ignis</span> <span class="verse"><a name="40">40</a>et distincta est pars exercitus regis per montes excelsos et alii per loca humilia et ibant caute et ordinate</span> <span class="verse"><a name="41">41</a>et commovebantur omnes inhabitantes a voce multitudinis eorum et incessu turbae et conlisionis armorum erat enim exercitus magnus valde et fortis</span> <span class="verse"><a name="42">42</a>et adpropiavit Iudas et exercitus eius in proelium et ceciderunt de exercitu regis sescenti viri</span> <span class="verse"><a name="43">43</a>et vidit Eleazar filius Saura unam de bestiis loricatam loricis regis et erat eminens super ceteras bestias et visum est ei quod in ea esset rex</span> <span class="verse"><a name="44">44</a>et dedit se ut liberaret populum suum et adquireret sibi nomen aeternum</span> <span class="verse"><a name="45">45</a>et cucurrit ad eam audaciter in medio legionis interficiens a dextris et a sinistris et cadebant ab eo huc et illuc</span> <span class="verse"><a name="46">46</a>et ivit sub pedes elefanti et subposuit ei et occidit eum et cecidit in terram super ipsum et mortuus est illic</span> <span class="verse"><a name="47">47</a>et videntes virtutem regis et impetum exercitus eius deverterunt ab eis</span> <span class="verse"><a name="48">48</a>castra autem regis ascenderunt contra eos in Hierusalem et adplicuit castra rex ad Iudaeam et montem Sion</span> <span class="verse"><a name="49">49</a>et fecit pacem cum his qui erant in Bethsuram et exierunt de civitate quia non erant eis ibi alimenta conclusis quia sabbata erant terrae</span> <span class="verse"><a name="50">50</a>et conprehendit rex Bethsuram et constituit illic custodiam servare eam</span> <span class="verse"><a name="51">51</a>et convertit castra ad locum sanctificationis dies multos et statuit illic ballistas et machinas et ignis iacula et tormenta ad lapides iactandos et spicula et scorpios ad mittendas sagittas et fundibula</span> <span class="verse"><a name="52">52</a>fecerunt autem et ipsi machinas adversus machinas eorum et pugnaverunt dies multos</span> <span class="verse"><a name="53">53</a>escae autem non erant in civitate eo quod septimus annus esset et qui remanserant in Iudaea de gentibus consumpserant reliquias eorum quae repositae fuerant</span> <span class="verse"><a name="54">54</a>et remanserunt in sanctis viri pauci quoniam obtinuerat eos fames et dispersi sunt unusquisque in locum suum</span> <span class="verse"><a name="55">55</a>et audivit Lysias quod Philippus quem constituit rex Antiochus cum adhuc viveret et nutriret Antiochum filium suum ut regnaret</span> <span class="verse"><a name="56">56</a>et reversus esset a Perside et Media et exercitus qui abierat cum ipso et quia quaerit suscipere regni negotia</span> <span class="verse"><a name="57">57</a>festinavit ire et dicere ad regem et duces exercitus deficimus cotidie et esca nobis modica est et locus quem obsidemus est munitus et incumbit nobis ordinare de regno</span> <span class="verse"><a name="58">58</a>nunc itaque demus dextras hominibus istis et faciamus cum illis pacem et cum omni gente eorum</span> <span class="verse"><a name="59">59</a>et constituamus illis ut ambulent in legitimis suis sicut prius propter legitima enim ipsorum quae despeximus irati sunt et fecerunt omnia haec</span> <span class="verse"><a name="60">60</a>et placuit sermo in conspectu regis et principum et misit ad eos pacem facere et receperunt illam</span> <span class="verse"><a name="61">61</a>et iuravit illis rex et principes et exierunt de munitione</span> <span class="verse"><a name="62">62</a>et intravit rex montem Sion et vidit munitionem loci et rupit ius iuramenti quod iuravit et mandavit destruere murum in gyro</span> <span class="verse"><a name="63">63</a>et discessit festinanter et reversus est Antiochiam et invenit Philippum dominantem civitati et pugnavit adversus eum et occupavit civitatem</span> </p></div</div></div></body></html>