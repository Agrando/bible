<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 2</strong></div><p><span class="verse"><a name="1">1</a>in illis diebus surrexit Matthathias filius Iohannis filii Simeonis sacerdos ex filiis Ioarim ab Hierusalem et consedit in monte Modin</span> <span class="verse"><a name="2">2</a>et habebat filios quinque Iohannan qui cognominabatur Gaddis</span> <span class="verse"><a name="3">3</a>et Simeon qui cognominabatur Thasi</span> <span class="verse"><a name="4">4</a>et Iudas qui vocabatur Macchabeus</span> <span class="verse"><a name="5">5</a>et Eleazarus qui cognominabatur Abaron et Ionathas qui cognominabatur Apphus</span> <span class="verse"><a name="6">6</a>hii viderunt mala quae fiebant in populo Iuda et in Hierusalem</span> <span class="verse"><a name="7">7</a>et dixit Matthathias vae mihi ut quid natus sum videre contritionem populi mei et contritionem civitatis sanctae et sedere illic cum datur in manibus inimicorum</span> <span class="verse"><a name="8">8</a>sancta in manu extraneorum facta sunt templum eius sicut homo ignobilis</span> <span class="verse"><a name="9">9</a>vasa gloriae eius captiva abducta sunt trucidati sunt iuvenes eius in plateis et iuvenes eius ceciderunt gladio inimicorum</span> <span class="verse"><a name="10">10</a>quae gens non hereditavit regnum eius et non obtinuit spolia eius</span> <span class="verse"><a name="11">11</a>omnis conpositio eius ablata est quae erat libera facta est ancilla</span> <span class="verse"><a name="12">12</a>et ecce sancta nostra et pulchritudo nostra et claritas nostra desolata est et coinquinaverunt eam gentes</span> <span class="verse"><a name="13">13</a>quo ergo nobis adhuc vivere</span> <span class="verse"><a name="14">14</a>et scidit Matthathias et filii eius vestimenta sua et operuerunt se ciliciis et planxerunt valde</span> <span class="verse"><a name="15">15</a>et venerunt illuc qui missi erant a rege Antiocho ut cogerent eos qui confugerant in civitate Modin immolare et accendere et a lege Dei discedere</span> <span class="verse"><a name="16">16</a>et multi de populo Israhel consentientes accesserunt ad eos sed Matthathias et filii eius constanter steterunt</span> <span class="verse"><a name="17">17</a>et respondentes qui missi erant ab Antiocho dixerunt Matthathiae princeps et clarissimus et magnus es in hac civitate et ornatus filiis et fratribus</span> <span class="verse"><a name="18">18</a>ergo accede prior et fac iussum regis sicut fecerunt omnes gentes et viri Iuda et qui remanserunt in Hierusalem et eris tu et filii tui inter amicos regis et amplificatus argento et auro et muneribus multis</span> <span class="verse"><a name="19">19</a>et respondit Matthathias et dixit magna voce et si omnes gentes regi Antiocho oboediunt ut discedat unusquisque a servitute patrum suorum et consentiunt mandatis eius</span> <span class="verse"><a name="20">20</a>ego et filii mei et fratres mei oboediemus legi patrum nostrorum</span> <span class="verse"><a name="21">21</a>propitius sit nobis Deus non est nobis utile relinquere legem et iustitias Dei</span> <span class="verse"><a name="22">22</a>non audibimus verba regis Antiochi nec sacrificabimus transgredientes legis nostrae mandata ut eamus altera via</span> <span class="verse"><a name="23">23</a>et ut cessavit loqui verba haec accessit quidam Iudaeus in omnium oculis sacrificare idolis super aram in civitate Modin secundum iussum regis</span> <span class="verse"><a name="24">24</a>et vidit Matthathias et doluit et contremuerunt renes eius et ascendit furor eius secundum iudicium legis et insiliens trucidavit eum super aram</span> <span class="verse"><a name="25">25</a>sed et virum quem miserat rex Antiochus qui cogebat immolari occidit in ipso tempore et aram destruxit</span> <span class="verse"><a name="26">26</a>et zelatus est legem sicut fecit Finees Zambri filio Salomi</span> <span class="verse"><a name="27">27</a>et exclamavit Matthathias voce magna dicens omnis qui zelum habet legis statuens testamentum exeat post me</span> <span class="verse"><a name="28">28</a>et fugit ipse et filii eius in montes et reliquerunt quaecumque habebant in civitate</span> <span class="verse"><a name="29">29</a>tunc descenderunt multi quaerentes iudicium et iustitiam in desertum</span> <span class="verse"><a name="30">30</a>ut sederent ibi ipsi et filii eorum et mulieres eorum et pecora eorum quoniam induraverunt super eos mala</span> <span class="verse"><a name="31">31</a>et renuntiatum est viris regis et exercitui qui erat in Hierusalem civitate David quoniam discessissent viri quidam qui dissipaverunt mandatum regis in loca occulta in deserto et abissent post illos multi</span> <span class="verse"><a name="32">32</a>et statim perrexerunt ad eos et constituerunt adversus eos proelium in die sabbatorum</span> <span class="verse"><a name="33">33</a>et dixerunt ad eos resistitis et nunc adhuc exite et facite secundum verbum regis et vivetis</span> <span class="verse"><a name="34">34</a>et dixerunt non exibimus neque faciemus verbum regis ut polluamus diem sabbatorum</span> <span class="verse"><a name="35">35</a>et concitaverunt adversus eos proelium</span> <span class="verse"><a name="36">36</a>et non responderunt eis nec oppilaverunt loca occulta</span> <span class="verse"><a name="37">37</a>dicentes moriamur omnes in simplicitate nostra et testes erunt super nos caelum et terra quod iniuste perditis nos</span> <span class="verse"><a name="38">38</a>et intulerunt eis bellum sabbatis et mortui sunt ipsi et uxores eorum et filii eorum et pecora eorum usque ad mille animas hominum</span> <span class="verse"><a name="39">39</a>et cognovit Matthathias et amici eius et luctum habuerunt super eos valde</span> <span class="verse"><a name="40">40</a>et dixit vir proximo suo si omnes fecerimus sicut fratres nostri fecerunt et non pugnaverimus adversus gentes pro animabus nostris et iustificationibus nostris citius disperdent nos a terra</span> <span class="verse"><a name="41">41</a>et cogitaverunt in illa die dicentes omnis homo quicumque venerit ad nos in bello die sabbatorum pugnemus adversus eum et non moriemur omnes sicut mortui sunt fratres nostri in occultis</span> <span class="verse"><a name="42">42</a>tunc congregata est ad eos synagoga Asideorum fortis viribus ex Israhel omnis voluntarius in lege</span> <span class="verse"><a name="43">43</a>et omnes qui fugiebant a malis additi sunt ad eos et facti sunt illis ad firmamentum</span> <span class="verse"><a name="44">44</a>et collegerunt exercitum et percusserunt peccatores in ira sua et viros iniquos in indignatione sua et ceteri fugerunt ad nationes ut evaderent</span> <span class="verse"><a name="45">45</a>et circuivit Matthathias et amici eius et destruxerunt aras</span> <span class="verse"><a name="46">46</a>et circumciderunt pueros incircumcisos quotquot invenerunt in finibus Israhel in fortitudine</span> <span class="verse"><a name="47">47</a>et persecuti sunt filios superbiae et prosperatum est opus in manu eorum</span> <span class="verse"><a name="48">48</a>et obtinuerunt legem de manibus gentium et de manibus regum et non dederunt cornu peccatori</span> <span class="verse"><a name="49">49</a>et adpropinquaverunt dies Matthathiae moriendi et dixit filiis suis nunc confortata est superbia et castigatio et tempus eversionis et ira indignationis</span> <span class="verse"><a name="50">50</a>nunc ergo o filii aemulatores estote legis et date animas vestras pro testamento patrum</span> <span class="verse"><a name="51">51</a>et mementote operum patrum quae fecerunt in generationibus suis et accipietis gloriam magnam et nomen aeternum</span> <span class="verse"><a name="52">52</a>Abraham nonne in temptatione inventus est fidelis et reputatum est ei ad iustitiam</span> <span class="verse"><a name="53">53</a>Ioseph in tempore angustiae suae custodivit mandatum et factus est dominus Aegypti</span> <span class="verse"><a name="54">54</a>Finees pater noster zelando zelum Dei accepit testamentum sacerdotii aeterni</span> <span class="verse"><a name="55">55</a>Iesus dum implet verbum factus est dux Israhel</span> <span class="verse"><a name="56">56</a>Chaleb dum testificatur in ecclesia accepit hereditatem</span> <span class="verse"><a name="57">57</a>David in sua misericordia consecutus est sedem regni in saecula</span> <span class="verse"><a name="58">58</a>Helias dum zelat zelum legis receptus est in caelum</span> <span class="verse"><a name="59">59</a>Ananias Azarias Misahel credentes liberati sunt de flamma</span> <span class="verse"><a name="60">60</a>Danihel in sua simplicitate liberatus est de ore leonum</span> <span class="verse"><a name="61">61</a>et ita cogitate per generationem et generationem quia omnes qui sperant in eum non infirmantur</span> <span class="verse"><a name="62">62</a>et a verbis viri peccatoris non timueritis quia gloria eius stercus et vermis est</span> <span class="verse"><a name="63">63</a>hodie extollitur et cras non invenietur quia conversus est in terram suam et cogitatio eius periet</span> <span class="verse"><a name="64">64</a>vos ergo filii confortamini et viriliter agite in lege quia in ipsa gloriosi eritis</span> <span class="verse"><a name="65">65</a>et ecce Simeon frater vester scio quod vir consilii est ipsum audite semper et ipse vobis erit pater</span> <span class="verse"><a name="66">66</a>et Iudas Macchabeus fortis viribus a iuventute sua sit vobis princeps militiae et ipse aget bellum populi</span> <span class="verse"><a name="67">67</a>et vos adducetis ad vos omnes factores legis et vindicate vindictam populi vestri</span> <span class="verse"><a name="68">68</a>et retribuite retributionem gentibus et intendite in praeceptum legis</span> <span class="verse"><a name="69">69</a>et benedixit eos et adpositus est ad patres suos</span> <span class="verse"><a name="70">70</a>et defunctus est centesimo et quadragesimo et sexto anno et sepultus est a filiis suis in sepulchris patrum suorum in Modin et planxerunt eum omnis Israhel planctu magno</span> </p></div</div></div></body></html>