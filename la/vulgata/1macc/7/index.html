<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 7</strong></div><p><span class="verse"><a name="1">1</a>anno centesimo quinquagesimo et primo exiit Demetrius Seleuci filius ab urbe Roma et ascendit cum paucis viris in civitatem maritimam et regnavit illic</span> <span class="verse"><a name="2">2</a>et factum est ut ingressus est in domum regni patrum suorum conprehendit exercitus Antiochum et Lysiam ut adduceret eos ad eum</span> <span class="verse"><a name="3">3</a>et res ei innotuit et ait nolite mihi ostendere faciem eorum</span> <span class="verse"><a name="4">4</a>et occidit eos exercitus et sedit Demetrius super sedem regni sui</span> <span class="verse"><a name="5">5</a>et venerunt ad eum viri iniqui et impii ex Israhel et Alchimus dux eorum qui volebat fieri sacerdos</span> <span class="verse"><a name="6">6</a>et accusaverunt populum apud regem dicentes perdidit Iudas et fratres eius amicos tuos et nos disperdit de terra nostra</span> <span class="verse"><a name="7">7</a>nunc ergo mitte virum cui credis et eat et videat exterminium omne quod fecit nobis et regionibus regis et puniit omnes amicos eius et adiutores eorum</span> <span class="verse"><a name="8">8</a>et elegit rex ex amicis suis Bacchidem qui dominabatur trans Flumen magnum in regno et fidelem regi et misit eum</span> <span class="verse"><a name="9">9</a>et Alchimum impium constituit in sacerdotio et mandavit ei facere ultionem in filios Israhel</span> <span class="verse"><a name="10">10</a>et surrexerunt et venerunt cum exercitu magno in terram Iuda et miserunt nuntios et locuti sunt ad Iudam et fratres eius verbis pacificis in dolo</span> <span class="verse"><a name="11">11</a>et non intenderunt sermonibus eorum viderunt enim quia venerunt cum exercitu magno</span> <span class="verse"><a name="12">12</a>et convenerunt ad Alchimum et Bacchidem congregatio scribarum requirere quae iusta sunt</span> <span class="verse"><a name="13">13</a>et primi Asidei qui erant in filiis Israhel et exquirebant ab eis pacem</span> <span class="verse"><a name="14">14</a>dixerunt enim homo sacerdos de semine Aaron venit non decipiet nos</span> <span class="verse"><a name="15">15</a>et locutus est cum eis verba pacifica et iuravit illis dicens non inferemus vobis malum neque amicis vestris</span> <span class="verse"><a name="16">16</a>et crediderunt ei et conprehendit ex eis sexaginta viros et occidit eos in una die secundum verbum quod scriptum est</span> <span class="verse"><a name="17">17</a>carnes sanctorum tuorum et sanguinem ipsorum effuderunt in circuitu Hierusalem et non erat qui sepeliret</span> <span class="verse"><a name="18">18</a>et incubuit timor et tremor in omnem populum quia dixerunt non est ei veritas et iudicium transgressi sunt enim constitutum et iusiurandum quod iuraverunt</span> <span class="verse"><a name="19">19</a>et movit Bacchides castra ab Hierusalem et adplicuit in Bethzetha et misit et conprehendit multos ex eis qui a se refugerant et quosdam de populo mactavit et in puteum magnum proiecit</span> <span class="verse"><a name="20">20</a>et commisit regionem Alchimo et reliquit cum eo auxilium in adiutorium ipsi et abiit Bacchides ad regem</span> <span class="verse"><a name="21">21</a>et satis agebat Alchimus pro principatu sacerdotii sui</span> <span class="verse"><a name="22">22</a>et convenerunt ad eum omnes qui perturbabant populum suum et obtinuerunt terram Iuda et fecerunt plagam magnam in Israhel</span> <span class="verse"><a name="23">23</a>et vidit Iudas omnia mala quae fecit Alchimus et qui cum eo erant in filios Israhel plus multo quam gentes</span> <span class="verse"><a name="24">24</a>et exiit in omnes fines Iudae in circuitu et fecit vindictam in viros desertores et cessaverunt ultra exire in regionem</span> <span class="verse"><a name="25">25</a>vidit autem Alchimus quod praevaluit Iudas et qui cum eo sunt et cognovit quia non potest sustinere eos et regressus est ad regem et accusavit eos multis criminibus</span> <span class="verse"><a name="26">26</a>et misit rex Nicanorem unum ex principibus suis nobilioribus qui erat inimicitias exercens contra Israhel et mandavit ei evertere populum</span> <span class="verse"><a name="27">27</a>et venit Nicanor in Hierusalem cum exercitu magno et misit ad Iudam et ad fratres eius cum dolo verbis pacificis</span> <span class="verse"><a name="28">28</a>dicens non sit pugna inter me et vos veniam cum viris paucis et videam facies vestras cum pace</span> <span class="verse"><a name="29">29</a>et venit ad Iudam et salutaverunt se invicem pacifice et hostes parati erant rapere Iudam</span> <span class="verse"><a name="30">30</a>et innotuit sermo Iudae quoniam cum dolo venerat ad eum et conterritus est ab eo et amplius noluit videre faciem eius</span> <span class="verse"><a name="31">31</a>et cognovit Nicanor quoniam denudatum est consilium eius et exivit obviam Iudae in pugnam iuxta Capharsalama</span> <span class="verse"><a name="32">32</a>et ceciderunt de Nicanoris fere quinque milia viri et fugerunt in civitatem David</span> <span class="verse"><a name="33">33</a>et post haec verba ascendit Nicanor in montem Sion et exierunt de sacerdotibus populi salutare eum in pace et demonstrare ei holocaustomata quae offerebantur pro rege</span> <span class="verse"><a name="34">34</a>et inridens sprevit eos et polluit et locutus est superbe</span> <span class="verse"><a name="35">35</a>et iuravit cum ira dicens nisi traditus fuerit Iudas et exercitus eius in manus meas continuo cum regressus fuero in pace succendam domum istam et exiit cum ira magna</span> <span class="verse"><a name="36">36</a>et intraverunt sacerdotes et steterunt ante faciem altaris et templi et flentes dixerunt</span> <span class="verse"><a name="37">37</a>tu elegisti domum istam Domine ad invocandum nomen tuum in ea ut esset domus orationis et obsecrationis populo tuo</span> <span class="verse"><a name="38">38</a>fac vindictam in homine isto et exercitu eius et cadant gladio memento blasphemias eorum et ne dederis eis ut permaneant</span> <span class="verse"><a name="39">39</a>et exiit Nicanor ab Hierusalem et castra adplicuit ad Bethoron et occurrit illi exercitus Syriae</span> <span class="verse"><a name="40">40</a>et Iudas adplicuit in Adarsa cum tribus milibus viris et oravit Iudas et dixit</span> <span class="verse"><a name="41">41</a>qui missi erant a rege Sennacherib Domine qui blasphemaverunt te exiit angelus et percussit ex eis centum octoginta quinque milia</span> <span class="verse"><a name="42">42</a>sic percute exercitum istum in conspectu nostro hodie et sciant ceteri quia male locutus est super sancta tua et iudica illum secundum malitiam illius</span> <span class="verse"><a name="43">43</a>et commiserunt exercitus proelium tertiadecima die mensis adar et contrita sunt castra Nicanoris et cecidit ipse primus in proelio</span> <span class="verse"><a name="44">44</a>ut vidit autem exercitus eius quia cecidit Nicanor proiecerunt arma sua et fugerunt</span> <span class="verse"><a name="45">45</a>et persecuti sunt eos viam diei unius ab Adasor usquequo veniatur Gazera et tubis cecinerunt post eos cum significationibus</span> <span class="verse"><a name="46">46</a>et exierunt de omnibus castellis Iudae in circuitu et ventilabant eos cornibus et convertebantur iterum ad eos et ceciderunt omnes gladio et non est relictus ex eis nec unus</span> <span class="verse"><a name="47">47</a>et acceperunt spolia eorum et praedam et caput Nicanoris amputaverunt et dexteram eius quam extenderat superbe et adtulerunt et suspenderunt contra Hierusalem</span> <span class="verse"><a name="48">48</a>et laetatus est populus valde et egerunt diem illam in laetitia magna</span> <span class="verse"><a name="49">49</a>et constituit agi omnibus annis diem istam tertiadecima die mensis adar</span> <span class="verse"><a name="50">50</a>et siluit terra Iuda dies paucos</span> </p></div</div></div></body></html>