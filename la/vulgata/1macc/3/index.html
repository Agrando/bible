<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 3</strong></div><p><span class="verse"><a name="1">1</a>et surrexit Iudas qui vocabatur Macchabeus filius eius pro eo</span> <span class="verse"><a name="2">2</a>et adiuvabant eum omnes fratres eius et universi qui se coniunxerant patri eius et proeliabantur proelium Israhel cum laetitia</span> <span class="verse"><a name="3">3</a>et dilatavit gloriam populo suo et induit se loricam sicut gigans et succinxit se arma bellica sua in proeliis et protegebat castra gladio suo</span> <span class="verse"><a name="4">4</a>similis factus est leoni in operibus suis et sicut catulus leonis rugiens in venatione</span> <span class="verse"><a name="5">5</a>et persecutus est iniquos perscrutans eos et qui conturbabant populum suum succendit flammis</span> <span class="verse"><a name="6">6</a>et repulsi sunt inimici prae timore eius et omnes operarii iniquitatis conturbati sunt et directa est salus in manu eius</span> <span class="verse"><a name="7">7</a>et exacerbabat reges multos et laetificabat Iacob in operibus suis et in saeculum memoria eius in benedictione</span> <span class="verse"><a name="8">8</a>et perambulavit civitates Iuda et perdidit impios ex eis et avertit iram ab Israhel</span> <span class="verse"><a name="9">9</a>et nominatus est usque ad novissimum terrae et congregavit pereuntes</span> <span class="verse"><a name="10">10</a>et congregavit Apollonius gentes et a Samaria virtutem multam et magnam ad bellandum contra Israhel</span> <span class="verse"><a name="11">11</a>et cognovit Iudas et exiit obviam illi et percussit et occidit illum et ceciderunt vulnerati multi et reliqui fugerunt</span> <span class="verse"><a name="12">12</a>et accepit spolia eorum et gladium Apollonii abstulit Iudas et erat pugnans in eo omnibus diebus</span> <span class="verse"><a name="13">13</a>et audivit Seron princeps exercitus Syriae quod congregavit Iudas congregationem et ecclesiam fidelium secum</span> <span class="verse"><a name="14">14</a>et ait faciam mihi nomen et glorificabor in regno et debellabo Iudam et eos qui cum ipso sunt qui spernebant verbum regis</span> <span class="verse"><a name="15">15</a>et praeparavit se et ascenderunt cum eo castra impiorum fortes auxiliarii ut facerent vindictam in filios Israhel</span> <span class="verse"><a name="16">16</a>et adpropinquaverunt usque Bethoron et exivit Iudas obviam illi cum paucis</span> <span class="verse"><a name="17">17</a>ut viderunt autem exercitum venientem sibi obviam dixerunt Iudae quomodo poterimus pauci pugnare ad multitudinem tantam tam fortem et nos fatigati sumus ieiunio hodie</span> <span class="verse"><a name="18">18</a>et ait Iudas facile est concludi multos in manus paucorum et non est differentia in conspectu Dei caeli liberare in multis et in paucis</span> <span class="verse"><a name="19">19</a>quia non in multitudine exercitus victoria belli sed de caelo fortitudo est</span> <span class="verse"><a name="20">20</a>ipsi veniunt ad nos in multitudine contumaci et superba ut disperdant nos et uxores nostras et filios nostros et ut spolient nos</span> <span class="verse"><a name="21">21</a>nos vero pugnabimus pro animabus nostris et legibus nostris</span> <span class="verse"><a name="22">22</a>et ipse Dominus conteret eos ante faciem nostram vos autem ne timueritis eos</span> <span class="verse"><a name="23">23</a>ut cessavit autem loquens insiluit in eos subito et contritus est Seron et exercitus eius in conspectu ipsius</span> <span class="verse"><a name="24">24</a>et persequebatur eum in descensu Bethoron usque in campum et ceciderunt ex eis octingenti viri reliqui autem fugerunt in terram Philisthim</span> <span class="verse"><a name="25">25</a>et cecidit timor Iudae ac fratrum eius et formido super omnes gentes in circuitu eorum</span> <span class="verse"><a name="26">26</a>et pervenit ad regem nomen eius et de proeliis Iudae narrabant omnes gentes</span> <span class="verse"><a name="27">27</a>ut audivit autem Antiochus sermones istos iratus est animo et misit et congregavit exercitum universi regni sui castra fortia valde</span> <span class="verse"><a name="28">28</a>et aperuit aerarium suum et dedit stipendia exercitui in annum et mandavit illis ut essent parati ad omnia</span> <span class="verse"><a name="29">29</a>et vidit quod defecit pecunia de thesauris et tributa regionis modica propter dissensionem et plagam quam fecit in terra ut tolleret legitima quae erant a primis diebus</span> <span class="verse"><a name="30">30</a>et timuit ne non haberet et semel et bis in sumptus et donativa quae dederat ante larga manu et abundaverat super reges qui ante eum fuerant</span> <span class="verse"><a name="31">31</a>consternatus erat animo valde et cogitavit ire in Persidem et accipere tributa regionum et congregare argentum multum</span> <span class="verse"><a name="32">32</a>et reliquit Lysiam hominem nobilem de genere regali super negotia regia a flumine Eufraten usque ad flumen Aegypti</span> <span class="verse"><a name="33">33</a>et ut nutriret Antiochum filium suum donec rediret</span> <span class="verse"><a name="34">34</a>et tradidit ei medium exercitum et elefantos et mandavit ei de omnibus quae volebat et de inhabitantibus Iudaeam et Hierusalem</span> <span class="verse"><a name="35">35</a>ut mitteret ad eos exercitum ad conterendam et extirpandam virtutem Israhel et reliquias Hierusalem et auferendam memoriam de loco</span> <span class="verse"><a name="36">36</a>et ut constitueret habitatores filios alienigenas in omnibus finibus eorum et sorte distribueret terram eorum</span> <span class="verse"><a name="37">37</a>et rex adsumpsit partem exercitus residui et exivit ab Antiochia civitate regni sui anno centesimo et quadragesimo et septimo et transfretavit Eufraten flumen et perambulabat superiores regiones</span> <span class="verse"><a name="38">38</a>et elegit Lysias Ptolomeum filium Dorimini et Nicanorem et Gorgiam viros potentes ex amicis regis</span> <span class="verse"><a name="39">39</a>et misit cum eis quadraginta milia virorum et septem milia equitum ut venirent in terram Iuda et disperderent eam secundum verbum regis</span> <span class="verse"><a name="40">40</a>et processerunt ut irent cum universa virtute sua et venerunt et adplicuerunt Ammaum in terra campestri</span> <span class="verse"><a name="41">41</a>et audierunt mercatores regionum nomen eorum et acceperunt argentum et aurum multum valde et pueros et venerunt in castra ut acciperent filios Israhel in servos et additi sunt ad eos exercitus Syriae et terrae alienigenarum</span> <span class="verse"><a name="42">42</a>et vidit Iudas et fratres eius quia multiplicata sunt mala et exercitus adplicabat ad fines eorum et cognoverunt verba regis quae mandavit populo facere in interitum et consummationem</span> <span class="verse"><a name="43">43</a>et dixerunt unusquisque ad proximum suum erigamus deiectionem populi nostri et pugnemus pro populo nostro et sanctis nostris</span> <span class="verse"><a name="44">44</a>et congregatus est conventus ut essent parati in proelium et ut orarent et peterent misericordiam et miserationes</span> <span class="verse"><a name="45">45</a>et Hierusalem non habitabatur sed erat sicut desertum non erat qui ingrederetur et egrederetur de natis eius et sanctum conculcabatur et filii alienigenarum erant in arce ibi erat habitatio gentium et ablata est voluptas ab Iacob et defecit ibi tibia et cithara</span> <span class="verse"><a name="46">46</a>et congregati sunt et venerunt in Masefat contra Hierusalem quia locus orationis erat in Masefat ante Israhel</span> <span class="verse"><a name="47">47</a>et ieiunaverunt illa die et induerunt se ciliciis et cinere in capite suo et destituerunt vestimenta sua</span> <span class="verse"><a name="48">48</a>et expanderunt librum legis de quibus scrutabantur gentes similitudinem simulacrorum suorum</span> <span class="verse"><a name="49">49</a>et adtulerunt ornamenta sacerdotalia et primitias et decimas et suscitaverunt nazoreos qui impleverant dies</span> <span class="verse"><a name="50">50</a>et clamaverunt voce magna in caelum dicentes quid faciemus istis et quo eos ducemus</span> <span class="verse"><a name="51">51</a>et sancta tua conculcata sunt et contaminata sunt et sacerdotes tui in luctu et humilitate</span> <span class="verse"><a name="52">52</a>et ecce nationes convenerunt adversum nos ut nos disperdant tu scis quae cogitant in nos</span> <span class="verse"><a name="53">53</a>quomodo poterimus subsistere ante facies illorum nisi tu adiuves nos</span> <span class="verse"><a name="54">54</a>et tubis exclamaverunt voce magna</span> <span class="verse"><a name="55">55</a>et post hoc constituit Iudas duces populi tribunos et centuriones et pentecontarcos et decuriones</span> <span class="verse"><a name="56">56</a>et dixit his qui aedificabant domos et sponsabant uxores et plantabant vineas et formidolosis ut redirent unusquisque in domum suam secundum legem</span> <span class="verse"><a name="57">57</a>et moverunt castra et conlocaverunt ad austrum Ammaum</span> <span class="verse"><a name="58">58</a>et ait Iudas accingimini et estote filii potentes et estote parati in mane ut pugnetis adversus nationes has quae convenerunt disperdere nos et sancta nostra</span> <span class="verse"><a name="59">59</a>quoniam melius est nos mori in bello quam videre mala gentis nostrae et sanctorum</span> <span class="verse"><a name="60">60</a>sicut autem fuerit voluntas in caelo sic fiat</span> </p></div</div></div></body></html>