<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 14</strong></div><p><span class="verse"><a name="1">1</a>anno centesimo septuagesimo secundo et congregavit rex Demetrius exercitus suos et abiit Mediam ad contrahenda sibi auxilia et expugnare Tryfonem</span> <span class="verse"><a name="2">2</a>et audivit Arsaces rex Persidis et Mediae quia intravit Demetrius confines suos et misit unum de principibus suis ut conprehenderent eum vivum et adducerent eum ad se</span> <span class="verse"><a name="3">3</a>et abiit et percussit castra Demetrii et conprehendit eum et duxit eum ad Arsacen et posuit eum in custodiam</span> <span class="verse"><a name="4">4</a>et siluit terra Iuda omnibus diebus Simonis et quaesivit bona genti suae et placuit illis potestas eius et gloria eius omnibus diebus</span> <span class="verse"><a name="5">5</a>et cum omni gloria sua accepit Ioppen in portum et fecit introitum in insulis maris</span> <span class="verse"><a name="6">6</a>et dilatavit fines gentis suae et obtinuit regionem</span> <span class="verse"><a name="7">7</a>et congregavit captivitatem multam et dominatus est Gazarae et Bethsurae et arci et abstulit inmunditias ex ea et non erat qui resisteret ei</span> <span class="verse"><a name="8">8</a>et unusquisque colebat terram suam cum pace et terra dabat fructus suos et ligna camporum fructum suum</span> <span class="verse"><a name="9">9</a>seniores in plateis sedebant omnes et de bonis terrae tractabant et iuvenes induebant se gloriam et stolas belli</span> <span class="verse"><a name="10">10</a>civitatibus tribuebat alimonias et constituebat eas ut essent vasa munitionis quoadusque nominatum est nomen gloriae eius usque ad extremum terrae</span> <span class="verse"><a name="11">11</a>fecit pacem super terram et laetatus est Israhel laetitia magna</span> <span class="verse"><a name="12">12</a>et sedit unusquisque sub vite sua et sub ficulnea nec erat qui eos terreret</span> <span class="verse"><a name="13">13</a>defecit inpugnans eos super terram reges contriti sunt in diebus illis</span> <span class="verse"><a name="14">14</a>et confirmavit omnes humiles populi sui et legem exquisivit et abstulit omnem iniquum et malum</span> <span class="verse"><a name="15">15</a>sancta glorificavit et multiplicavit vasa sanctorum</span> <span class="verse"><a name="16">16</a>et auditum est Romae quia defunctus est Ionathas et usque in Sparta et contristati sunt valde</span> <span class="verse"><a name="17">17</a>ut audierunt autem quod Simon frater eius factus esset summus sacerdos loco eius et ipse obtineret regionem et civitates in ea</span> <span class="verse"><a name="18">18</a>scripserunt ad eum tabulis aereis ut renovaret amicitias et societatem quam fecerunt cum Iuda et Ionatha fratribus eius</span> <span class="verse"><a name="19">19</a>et lectae sunt in conspectu ecclesiae in Hierusalem et hoc exemplum epistularum quas miserunt Spartiatae</span> <span class="verse"><a name="20">20</a>Spartianorum princeps et civitatis Simoni sacerdoti magno et senioribus et sacerdotibus et reliquo populo Iudaeorum fratribus salutem</span> <span class="verse"><a name="21">21</a>legati qui missi sunt ad populum nostrum nuntiaverunt nobis de vestra gloria et honore ac laetitia et gavisi sumus in introitu eorum</span> <span class="verse"><a name="22">22</a>et scripsimus quae ab ipsis erant dicta in conciliis populi sic Numenius Antiochi et Antipater Iasonis filius legati Iudaeorum venerunt ad nos renovantes nobiscum amicitiam</span> <span class="verse"><a name="23">23</a>et placuit populo excipere viros gloriose et ponere exemplum sermonum eorum in segregatis populi libris ut sit ad memoriam populo Spartiarum exemplum autem horum scripsimus Simoni magno sacerdoti</span> <span class="verse"><a name="24">24</a>post haec autem misit Simon Numenium Romam habentem clypeum aureum magnum pondus minarum mille ad statuendam cum eis societatem cum audisset autem populus romanus</span> <span class="verse"><a name="25">25</a>sermones istos dixerunt quam gratiarum actionem reddemus Simoni et filiis eius</span> <span class="verse"><a name="26">26</a>restituit enim ipse fratres suos et expugnavit inimicos Israhel et statuerunt ei libertatem et descripserunt in tabulis aereis et posuerunt in titulis in montem Sion</span> <span class="verse"><a name="27">27</a>octava decima die mensis elul anno centesimo septuagesimo secundo anno tertio sub Simone sacerdote magno in Asaramel</span> <span class="verse"><a name="28">28</a>in conventu magno sacerdotum et populi et principum gentis et seniorum regis nota facta sunt haec quoniam frequenter facta sunt proelia in regione nostra</span> <span class="verse"><a name="29">29</a>Simon autem Matthathiae filius ex filiis Iarib et fratres eius dederunt se periculo et restiterunt adversariis gentis suae ut starent sancta ipsorum et lex et gloria magna glorificaverunt gentem suam</span> <span class="verse"><a name="30">30</a>et congregavit Ionathas gentem suam et factus est illis sacerdos magnus et adpositus est ad populum suum</span> <span class="verse"><a name="31">31</a>et voluerunt inimici eorum calcare et adterere regionem ipsorum et extendere manus in sancta eorum</span> <span class="verse"><a name="32">32</a>tunc restitit Simon et pugnavit pro gente sua et erogavit multas pecunias et armavit viros virtutis gentis suae et dedit eis stipendia</span> <span class="verse"><a name="33">33</a>et munivit civitates Iudaeae et Bethsuram quae erat in finibus Iudaeae ubi erant arma hostium antea et posuit illic praesidium viros iudaeos</span> <span class="verse"><a name="34">34</a>et Ioppen munivit quae erat ad mare et Gazaram quae est in finibus Azoti in qua hostes antea habitabant et conlocavit illic Iudaeos et quaecumque apta erant ad correptionem eorum posuit in eis</span> <span class="verse"><a name="35">35</a>et vidit populus actum Simonis et gloriam quam cogitabat facere genti suae et posuerunt ducem suum et principem sacerdotum eo quod ipse fecerat haec omnia et iustitiam et fidem quam conservavit genti suae et exquisivit omni modo exaltare populum suum</span> <span class="verse"><a name="36">36</a>et in diebus eius prosperatum est in manibus eius ut tollerentur gentes de regione ipsorum qui in civitate David erant in Hierusalem in arce de qua procedebant et contaminabant omnia quae in circuitu sanctorum sunt et inferebant plagam magnam castitati</span> <span class="verse"><a name="37">37</a>et conlocavit in ea viros iudaeos tutamentum regionis et civitatis et exaltavit muros Hierusalem</span> <span class="verse"><a name="38">38</a>et rex Demetrius statuit illi summum sacerdotium</span> <span class="verse"><a name="39">39</a>secundum haec fecit eum amicum suum et glorificavit eum gloria magna</span> <span class="verse"><a name="40">40</a>audivit enim quod appellati sunt Iudaei a Romanis amici et socii et fratres et quia susceperunt legatos Simonis gloriose</span> <span class="verse"><a name="41">41</a>et quia Iudaei et sacerdotes eorum consenserunt esse eum ducem suum et summum sacerdotem in aeternum donec surgat propheta fidelis</span> <span class="verse"><a name="42">42</a>et ut sit super eos dux et ut cura esset illi pro sanctis et ut constitueret praepositos super opera eorum et super regionem et super arma et super praesidia</span> <span class="verse"><a name="43">43</a>et cura sit illi de sanctis et ut audiatur ab omnibus et ut scribantur in nomine eius omnes conscriptiones in regione et ut operiatur purpura et auro</span> <span class="verse"><a name="44">44</a>et ne liceat ulli ex populo et ex sacerdotibus irritum facere aliquid horum et contradicere his quae ab eo dicuntur aut convocare conventum in regione sine ipso et vestiri purpura et uti fibula aurea</span> <span class="verse"><a name="45">45</a>qui autem fecerit extra haec aut irritum fecerit aliquid horum reus erit</span> <span class="verse"><a name="46">46</a>et conplacuit omni populo statuere Simonem et facere secundum verba ista</span> <span class="verse"><a name="47">47</a>et suscepit Simon et placuit ut summo sacerdotio fungeretur et esset dux et princeps gentis Iudaeorum et sacerdotum et praeesset omnibus</span> <span class="verse"><a name="48">48</a>et scripturam istam dixerunt ponere in tabulis aereis et ponere eas in peribolo sanctorum in loco celebri</span> <span class="verse"><a name="49">49</a>exemplum autem eorum ponere in aerario ut habeat Simon et filii eius</span> </p></div</div></div></body></html>