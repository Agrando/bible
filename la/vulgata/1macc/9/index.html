<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1macc/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1macc">1 Maccabees</a> &gt <strong>Chapter 9</strong></div><p><span class="verse"><a name="1">1</a>interea ubi audivit Demetrius quia cecidit Nicanor et exercitus eius in proelio adposuit Bacchidem et Alchimum rursum mittere in Iudaeam et dextrum cornu cum illis</span> <span class="verse"><a name="2">2</a>et abierunt viam quae ducit in Galgala et castra posuerunt in Mesaloth quae est in Arbellis et occupaverunt eam et peremerunt animas hominum multas</span> <span class="verse"><a name="3">3</a>et mense primo anni centesimi quinquagesimi et secundi adplicuerunt exercitum ad Hierusalem</span> <span class="verse"><a name="4">4</a>et surrexerunt et abierunt in Berea viginti milia virorum et duo milia equitum</span> <span class="verse"><a name="5">5</a>et Iudas castra posuerat in Laisa et tria milia viri cum eo electi</span> <span class="verse"><a name="6">6</a>et viderunt multitudinem exercitus quia multi sunt et timuerunt valde et multi subtraxerunt se de castris et non remanserunt ex eis nisi octingenti viri</span> <span class="verse"><a name="7">7</a>et vidit Iudas quod defluxit exercitus suus et bellum perurguebat eum confractus est corde quia non habebat tempus congregandi eos et dissolutus est</span> <span class="verse"><a name="8">8</a>et dixit his qui residui erant surgamus et eamus ad adversarios nostros si poterimus pugnare adversus eos</span> <span class="verse"><a name="9">9</a>et avertebant eum dicentes non poterimus sed liberemus animas nostras modo et revertemur ad fratres nostros et pugnabimus adversus eos nos autem pauci sumus</span> <span class="verse"><a name="10">10</a>et ait Iudas absit istam rem facere ut fugiamus ab eis et si adpropiavit tempus nostrum moriamur in virtute propter fratres nostros et non inferamus crimen gloriae nostrae</span> <span class="verse"><a name="11">11</a>et movit exercitus de castris et steterunt illis obviam et divisi sunt equites in duas partes et fundibalarii et sagittarii praeibant exercitum et primi certaminis omnes potentes</span> <span class="verse"><a name="12">12</a>Bacchides autem erat in dextro cornu et proximavit legio ex duabus partibus et clamabant tubis</span> <span class="verse"><a name="13">13</a>exclamaverunt autem et hii qui erant ex parte Iudae etiam ipsi et commota est terra a voce exercituum et commissum est proelium a mane usque ad vesperam</span> <span class="verse"><a name="14">14</a>et vidit Iudas quia firmior est pars exercitus Bacchidis in dextris et convenerunt cum ipso omnes constantes corde</span> <span class="verse"><a name="15">15</a>et contrita est dextra pars ab eis et persecutus est eos usque ad montem Azoti</span> <span class="verse"><a name="16">16</a>et qui in sinistro cornu erant viderunt quod contritum est dextrum cornu et secuti sunt post Iudam et qui cum ipso erant a tergo</span> <span class="verse"><a name="17">17</a>et ingravatum est proelium et ceciderunt vulnerati multi ex his et illis</span> <span class="verse"><a name="18">18</a>et Iudas cecidit et ceteri fugerunt</span> <span class="verse"><a name="19">19</a>et Ionathas et Simon tulerunt Iudam fratrem suum in Modin</span> <span class="verse"><a name="20">20</a>et fleverunt eum omnis populus Israhel planctu magno et lugebant dies multos</span> <span class="verse"><a name="21">21</a>et dixerunt quomodo cecidit potens qui salvum faciebat Israhel</span> <span class="verse"><a name="22">22</a>et cetera verba Iudae bellorum et virtutum quas fecit non sunt descripta multa enim erant valde</span> <span class="verse"><a name="23">23</a>et factum est post obitum Iudae emerserunt iniqui in omnibus finibus Israhel et exorti sunt omnes qui operabantur iniquitatem</span> <span class="verse"><a name="24">24</a>in diebus illis facta est fames magna valde et tradidit se Bacchidi omnis regio eorum cum ipsis</span> <span class="verse"><a name="25">25</a>et elegit Bacchides impios viros et constituit eos dominos regionis</span> <span class="verse"><a name="26">26</a>et exquirebant et perscrutabantur amicos Iudae et adducebant eos ad Bacchidem et vindicabat in illos et inludebat</span> <span class="verse"><a name="27">27</a>et facta est tribulatio magna in Israhel qualis non fuit ex qua die non est visus propheta in Israhel</span> <span class="verse"><a name="28">28</a>et congregati sunt omnes amici Iudae et dixerunt Ionathae</span> <span class="verse"><a name="29">29</a>ex quo frater tuus Iudas defunctus est vir similis ei non est qui exeat contra inimicos Bacchidem et eos qui inimici sunt genti nostrae</span> <span class="verse"><a name="30">30</a>nunc itaque te elegimus hodie esse nobis principem et ducem ad bellandum bellum nostrum</span> <span class="verse"><a name="31">31</a>et suscepit Ionathas tempore illo principatum et surrexit loco Iudae fratris sui</span> <span class="verse"><a name="32">32</a>et cognovit Bacchides et quaerebat eum occidere</span> <span class="verse"><a name="33">33</a>et cognovit Ionathas et Simon frater eius et omnes qui cum eo erant et fugerunt in desertum Thecuae et consederunt ad aquam lacus Asphar</span> <span class="verse"><a name="34">34</a>et cognovit Bacchides et die sabbatorum venit ipse et omnis exercitus eius trans Iordanem</span> <span class="verse"><a name="35">35</a>et misit fratrem suum ducem populi et rogavit Nabatheos amicos suos ut commendaret illis adparatum suum qui erat copiosus</span> <span class="verse"><a name="36">36</a>et exierunt filii Iambri ex Madabas et conprehenderunt Iohannem et omnia quae habebat et abierunt habentes ea</span> <span class="verse"><a name="37">37</a>post haec verba renuntiatum est Ionathae et Simoni fratri eius quia filii Iambri faciunt nuptias magnas et ducunt sponsam ex Nadaba filiam unius de magnis principibus Chanaan cum ambitione magna</span> <span class="verse"><a name="38">38</a>et recordati sunt sanguinis Iohannis fratris sui et ascenderunt et absconderunt se sub tegumento montis</span> <span class="verse"><a name="39">39</a>et levaverunt oculos suos et viderunt et ecce tumultus et adparatus multus et sponsus processit et amici eius et fratres eius obviam illis cum tympanis et musicis et armis multis</span> <span class="verse"><a name="40">40</a>et surrexerunt ad eos cum insidiis et occiderunt eos et ceciderunt multi vulnerati et residui fugerunt in montem et acceperunt omnia spolia eorum</span> <span class="verse"><a name="41">41</a>et conversae sunt nuptiae in luctum et vox musicorum ipsorum in lamentum</span> <span class="verse"><a name="42">42</a>et vindicaverunt vindicta sanguinem fratris sui et reversi sunt ad ripam Iordanis</span> <span class="verse"><a name="43">43</a>et audivit Bacchides et venit die sabbatorum usque ad oram Iordanis in virtute multa</span> <span class="verse"><a name="44">44</a>et dixit ad suos Ionathas surgamus et pugnemus contra inimicos nostros non est enim hodie sicut heri et nudius tertius</span> <span class="verse"><a name="45">45</a>ecce enim bellum ex adverso aqua vero Iordanis hinc et inde et ripae et paludes et saltus et non est locus devertendi</span> <span class="verse"><a name="46">46</a>nunc ergo clamate in caelum ut liberemini de manu inimicorum vestrorum et commissum est bellum</span> <span class="verse"><a name="47">47</a>et extendit Ionatha manum suam percutere Bacchidem et devertit ab eo retro</span> <span class="verse"><a name="48">48</a>et desiluit Ionathan et transnataverunt ad eos Iordanem</span> <span class="verse"><a name="49">49</a>et ceciderunt de parte Bacchidis die illa mille viri et reversi sunt Hierusalem</span> <span class="verse"><a name="50">50</a>et aedificaverunt civitates munitas in Iudaea munitionem quae erat in Hiericho et in Ammaum et in Bethoron et Bethel et Tamnatan et Phara et Thopo muris excelsis et portis et seris</span> <span class="verse"><a name="51">51</a>et posuit custodiam in eis ut inimicitias exercerent in Israhel</span> <span class="verse"><a name="52">52</a>et munivit civitatem Bethsuram et Gazara et arcem et posuit in eis auxilia et adparatum escarum</span> <span class="verse"><a name="53">53</a>et accepit filios principum regionis obsides et posuit eos in arce in Hierusalem in custodia</span> <span class="verse"><a name="54">54</a>et anno centesimo quinquagesimo tertio mense secundo praecepit Alchimus destrui muros domus sanctae interioris et destrui opera prophetarum et coepit destruere</span> <span class="verse"><a name="55">55</a>in tempore illo percussus est Alchimus et inpedita sunt opera illius et obclusum est os eius et dissolutus est paralysin nec ultra loqui potuit verbum et mandare de domo sua</span> <span class="verse"><a name="56">56</a>et mortuus est Alchimus in tempore illo cum tormento magno</span> <span class="verse"><a name="57">57</a>et vidit Bacchides quoniam mortuus est Alchimus et reversus est ad regem et siluit terra annis duobus</span> <span class="verse"><a name="58">58</a>et cogitaverunt omnes iniqui dicentes ecce Ionathas et qui cum eo sunt in silentio habitant confidentes nunc ergo adducamus Bacchidem et conprehendet eos omnes in una nocte</span> <span class="verse"><a name="59">59</a>et abierunt et consilium ei dederunt</span> <span class="verse"><a name="60">60</a>et surrexit ut veniret cum exercitu multo et misit occulte epistulas sociis suis qui erant in Iudaea ut conprehenderent Ionathan et eos qui cum eo erant sed non potuerunt quia innotuit eis consilium eorum</span> <span class="verse"><a name="61">61</a>et adprehendit de viris regionis qui principes erant malitiae quinquaginta viros et occidit eos</span> <span class="verse"><a name="62">62</a>et secessit Ionathas et Simon et qui cum eo erant in Bethbessi quae est in deserto et struxit diruta eius et firmaverunt eam</span> <span class="verse"><a name="63">63</a>et agnovit Bacchides et congregavit universam multitudinem suam et his qui de Iuda erant denuntiavit</span> <span class="verse"><a name="64">64</a>et venit et castra posuit desuper a Bethbesse et obpugnavit eam dies multos et fecit machinas</span> <span class="verse"><a name="65">65</a>et reliquit Ionathas Simonem fratrem suum in civitate et exiit in regionem et venit cum numero</span> <span class="verse"><a name="66">66</a>et percussit Odaren et fratres eius et filios Phaseron in tabernaculo ipsorum et coepit caedere et crescere in virtutibus</span> <span class="verse"><a name="67">67</a>Simon vero et qui cum ipso erant exierunt de civitate et succenderunt machinas</span> <span class="verse"><a name="68">68</a>et pugnaverunt contra Bacchidem et contritus est ab eis et adflixerunt eum valde quoniam consilium eius et congressus eius erat inanis</span> <span class="verse"><a name="69">69</a>et iratus contra viros iniquos qui ei consilium dederant ut veniret in regionem ipsorum multos ex eis occidit ipse autem cogitavit cum reliquis abire in regionem suam</span> <span class="verse"><a name="70">70</a>et cognovit Ionathas et misit ad eum legatos conponere cum ipso pacem et reddere ei captivitatem</span> <span class="verse"><a name="71">71</a>et libenter accepit et fecit secundum verba eius et iuravit nihil se ei facturum mali omnibus diebus vitae eius</span> <span class="verse"><a name="72">72</a>et reddidit ei captivitatem quam prius erat praedatus de terra Iuda et conversus abiit in terram suam et non adposuit amplius venire in fines eius</span> <span class="verse"><a name="73">73</a>et cessavit gladius ex Israhel et habitavit Ionathas in Machemas et coepit Ionathas ibi iudicare populum et exterminavit impios ex Israhel</span> </p></div</div></div></body></html>