<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/neh/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/neh">Nehemiah</a> &gt <strong>Chapter 5</strong></div><p><span class="verse"><a name="1">1</a>et factus est clamor populi et uxorum eius magnus adversus  fratres suos iudaeos</span> <span class="verse"><a name="2">2</a>et erant qui dicerent filii nostri et filiae nostrae multae  sunt nimis accipiamus pro pretio eorum frumentum et comedamus  et vivamus</span> <span class="verse"><a name="3">3</a>et erant qui dicerent agros nostros et vineas et domos  nostras opponamus et accipiamus frumentum in fame</span> <span class="verse"><a name="4">4</a>et alii dicebant mutuo sumamus pecunias in tributa regis  demusque agros nostros et vineas</span> <span class="verse"><a name="5">5</a>et nunc sicut carnes fratrum nostrorum sic carnes nostrae  sunt sicut filii eorum ita filii nostri ecce nos subiugamus  filios nostros et filias nostras in servitutem et de filiabus  nostris sunt famulae nec habemus unde possint redimi et agros  nostros et vineas alii possident</span> <span class="verse"><a name="6">6</a>et iratus sum nimis cum audissem clamorem eorum secundum  verba haec</span> <span class="verse"><a name="7">7</a>cogitavitque cor meum mecum et increpui optimates et  magistratus et dixi eis usurasne singuli a fratribus vestris  exigatis et congregavi adversus eos contionem magnam</span> <span class="verse"><a name="8">8</a>et dixi eis nos ut scitis redemimus fratres nostros iudaeos  qui venditi fuerant gentibus secundum possibilitatem nostram et  vos igitur vendite fratres vestros et emimus eos et siluerunt  nec invenerunt quid responderent</span> <span class="verse"><a name="9">9</a>dixique ad eos non est bona res quam facitis quare non in  timore Dei nostri ambulatis ne exprobretur nobis a gentibus  inimicis nostris</span> <span class="verse"><a name="10">10</a>et ego et fratres mei et pueri mei commodavimus plurimis  pecuniam et frumentum non repetamus in commune istud aes  alienum concedamus quod debetur nobis</span> <span class="verse"><a name="11">11</a>reddite eis hodie agros suos vineas suas oliveta sua et  domos suas quin potius et centesimam pecuniae frumenti vini et  olei quam exigere soletis ab eis date pro illis</span> <span class="verse"><a name="12">12</a>et dixerunt reddimus et ab eis nihil quaerimus sicque  faciemus ut loqueris et vocavi sacerdotes et adiuravi eos ut  facerent iuxta quod dixeram</span> <span class="verse"><a name="13">13</a>insuper et sinum meum excussi et dixi sic excutiat Deus  omnem virum qui non conpleverit verbum istud de domo sua et de  laboribus suis sic excutiatur et vacuus fiat et dixit universa  multitudo amen et laudaverunt Deum fecit ergo populus sicut  dictum erat</span> <span class="verse"><a name="14">14</a>a die autem illa qua praeceperat mihi ut essem dux in terra  Iuda ab anno vicesimo usque ad annum tricesimum secundum  Artarxersis regis per annos duodecim ego et fratres mei annonas  quae ducibus debebantur non comedimus</span> <span class="verse"><a name="15">15</a>duces autem primi qui fuerant ante me gravaverunt populum  et acceperunt ab eis in pane vino et pecunia cotidie siclos  quadraginta sed et ministri eorum depresserant populum ego  autem non feci ita propter timorem Dei</span> <span class="verse"><a name="16">16</a>quin potius in opere muri aedificavi et agrum non emi et  omnes pueri mei congregati ad opus erant</span> <span class="verse"><a name="17">17</a>Iudaei quoque et magistratus centum quinquaginta viri et  qui veniebant ad nos de gentibus quae in circuitu nostro sunt  in mensa mea erant</span> <span class="verse"><a name="18">18</a>parabatur autem mihi per dies singulos bos unus arietes sex  electi exceptis volatilibus et inter dies decem vina diversa et  alia multa tribuebam insuper et annonas ducatus mei non  quaesivi valde enim erat adtenuatus populus</span> <span class="verse"><a name="19">19</a>memento mei Deus meus in bonum secundum omnia quae feci  populo huic</span> </p></div</div></div></body></html>