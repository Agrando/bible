<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/neh/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/neh">Nehemiah</a> &gt <strong>Chapter 13</strong></div><p><span class="verse"><a name="1">1</a>in die autem illo lectum est in volumine Mosi audiente  populo et inventum est scriptum in eo quod non debeat introire  Ammanites et Moabites in ecclesiam Dei usque in aeternum</span> <span class="verse"><a name="2">2</a>eo quod non occurrerint filiis Israhel cum pane et aqua et  conduxerint adversum eum Balaam ad maledicendum ei et convertit  Deus noster maledictionem in benedictionem</span> <span class="verse"><a name="3">3</a>factum est autem cum audissent legem separaverunt omnem  alienigenam ab Israhel</span> <span class="verse"><a name="4">4</a>et super hoc erat Eliasib sacerdos qui fuerat positus in  gazofilacio domus Dei nostri et proximus Tobiae</span> <span class="verse"><a name="5">5</a>fecit ergo sibi gazofilacium grande et ibi erant ante eum  reponentes munera et tus et vasa et decimam frumenti et vini et  olei partes Levitarum et cantorum et ianitorum et primitias  sacerdotales</span> <span class="verse"><a name="6">6</a>in omnibus autem his non fui in Hierusalem quia in anno  tricesimo secundo Artarxersis regis Babylonis veni ad regem et  in fine dierum rogavi regem</span> <span class="verse"><a name="7">7</a>et veni in Hierusalem et intellexi malum quod fecerat  Eliasib Tobiae ut faceret ei thesaurum in vestibulis domus Dei</span> <span class="verse"><a name="8">8</a>et malum mihi visum est valde et proieci vasa domus Tobiae  foras de gazofilacio</span> <span class="verse"><a name="9">9</a>praecepique et mundaverunt gazofilacia et rettuli ibi vasa  domus Dei sacrificium et tus</span> <span class="verse"><a name="10">10</a>et cognovi quoniam partes Levitarum non fuissent datae et  fugisset unusquisque in regionem suam de Levitis et de  cantoribus et de his qui ministrabant</span> <span class="verse"><a name="11">11</a>et egi causam adversus magistratus et dixi quare  dereliquimus domum Dei et congregavi eos et feci stare in  stationibus suis</span> <span class="verse"><a name="12">12</a>et omnis Iuda adportabat decimam frumenti et vini et olei  in horrea</span> <span class="verse"><a name="13">13</a>et constituimus super horrea Selemiam sacerdotem et Sadoc  scribam et Phadaiam de Levitis et iuxta eos Anan filium Zacchur  filium Matthaniae quoniam fideles conprobati sunt et ipsis  creditae sunt partes fratrum suorum</span> <span class="verse"><a name="14">14</a>memento mei Deus meus pro hoc et ne deleas miserationes  meas quas feci in domo Dei mei et in caerimoniis eius</span> <span class="verse"><a name="15">15</a>in diebus illis vidi in Iuda calcabant torcularia in  sabbato portantes acervos et onerantes super asinos vinum et  uvas et ficus et omne onus et inferentes Hierusalem in die  sabbati et contestatus sum ut in die qua vendere liceret  venderent</span> <span class="verse"><a name="16">16</a>et Tyrii habitaverunt in ea inferentes pisces et omnia  venalia et vendebant in sabbatis filiis Iuda et in Hierusalem</span> <span class="verse"><a name="17">17</a>et obiurgavi optimates Iuda et dixi eis quae est res haec  mala quam vos facitis et profanatis diem sabbati</span> <span class="verse"><a name="18">18</a>numquid non haec fecerunt patres nostri et adduxit Deus  noster super nos omne malum hoc et super civitatem hanc et vos  additis iracundiam super Israhel violando sabbatum</span> <span class="verse"><a name="19">19</a>factum est itaque cum quievissent portae Hierusalem die  sabbati dixi et cluserunt ianuas et praecepi ut non aperirent  eas usque post sabbatum et de pueris meis constitui super  portas ut nullus inferret onus in die sabbati</span> <span class="verse"><a name="20">20</a>et manserunt negotiatores et vendentes universa venalia  foris Hierusalem semel et bis</span> <span class="verse"><a name="21">21</a>et contestatus sum eos et dixi eis quare manetis ex  adverso muri si secundo hoc feceritis manum mittam in vos  itaque ex tempore illo non venerunt in sabbato</span> <span class="verse"><a name="22">22</a>dixi quoque Levitis ut mundarentur et venirent ad  custodiendas portas et sanctificandum diem sabbati et pro hoc  ergo memento mei Deus meus et parce mihi secundum multitudinem  miserationum tuarum</span> <span class="verse"><a name="23">23</a>sed et in diebus illis vidi Iudaeos ducentes uxores  azotias ammanitidas et moabitidas</span> <span class="verse"><a name="24">24</a>et filii eorum ex media parte loquebantur azotice et  nesciebant loqui iudaice et loquebantur iuxta linguam populi et  populi</span> <span class="verse"><a name="25">25</a>et obiurgavi eos et maledixi et cecidi ex ipsis viros et  decalvavi eos et adiuravi in Deo ut non darent filias suas  filiis eorum et non acciperent de filiabus eorum filiis suis et  sibimet ipsis dicens</span> <span class="verse"><a name="26">26</a>numquid non in huiuscemodi re peccavit Salomon rex Israhel  et certe in gentibus multis non erat rex similis ei et dilectus  Deo suo erat et posuit eum Deus regem super omnem Israhel et  ipsum ergo ad peccatum duxerunt mulieres alienigenae</span> <span class="verse"><a name="27">27</a>numquid et nos inoboedientes faciemus omne malum grande  hoc ut praevaricemur in Deo nostro et ducamus uxores peregrinas</span> <span class="verse"><a name="28">28</a>de filiis autem Ioiada filii Eliasib sacerdotis magni  gener erat Sanaballat Horonitis quem fugavi a me</span> <span class="verse"><a name="29">29</a>recordare Domine Deus meus adversum eos qui polluunt  sacerdotium iusque sacerdotale et leviticum</span> <span class="verse"><a name="30">30</a>igitur mundavi eos ab omnibus alienigenis et constitui  ordines sacerdotum et Levitarum unumquemque in ministerio suo</span> <span class="verse"><a name="31">31</a>et in oblatione lignorum in temporibus constitutis et in  primitiis memento mei Deus meus in bonum</span> </p></div</div></div></body></html>