<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/neh/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/neh">Nehemiah</a> &gt <strong>Chapter 8</strong></div><p><span class="verse"><a name="1">1</a>et venerat mensis septimus filii autem Israhel erant in  civitatibus suis congregatusque est omnis populus quasi vir  unus ad plateam quae est ante portam Aquarum et dixerunt Ezrae  scribae ut adferret librum legis Mosi quam praecepit Dominus  Israheli</span> <span class="verse"><a name="2">2</a>adtulit ergo Ezras sacerdos legem coram multitudine virorum  et mulierum cunctisque qui poterant intellegere in die prima  mensis septimi</span> <span class="verse"><a name="3">3</a>et legit in eo aperte in platea quae erat ante portam  Aquarum de mane usque ad mediam diem in conspectu virorum et  mulierum et sapientium et aures omnis populi erant erectae ad  librum</span> <span class="verse"><a name="4">4</a>stetit autem Ezras scriba super gradum ligneum quem fecerat  ad loquendum et steterunt iuxta eum Matthathia et Sema et Ania  et Uria et Helcia et Maasia ad dextram eius et ad sinistram  Phadaia Misahel et Melchia et Asum et Asephdana Zaccharia et  Mosollam</span> <span class="verse"><a name="5">5</a>et aperuit Ezras librum coram omni populo super universum  quippe populum eminebat et cum aperuisset eum stetit omnis  populus</span> <span class="verse"><a name="6">6</a>et benedixit Ezras Domino Deo magno et respondit omnis  populus amen amen elevans manus suas et incurvati sunt et  adoraverunt Deum proni in terram</span> <span class="verse"><a name="7">7</a>porro Hiesue et Baani et Serebia Iamin Accub Septhai Odia  Maasia Celita Azarias Iozabed Anam Phalaia Levitae silentium  faciebant in populo ad audiendam legem populus autem stabat in  gradu suo</span> <span class="verse"><a name="8">8</a>et legerunt in libro legis Dei distincte et adposite ad  intellegendum et intellexerunt cum legeretur</span> <span class="verse"><a name="9">9</a>dixit autem Neemias ipse est Athersatha et Ezras sacerdos  scriba et Levitae interpretantes universo populo dies  sanctificatus est Domino Deo nostro nolite lugere et nolite  flere flebat enim omnis populus cum audiret verba legis</span> <span class="verse"><a name="10">10</a>et dixit eis ite comedite pinguia et bibite mulsum et  mittite partes ei qui non praeparavit sibi quia sanctus dies  Domini est et nolite contristari gaudium enim Domini est  fortitudo nostra</span> <span class="verse"><a name="11">11</a>Levitae autem silentium faciebant in omni populo dicentes  tacete quia dies sanctus est et nolite dolere</span> <span class="verse"><a name="12">12</a>abiit itaque omnis populus ut comederet et biberet et  mitteret partes et faceret laetitiam magnam quia intellexerant  verba quae docuerat eos</span> <span class="verse"><a name="13">13</a>et in die secundo congregati sunt principes familiarum  universi populi sacerdotes et Levitae ad Ezram scribam ut  interpretaretur eis verba legis</span> <span class="verse"><a name="14">14</a>et invenerunt scriptum in lege praecepisse Dominum in manu  Mosi ut habitent filii Israhel in tabernaculis in die sollemni  mense septimo</span> <span class="verse"><a name="15">15</a>et ut praedicent et divulgent vocem in universis urbibus  suis et in Hierusalem dicentes egredimini in montem et adferte  frondes olivae et frondes ligni pulcherrimi frondes myrti et  ramos palmarum et frondes ligni nemorosi ut fiant tabernacula  sicut scriptum est</span> <span class="verse"><a name="16">16</a>et egressus est populus et adtulerunt feceruntque sibi  tabernacula unusquisque in domate suo et in atriis suis et in  atriis domus Dei et in platea portae Aquarum et in platea  portae Ephraim</span> <span class="verse"><a name="17">17</a>fecit ergo universa ecclesia eorum qui redierant de  captivitate tabernacula et habitaverunt in tabernaculis non  enim fecerant a diebus Iosue filii Nun taliter filii Israhel  usque ad diem illum et fuit laetitia magna nimis</span> <span class="verse"><a name="18">18</a>legit autem in libro legis Dei per dies singulos a die  primo usque ad diem novissimum et fecerunt sollemnitatem septem  diebus et in die octavo collectum iuxta ritum</span> </p></div</div></div></body></html>