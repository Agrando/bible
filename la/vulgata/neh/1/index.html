<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/neh/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/neh">Nehemiah</a> &gt <strong>Chapter 1</strong></div><p><span class="verse"><a name="1">1</a>verba Neemiae filii Echliae et factum est in mense casleu anno vicesimo et ego eram in Susis castro</span> <span class="verse"><a name="2">2</a>et venit Anani unus de fratribus meis ipse et viri ex Iuda et interrogavi eos de Iudaeis qui remanserant et supererant de captivitate et de Hierusalem</span> <span class="verse"><a name="3">3</a>et dixerunt mihi qui remanserunt et derelicti sunt de captivitate ibi in provincia in adflictione magna sunt et in obprobrio et murus Hierusalem dissipatus est et portae eius conbustae sunt igni</span> <span class="verse"><a name="4">4</a>cumque audissem verba huiuscemodi sedi et flevi et luxi diebus et ieiunabam et orabam ante faciem Dei caeli</span> <span class="verse"><a name="5">5</a>et dixi quaeso Domine Deus caeli fortis magne atque terribilis qui custodis pactum et misericordiam cum his qui te diligunt et custodiunt mandata tua</span> <span class="verse"><a name="6">6</a>fiat auris tua auscultans et oculi tui aperti ut audias  orationem servi tui quam ego oro coram te hodie nocte et die  pro filiis Israhel servis tuis et confiteor pro peccatis  filiorum Israhel quibus peccaverunt tibi et ego et domus patris  mei peccavimus</span> <span class="verse"><a name="7">7</a>vanitate seducti sumus et non custodivimus mandatum et  caerimonias et iudicia quae praecepisti Mosi servo tuo</span> <span class="verse"><a name="8">8</a>memento verbi quod mandasti Mosi famulo tuo dicens cum  transgressi fueritis ego dispergam vos in populos</span> <span class="verse"><a name="9">9</a>et si revertamini ad me et custodiatis mandata mea et  faciatis ea etiam si abducti fueritis ad extrema caeli inde  congregabo vos et inducam in locum quem elegi ut habitaret  nomen meum ibi</span> <span class="verse"><a name="10">10</a>et ipsi servi tui et populus tuus quos redemisti in  fortitudine tua magna et in manu tua valida</span> <span class="verse"><a name="11">11</a>obsecro Domine sit auris tua adtendens ad orationem servi  tui et ad orationem servorum tuorum qui volunt timere nomen  tuum et dirige servum tuum hodie et da ei misericordiam ante  virum hunc ego enim eram pincerna regis</span> </p></div</div></div></body></html>