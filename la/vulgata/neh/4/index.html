<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/neh/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/neh">Nehemiah</a> &gt <strong>Chapter 4</strong></div><p><span class="verse"><a name="1">1</a>factum est autem cum audisset Sanaballat quod aedificaremus  murum iratus est valde et motus nimis subsannavit Iudaeos</span> <span class="verse"><a name="2">2</a>et dixit coram fratribus suis et frequentia Samaritanorum  quid Iudaei inbecilli faciunt num dimittent eos gentes num  sacrificabunt et conplebunt in una die numquid aedificare  poterunt lapides de acervis pulveris qui conbusti sunt</span> <span class="verse"><a name="3">3</a>sed et Tobias Ammanites proximus eius ait aedificent si  ascenderit vulpis transiliet murum eorum lapideum</span> <span class="verse"><a name="4">4</a>audi Deus noster quia facti sumus despectio converte  obprobrium super caput eorum et da eos in despectionem in terra  captivitatis</span> <span class="verse"><a name="5">5</a>ne operias iniquitatem eorum et peccatum eorum coram facie  tua non deleatur quia inriserunt aedificantes</span> <span class="verse"><a name="6">6</a>itaque aedificavimus murum et coniunximus totum usque ad  partem dimidiam et provocatum est cor populi ad operandum</span> <span class="verse"><a name="7">7</a>factum est autem cum audisset Sanaballat et Tobias et Arabes  et Ammanitae et Azotii quod obducta esset cicatrix muri  Hierusalem et quod coepissent interrupta concludi irati sunt  nimis</span> <span class="verse"><a name="8">8</a>et congregati omnes pariter ut venirent et pugnarent contra  Hierusalem et molirentur insidias</span> <span class="verse"><a name="9">9</a>et oravimus Deum nostrum et posuimus custodes super murum  die et nocte contra eos</span> <span class="verse"><a name="10">10</a>dixit autem Iudas debilitata est fortitudo portantis et  humus nimia est et nos non poterimus aedificare murum</span> <span class="verse"><a name="11">11</a>et dixerunt hostes nostri nesciant et ignorent donec  veniamus in medio eorum et interficiamus eos et cessare  faciamus opus</span> <span class="verse"><a name="12">12</a>factum est autem venientibus Iudaeis qui habitabant iuxta  eos et dicentibus nobis per decem vices ex omnibus locis quibus  venerant ad nos</span> <span class="verse"><a name="13">13</a>statui in loco post murum per circuitum populum in ordine  cum gladiis suis et lanceis et arcis</span> <span class="verse"><a name="14">14</a>perspexi atque surrexi et aio ad optimates et ad  magistratus et ad reliquam partem vulgi nolite timere a facie  eorum Domini magni et terribilis mementote et pugnate pro  fratribus vestris filiis vestris et filiabus vestris uxoribus  vestris et domibus</span> <span class="verse"><a name="15">15</a>factum est autem cum audissent inimici nostri nuntiatum  esse nobis dissipavit Deus consilium eorum et reversi sumus  omnes ad muros unusquisque ad opus suum</span> <span class="verse"><a name="16">16</a>et factum est a die illa media pars iuvenum eorum faciebant  opus et media parata erat ad bellum et lanceae et scuta et  arcus et loricae et principes post eos in omni domo Iuda</span> <span class="verse"><a name="17">17</a>aedificantium in muro et portantium onera et inponentium  una manu sua faciebat opus et altera tenebat gladium</span> <span class="verse"><a name="18">18</a>aedificantium enim unusquisque gladio erat accinctus renes  et aedificabant et clangebant bucina iuxta me</span> <span class="verse"><a name="19">19</a>et dixi ad optimates et ad magistratus et ad reliquam  partem vulgi opus grande est et latum et nos separati sumus in  muro procul alter ab altero</span> <span class="verse"><a name="20">20</a>in loco quocumque audieritis clangorem tubae illuc  concurrite ad nos Deus noster pugnabit pro nobis</span> <span class="verse"><a name="21">21</a>et nos ipsi faciamus opus et media pars nostrum teneat  lanceas ab ascensu aurorae donec egrediantur astra</span> <span class="verse"><a name="22">22</a>in tempore quoque illo dixi populo unusquisque cum puero  suo maneat in medio Hierusalem et sint vobis vices per noctem  et diem ad operandum</span> <span class="verse"><a name="23">23</a>ego autem et fratres mei et pueri mei et custodes qui erant  post me non deponebamus vestimenta nostra unusquisque tantum  nudabatur ad baptismum</span> </p></div</div></div></body></html>