<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 3</strong></div><p><span class="verse"><a name="1">1</a>anno tricesimo ruinae civitatis eram in Babylone, ego Salathihel qui et Ezras, et conturbatus sum super cubili meo recumbens, et cogitationes meae ascendebant super cor meum,</span> <span class="verse"><a name="2">2</a>quoniam vidi desertionem Sion et abundantiam eorum qui habitabant in Babylone.</span> <span class="verse"><a name="3">3</a>et ventilatus est spiritus meus valde, et coepi loqui ad Altissimum verba timorata,</span> <span class="verse"><a name="4">4</a>et dixi: o Domine Dominator, tu dixisti ab initio, quando plantasti terram, et hoc solus, et imperasti pulveri,</span> <span class="verse"><a name="5">5</a>et dedit Adam corpus mortuum. sed et ipsum figmentum manuum tuarum erat, et insuflasti in eum spiritum vitae, et factus est vivens coram te.</span> <span class="verse"><a name="6">6</a>et induxisti eum in paradisum, quem plantavit dextera tua antequam terra adventaret.</span> <span class="verse"><a name="7">7</a>et huic mandasti diligentiam unam tuam, et praeterivit eam, et statim instituisti in eum mortem et in nationibus eius. et natae sunt ex eo gentes et tribus, populi et cognationes, quorum non est numerus.</span> <span class="verse"><a name="8">8</a>et ambulavit unaquaque gens in voluntate sua, et impie agebant coram te et spernebant praecepta tua, et tu non prohibuisti eos.</span> <span class="verse"><a name="9">9</a>iterum autem in tempore induxisti diluvium super habitantes saeculum et perdidisti eos.</span> <span class="verse"><a name="10">10</a>et factum est in uno casui eorum, sicut Adae mors sic et his diluvium.</span> <span class="verse"><a name="11">11</a>dereliquisti autem ex his unum Noe cum domo sua; ex eo iustos omnes.</span> <span class="verse"><a name="12">12</a>et factum est cum coepissent multiplicari qui habitabant super terram, et multiplicaverunt filios et populos et gentes multas, et coeperunt iterato impietatem facere plus quam priores.</span> <span class="verse"><a name="13">13</a>et factum est cum iniquitatem facerent coram te, elegisti tibi ex his unum, cui nomen erat Abraham.</span> <span class="verse"><a name="14">14</a>et dilexisti eum et demonstrasti ei temporum finem solo secrete noctu.</span> <span class="verse"><a name="15">15</a>et disposuisti ei testamentum aeternum et dixisti ei, ut non umquam derelinquas semen eius. et dedisti ei Isaac, et Isaac dedis Esau.</span> <span class="verse"><a name="16">16</a>et segregasti tibi Iacob, Esau autem separasti. et factus est Iacob in multitudine magna.</span> <span class="verse"><a name="17">17</a>et factum est cum educeres semen eius ex Aegypto, et adduxisti eos super montem Sina.</span> <span class="verse"><a name="18">18</a>et inclinasti caelos et statuisti terram et commovisti orbem et tremere fecisti abyssos et conturbasti saeculum.</span> <span class="verse"><a name="19">19</a>et transiit gloria tua portas quattuor, ignis et terraemotus et spiritus et gelu, ut dares semini Iacob legem et generationi Israhel diligentiam.</span> <span class="verse"><a name="20">20</a>et non abstulisti ab eis cor malignum, ut faceret lex tua in eis fructum.</span> <span class="verse"><a name="21">21</a>cor enim malignum baiulans primus Adam transgressus et victus est, sed et omnes qui ex eo nati sunt.</span> <span class="verse"><a name="22">22</a>et facta est permanens infirmitas et lex cum corde populi cum malignitate radicis, et discessit quod bonum est et mansit malignum.</span> <span class="verse"><a name="23">23</a>et transierunt tempora et finiti sunt anni, et suscitasti tibi servum nomine David.</span> <span class="verse"><a name="24">24</a>et dixisti ei aedificare civitatem nominis tui et offerre tibi in ea de tuis oblationes.</span> <span class="verse"><a name="25">25</a>et factum est hoc annis multis. et dereliquerunt qui habitabant civitatem,</span> <span class="verse"><a name="26">26</a>in omnibus facientes sicut fecit Adam et omnes generationes eius; utebantur enim et ipsi cor malignum.</span> <span class="verse"><a name="27">27</a>et tradidisti civitatem tuam in manus inimicorum tuorum.</span> <span class="verse"><a name="28">28</a>et dixi ego tunc in corde meo: numquid meliora faciunt qui habitant in Babylone, et propter hoc dominabit Sion?</span> <span class="verse"><a name="29">29</a>factum est autem cum venissem huc, et vidi impietates quorum non est numerus, et delinquentes multos vidit anima mea hoc tricesimo anno. et excessit cor meum,</span> <span class="verse"><a name="30">30</a>quoniam vidi quomodo sustines eos peccantes et pepercisti impie agentibus, et perdidisti populum tuum et conservasti inimicos tuos, et non significasti</span> <span class="verse"><a name="31">31</a>nihil nemini quomodo debeat derelinqui via haec. numquid meliora facit Babylon quam Sion,</span> <span class="verse"><a name="32">32</a>aut alia gens cognovit te praeter Israhel? aut quae tribus crediderunt testamentis sicut haec Iacob.</span> <span class="verse"><a name="33">33</a>quarum merces non conparuit neque labor fructificavit? pertransiens enim pertransivi in gentibus, et vidi abundantes eas et non memorantes mandatorum tuorum.</span> <span class="verse"><a name="34">34</a>nunc ergo pondera in statera nostras iniquitates et eorum qui habitant in saeculo, et invenietur momentum puncti ubi declinet.</span> <span class="verse"><a name="35">35</a>aut quando non peccaverunt in conspectu tuo qui habitant terram, aut quae gens sic observavit mandata tua?</span> <span class="verse"><a name="36">36</a>homines quidem per nomina invenies servasse mandata tua, gentes autem non invenies.</span> </p></div</div></div></body></html>