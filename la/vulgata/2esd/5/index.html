<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 5</strong></div><p><span class="verse"><a name="1">1</a>de signis autem: ecce dies venient, et adprehendentur qui inhabitant super terram in excessu multo, et abscondetur veritatis via, et sterilis erit a fide regio.</span> <span class="verse"><a name="2">2</a>et multiplicabitur iniustitia super hanc quam ipse tu vides et super quam audisti olim.</span> <span class="verse"><a name="3">3</a>et erit inconposita vestigio quam nunc vides regnare regionem, et videbunt eam desertam.</span> <span class="verse"><a name="4">4</a>si autem tibi dederit Altissimus vivere, et videbis post tertiam turbatam, et relucescet subito sol noctu et luna interdie.</span> <span class="verse"><a name="5">5</a>et de ligno sanguis stillabit, et lapis dabit vocem suam; et populi commovebuntur, et gressus commutabuntur.</span> <span class="verse"><a name="6">6</a>et regnabit quem non sperant qui inhabitant super terram; et volatilia conmigrationem facient.</span> <span class="verse"><a name="7">7</a>et mare Sodomitum pisces reiciet. et dabit vocem noctu quem non noverant multi, omnes autem audient vocem eius.</span> <span class="verse"><a name="8">8</a>et chaus fiet per loca multa, et ignis frequenter emittetur, et bestiae agrestes transmigrabunt regionem suam, et mulieres parient menstruatae monstra,</span> <span class="verse"><a name="9">9</a>et in dulcibus aquis salsae invenientur. et amici omnes semet ipsos expugnabunt; et abscondetur tunc sensus, et intellectus separabitur in promptuarium suum.</span> <span class="verse"><a name="10">10</a>et quaeretur a multis et non invenietur, et multiplicabitur iniustitia et incontinentia super terram.</span> <span class="verse"><a name="11">11</a>et interrogabit regio proximam suam et dicet: numquid per te pertransiit iustitia iustum faciens? et haec negabit.</span> <span class="verse"><a name="12">12</a>et erit in illo tempore, et sperabunt homines et non inpetrabunt, laborabunt et non dirigentur viae eorum.</span> <span class="verse"><a name="13">13</a>haec signa dicere tibi permissum est mihi. et si oraveris iterum et ploraveris sicut et nunc et ieiunaveris septem diebus, audies iterato horum maiora.</span> <span class="verse"><a name="14">14</a>et evigilavi, et corpus meum horruit valde, et anima mea laboravit ut deficeret.</span> <span class="verse"><a name="15">15</a>et tenuit me qui venit angelus, qui loquebatur in me, et confortavit me et statuit me super pedes.</span> <span class="verse"><a name="16">16</a>et factum est in nocte secunda, et venit ad me Phalthihel dux populi et dixit mihi: ubi eras et quare vultus tuus tristis?</span> <span class="verse"><a name="17">17</a>aut nescis quoniam tibi creditus est Israhel in regione transmigrationis eorum?</span> <span class="verse"><a name="18">18</a>exsurge ergo et gusta panem alicuius, et non derelinquas nos sicut pastor gregem suum in manibus luporum malignorum.</span> <span class="verse"><a name="19">19</a>et dixi ei: vade a me et non ad me accedas usque diebus septem, et tunc venies ad me. et audivit ut dixi et recessit a me.</span> <span class="verse"><a name="20">20</a>et ego ieiunavi diebus septem ululans et plorans, sicut mihi mandavit Urihel angelus.</span> <span class="verse"><a name="21">21</a>et factum est post dies septem, et iterum cogitationes cordis mei molestae erant mihi valde.</span> <span class="verse"><a name="22">22</a>et resumpsit anima mea spiritum intellectus, et iterum coepi loqui coram Altissimo sermones</span> <span class="verse"><a name="23">23</a>et dixi: Dominator Domine, ex omni silva terrae et ex omnium arborum eius elegisti vineam unam,</span> <span class="verse"><a name="24">24</a>et ex omnium terrarum orbis elegisti tibi foveam unam, et ex omnibus floribus orbis elegisti tibi lilium unum,</span> <span class="verse"><a name="25">25</a>et ex omnibus abyssis maris replesti tibi rivum unum, et ex omnibus aedificatis civitatibus sanctificasti tibimet ipsi Sion,</span> <span class="verse"><a name="26">26</a>et ex omnibus creatis volatilibus nominasti tibi columbam unam, et ex omnibus plasmatis pecoribus providisti tibi ovem unam,</span> <span class="verse"><a name="27">27</a>et ex omnibus multiplicatis populis adquisisti tibi populum unum, et ab omnibus probatam legem donasti huic quem desiderasti populo.</span> <span class="verse"><a name="28">28</a>et nunc Domine, ut quid tradidisti unum plurimis et praeparasti unam radicem super alias et dispersisti unicum tuum in multis?</span> <span class="verse"><a name="29">29</a>et conculcaverunt qui contradicebant sponsionibus tuis quique tuis testamentis credebant.</span> <span class="verse"><a name="30">30</a>et si odiens odisti populum tuum tuis manibus debet castigari.</span> <span class="verse"><a name="31">31</a>et factum est, cum locutus essem sermones istos, et missus est angelus ad me qui ante venerat ad me praeterita nocte,</span> <span class="verse"><a name="32">32</a>et dixit mihi: audi me et instruam te, et intende mihi et adiciam coram te.</span> <span class="verse"><a name="33">33</a>et dixi: loquere, dominus meus. et</span> <span class="verse"><a name="34">34</a>dixit ad me: valde in excessu mentis factus es in Israhel; aut plus dilexisti eum super eum qui fecit eum: non, domine, sed dol torquent enim me renes mei per omnem horam quaerentem adprehendere semitam Altissimi et investigare partem iudicii eius.</span> <span class="verse"><a name="35">35</a>et dixit ad me: non potes. et dixi: quare, domine, aut quid nascebar, aut quare non fiebat matrix matris meae mihi sepulchrum, ut non viderem laborem Iacob et defatigationem generis Israhel?</span> <span class="verse"><a name="36">36</a>et dixit ad me: numera mihi qui necdum venerunt, et collige mihi dispersas guttas, et revirida mihi aridos flores,</span> <span class="verse"><a name="37">37</a>et aperi mihi clausa promptuaria et produc mihi inclusos in eis flatus, aut monstra mihi vocis imaginem, et tunc ostendam tibi eum laborem quem rogas videre.</span> <span class="verse"><a name="38">38</a>et dixi: dominator domine, quis enim est qui potest haec scire, nisi qui cum hominibus habitationem non habet?</span> <span class="verse"><a name="39">39</a>ego autem insipiens, et quomodo potero dicere de his quibus me interrogasti?</span> <span class="verse"><a name="40">40</a>et dixit ad me: quomodo non potes facere unum de his quae dicta sunt, sic non poteris invenire iudicium meum aut finem caritatis quem pro populo meo promisi.</span> <span class="verse"><a name="41">41</a>et dixi: sed ecce, domine, tu praees his qui in fine sunt, et quid facient qui ante me sunt aut nos aut hii qui post nos?</span> <span class="verse"><a name="42">42</a>et dixit ad me: coronae adsimilabo iudicium meum. sicut non novissimorum tarditas, sic nec priorum velocitas.</span> <span class="verse"><a name="43">43</a>et respondi et dixi: nec enim poteras facere qui facti sunt et qui sunt et qui futuri sunt in unum, ut celerius iudicium tuum ostendas?</span> <span class="verse"><a name="44">44</a>et respondit ad me et dixit: non potest festinare creatura super creatorem, nec sustinere saeculum qui in eo creati sunt in unum.</span> <span class="verse"><a name="45">45</a>et dixi: quomodo dixisti servo tuo, quoniam vivificans vivificabis a te creatam creaturam in unum? si ergo viventes vivent in unum et sustinebit creatura, poterit et nunc portare praesentes in unum.</span> <span class="verse"><a name="46">46</a>et dixit ad me: interroga matricem mulieris et dices ad eam: decem si paris, quare per tempus? roga ergo eam, ut det decem in unum.</span> <span class="verse"><a name="47">47</a>et dixi: non utique poterit, sed secundum tempus.</span> <span class="verse"><a name="48">48</a>et dixit ad me: et ego dedi matricem terrae his qui seminati sunt super eam per tempus.</span> <span class="verse"><a name="49">49</a>quemadmodum enim infans non parit nec ea quae senuit adhuc, sic ego disposui a me creatum saeculum.</span> <span class="verse"><a name="50">50</a>et interrogavi et dixi: cum iam dederis mihi viam, loquar coram te; nam mater nostra, de qua dixisti mihi, adhuc iuvenis est, iam ad senectutem adpropinquat?</span> <span class="verse"><a name="51">51</a>et respondit ad me et dixit: interroga quae parit, et dicet tibi.</span> <span class="verse"><a name="52">52</a>dices enim ei: quare quos peperisti nunc non sunt similes his qui ante, sed minores statu?</span> <span class="verse"><a name="53">53</a>et dicet tibi et ipsa: alii sunt qui in iuventute virtutis nati sunt, et alii qui sub tempus senectutis deficiente matrice sunt nati.</span> <span class="verse"><a name="54">54</a>considera ergo et tu, quoniam minores statu estis prae his qui ante vos,</span> <span class="verse"><a name="55">55</a>et qui post vos quam ut vos, quasi iam senescentis creaturae et fortitudinem iuventutis praeterientis. et dixi: rogo domine, si inveni gratiam ante oculos tuos, demonstra servo tuo per quem visitas creaturam tuam.</span> </p></div</div></div></body></html>