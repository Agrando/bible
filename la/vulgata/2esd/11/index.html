<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 11</strong></div><p><span class="verse"><a name="1">1</a>et factum est secunda nocte, et vidi somnium, et ecce ascendebat de mari aquila, cui erant duodecim alae pinnarum et capita tria.</span> <span class="verse"><a name="2">2</a>et vidi, et ecce expandebat alas suas in omnem terram, et omnes venti caeli insuflabant ad eam et nubes ad eam colligebantur.</span> <span class="verse"><a name="3">3</a>et vidi, et de pinnis eius nascebantur contrariae pinnae, et ipsae fiebant in pinnaculis minutis et modicis.</span> <span class="verse"><a name="4">4</a>nam capita eius erant quiescentia, et de medium caput erat maius aliorum capitum, sed et ipsa quiescebat cum eis.</span> <span class="verse"><a name="5">5</a>et vidi, et ecce aquila volavit in pinnis suis et regnavit super terram et super eos qui inhabitant in ea.</span> <span class="verse"><a name="6">6</a>et vidi, quomodo subiecta erant ei omnia quae sub caelo, et nemo illi contradicebat, neque unus de creatura quae est super terram.</span> <span class="verse"><a name="7">7</a>et vidi, et ecce surrexit aquila super ungues suos et emisit vocem pinnis suis dicens:</span> <span class="verse"><a name="8">8</a>nolite omnes simul vigilare, dormite unusquisque in loco suo et per tempus vigilate,</span> <span class="verse"><a name="9">9</a>capita autem in novissimo serventur.</span> <span class="verse"><a name="10">10</a>et vidi, et ecce vox non exiebat de capitibus eius, sed de medietate corporis eius.</span> <span class="verse"><a name="11">11</a>et numeravi contrarias pinnas eius, et ecce ipsae erant octo.</span> <span class="verse"><a name="12">12</a>et vidi, et ecce a dextera parte surrexit una pinna et regnavit super omnem terram.</span> <span class="verse"><a name="13">13</a>et factum est cum regnaret, et venit ei finis et non apparuit, ita ut non appareret locus eius. et sequens exsurrexit et regnabat et ipsa multum tenuit tempus.</span> <span class="verse"><a name="14">14</a>et factum est cum regnaret, et veniebat finis eius, ut non appareret sicut prior.</span> <span class="verse"><a name="15">15</a>et ecce vox emissa est illi dicens:</span> <span class="verse"><a name="16">16</a>audi, tu quae toto tempore tenuisti terram, hoc adnuntii, antequam incipias non parere:</span> <span class="verse"><a name="17">17</a>nemo post te tenebit tempus tuum, sed nec dimidium eius.</span> <span class="verse"><a name="18">18</a>et levavit se tertia et tenuit principatum sicut priores, et non apparuit et ipsa.</span> <span class="verse"><a name="19">19</a>et sic contingebat omnibus alis singillatim principatum gerere et iterum nusquam conparere.</span> <span class="verse"><a name="20">20</a>et vidi, et ecce in tempore sequentes pinnae erigebantur et ipsae a dextera parte. ut tenerent et ipsae principatum; et ex his erant quae tenebant, sed tamen statim non conparescebant.</span> <span class="verse"><a name="21">21</a>nam et aliquae ex eis erigebantur, sed non tenebant principatum.</span> <span class="verse"><a name="22">22</a>et vidi post haec, et ecce non conparuerunt duodecim pinnae et duo pinnacula.</span> <span class="verse"><a name="23">23</a>et nihil superavit in corpore aquilae nisi tria capita quiescentia et sex pinnacula.</span> <span class="verse"><a name="24">24</a>et vidi, et ecce de sex pinnaculis divisa sunt duo et manserunt sub capite quod est ad dexteram partem; nam quattuor manserunt in loco suo.</span> <span class="verse"><a name="25">25</a>et vidi, et ecce hae subalares cogitabant se erigere et tenere principatus.</span> <span class="verse"><a name="26">26</a>et vid,i et ecce una erecta est, sed statim non conparuit.</span> <span class="verse"><a name="27">27</a>et secunda, et haec velocius quam prior non conparuit.</span> <span class="verse"><a name="28">28</a>et vidi, et ecce duae quae superaverunt apud semet ipsas cogitabant et ipsae regnare.</span> <span class="verse"><a name="29">29</a>et in eo cum cogitarent, et ecce unum de quiescentium capitum, quod erat medium, evigilabat, hoc enim erat duorum capitum maior.</span> <span class="verse"><a name="30">30</a>et vidi, quomodo conplexa est duo capita secum,</span> <span class="verse"><a name="31">31</a>et ecce conversum est caput cum his qui cum ea erant et comedit duas subalares quae cogitabant regnare.</span> <span class="verse"><a name="32">32</a>hoc autem caput percontinuit omnem terram et dominavit qui inhabitant in ea cum labore multo, et potentatum tenuit orbem terrarum super omnes alas quae fuerunt.</span> <span class="verse"><a name="33">33</a>et vidi post haec, et ecce medium caput subito non conparuit, et hoc sicut alae.</span> <span class="verse"><a name="34">34</a>superaverunt autem duo capita, quae et ipsa similiter regnaverunt super terram et super eos qui habitant in ea.</span> <span class="verse"><a name="35">35</a>et vidi, et ecce devoravit caput a dextera parte illud quod est a leva.</span> <span class="verse"><a name="36">36</a>et audivi vocem dicentem mihi: conspice contra te et considera quod vides.</span> <span class="verse"><a name="37">37</a>et vidi, et ecce sicut leo suscitatus de silva mugiens, et audivi quomodo emisit vocem hominis ad aquilam et dixit dicens:</span> <span class="verse"><a name="38">38</a>audi tu, et loquar ad te, et dicit Altissimus tibi:</span> <span class="verse"><a name="39">39</a>nonne tu es, quae superasti de quattuor animalibus quae feceram regnare saeculi mei, et ut per eos veniret finis temporum meorum?</span> <span class="verse"><a name="40">40</a>et quartus veniens devicit omnia animalia quae transierunt, et potentatum tenens saeculum cum tremore multo et omnem orbem cum labore pessimo, et inhabitabant tot temporibus orbem terrarum cum dolo.</span> <span class="verse"><a name="41">41</a>et iudicasti terram non cum veritate.</span> <span class="verse"><a name="42">42</a>tribulasti enim mansuetos et laesisti quiescentes, odisti verum dicentes et dilexisti mendaces, et destruxisti habitationes eorum qui fructificabant, et humiliasti muros eorum qui te non nocuerunt.</span> <span class="verse"><a name="43">43</a>et ascendit contumelia ad Altissimum et superbia tua ad Fortem.</span> <span class="verse"><a name="44">44</a>et respexit Altissimus super sua tempora, et ecce finita sunt et saecula eius conpleta sunt.</span> <span class="verse"><a name="45">45</a>propterea non apparens non appareas, tu aquila et alae tuae horribiles et pinnacula tua pessima et capita tua maligna et ungues tui pessimi et omne corpus tuum vanum,</span> <span class="verse"><a name="46">46</a>uti refrigeret omnis terra et relevetur liberata de tua vi et speret iudicium et misericordiam eius qui fecit eam.</span> </p></div</div></div></body></html>