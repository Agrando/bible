<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 12</strong></div><p><span class="verse"><a name="1">1</a>et factum est dum loqueretur leo verba haec ad aquilam, et vidi,</span> <span class="verse"><a name="2">2</a>et ecce quod superaverat caput et non conparuit, et alae duae quae ad eum transierunt et erectae sunt ut regnarent, et erat regnum eorum exile et tumultu plenum.</span> <span class="verse"><a name="3">3</a>et vidi et ecce ipsa non apparescebant, et omne corpus aquilae incendebatur, et expavescebat terra valde. et ego a multo excessu mentis et a magno timore vigilavi, et dixi spiritui meo:</span> <span class="verse"><a name="4">4</a>ecce tu mihi praestitisti haec, in eo quod scrutas vias Altissimi.</span> <span class="verse"><a name="5">5</a>ecce adhuc fatigatus sum animo et spiritu meo invalidus sum valde, et nec modica est in me virtus a multo timore quem expavi nocte hac.</span> <span class="verse"><a name="6">6</a>nunc ergo orabo Altissimum, ut me confortet usque in finem.</span> <span class="verse"><a name="7">7</a>et dixi: Dominator Domine, si inveni gratiam ante oculos tuos, et si iustificatus sum apud te prae multis, et si certum ascendit deprecatio mea ante faciem tuam,</span> <span class="verse"><a name="8">8</a>conforta me et ostende servo tuo mihi interpretationem et distinctionem visus horribilis huius, ut plenissime consoles animam meam.</span> <span class="verse"><a name="9">9</a>dignum enim me habuisti ostendere mihi temporum finem et temporum novissima. et dixit ad me:</span> <span class="verse"><a name="10">10</a>haec est interpretatio visionis huius quam vidisti:</span> <span class="verse"><a name="11">11</a>aquilam quam vidisti ascendentem de mari, hoc est regnum quartum, quod visum est in visu Danihelo fratri tuo,</span> <span class="verse"><a name="12">12</a>sed non est illi interpretatum, quomodo ego nunc tibi interpretor vel interpretavi.</span> <span class="verse"><a name="13">13</a>ecce dies veniunt, et exsurget regnum super terram et erit timoratior omnium regnorum quae fuerunt ante eam.</span> <span class="verse"><a name="14">14</a>regnabunt autem in ea duodecim reges, unus post unum.</span> <span class="verse"><a name="15">15</a>nam secundus qui incipiet regnare, ipse tenebit amplius tempus prae duodecim.</span> <span class="verse"><a name="16">16</a>haec est interpretatio duodecim alarum quas vidisti.</span> <span class="verse"><a name="17">17</a>et quoniam audisti vocem quae locuta est non de capitibus eius exientem, sed de medio corpore eius.</span> <span class="verse"><a name="18">18</a>haec est interpretatio, quoniam post tempus regni illius nascentur contentiones non modicae, et periclitabitur ut cadat, et non cadet tunc, sed iterum constituetur in suum initium.</span> <span class="verse"><a name="19">19</a>et quoniam vidisti subalares octo coherentes alis eius,</span> <span class="verse"><a name="20">20</a>haec est interpretatio: exsurgent enim in ipso octo reges, quorum erunt tempora levia et anni citati, et duo quidem ex ipsis perient</span> <span class="verse"><a name="21">21</a>adpropinquante tempore medio, quattuor autem servabuntur in tempore, cum incipiet adpropinquare tempus eius ut finiatur, duo vero in finem servabuntur.</span> <span class="verse"><a name="22">22</a>et quoniam vidisti tria capita quiescentia,</span> <span class="verse"><a name="23">23</a>haec est interpretatio: in novissimis eius suscitabit Altissimus tria regna et renovabit in ea multa, et dominabunt terram</span> <span class="verse"><a name="24">24</a>et qui inhabitant in ea cum labore multo super omnes qui fuerunt ante hos. propter hoc ipsi vocati sunt capita aquilae.</span> <span class="verse"><a name="25">25</a>isti enim erunt qui recapitulabunt impietates eius et qui perficient novissima eius.</span> <span class="verse"><a name="26">26</a>et quoniam vidisti caput maius non apparescentem, quoniam unus ex eis super lectum suum morietur, et tamen cum tormentis.</span> <span class="verse"><a name="27">27</a>nam duo qui perseveraverunt, gladius eos comedet.</span> <span class="verse"><a name="28">28</a>unius enim gladius comedet qui cum eo, sed tamen et hic gladio in novissimis cadet.</span> <span class="verse"><a name="29">29</a>et quoniam vidisti duas subalares treicientes super caput quod est a dextera parte,</span> <span class="verse"><a name="30">30</a>haec est interpretatio: hii sunt quos conservavit Altissimus in finem suam, hoc erat regnum exile et turbationis plenum,</span> <span class="verse"><a name="31">31</a>sicut vidisti. et leonem quem vidisti de silva evigilantem mugientem et loquentem ad aquilam et arguentem eam iniustitias ipsius per omnes sermones eius, sicut audisti.</span> <span class="verse"><a name="32">32</a>hic est unctus, quem reservavit Altissimus in finem ad eos et impietates ipsorum. arguet illos de iniustitiis ipsorum et infulciet coram ipsis spretiones eorum.</span> <span class="verse"><a name="33">33</a>statuet enim eos primum in iudicium vivos, et erit cum arguerit eos, tunc corrumpet eos.</span> <span class="verse"><a name="34">34</a>nam residuum populum meum liberabit cum misericordia, qui salvati sunt super fines meos, et iucundabit eos, quoadusque veniat finis, dies iudicii, de quo locutus sum tibi ab initio.</span> <span class="verse"><a name="35">35</a>hoc somnium quod vidisti, et haec interpretatio eius.</span> <span class="verse"><a name="36">36</a>tu ergo solus dignus fuisti scire Altissimi secretum hoc.</span> <span class="verse"><a name="37">37</a>scribe ergo omnia ista in libro quae vidisti, et pones ea in loco abscondito.</span> <span class="verse"><a name="38">38</a>et docebis ea sapientes de populo tuo, quorum scis corda posse capere et servare secreta haec.</span> <span class="verse"><a name="39">39</a>tu autem adhuc sustine hic alios dies septem, ut tibi ostendatur quicquid visum fuerit Altissimo ostendere tibi.</span> <span class="verse"><a name="40">40</a>et profectus est a me. et factum est cum audisset omnis populus, quoniam pertransierunt septem dies, et ego non fuissem reversus in civitatem, et congregavit se omnis a minimo usque ad maximum et venit ad me, et dixerunt mihi dicentes:</span> <span class="verse"><a name="41">41</a>quid peccavimus tibi et quid iniuste egimus in te, quoniam derelinquens nos sedisti in loco hoc?</span> <span class="verse"><a name="42">42</a>tu enim nobis superasti ex omnibus prophetis, sicut botrus de vindemia et sicut lucerna in loco obscuro, et sicut portus navi salvatae a tempestate.</span> <span class="verse"><a name="43">43</a>aut non sufficiunt nobis mala quae contigerunt?</span> <span class="verse"><a name="44">44</a>si ergo tu nos dereliqueris, quanto erat nobis melius, si essemus succensi et nos incendio Sion.</span> <span class="verse"><a name="45">45</a>nec enim nos meliores sumus eorum, qui ibi mortui sunt. et ploraverunt voce magna. et respondi ad eos et dixi:</span> <span class="verse"><a name="46">46</a>confide, Israhel, et noli tristari, tu domus Iacob.</span> <span class="verse"><a name="47">47</a>est enim memoria vestri coram Altissimo, et Fortis non est oblitus vestri in contentione.</span> <span class="verse"><a name="48">48</a>ego enim non dereliqui vos neque excessi a vobis, sed veni in hunc locum, ut deprecarer pro desolatione Sion, et ut quaererem misericordiam pro humilitate sanctificationis vestrae.</span> <span class="verse"><a name="49">49</a>et nunc ite unusquisque vestrum in domum suam, et ego veniam ad vos post dies istos.</span> <span class="verse"><a name="50">50</a>et profectus est populus, sicut dixi, ei in civitatem.</span> <span class="verse"><a name="51">51</a>ego autem sedi in campo septem diebus, sicut mihi mandavit, et manducabam de floribus solummodo agri, de herbis facta est mihi esca in diebus illis.</span> </p></div</div></div></body></html>