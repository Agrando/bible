<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 1</strong></div><p><span class="verse"><a name="1">1</a>liber Ezrae prophetae, filii Sarei, filii Azarei, filii Helchiae, filii Salame, filii Sadoch, filii Acitob,</span> <span class="verse"><a name="2">2</a>filii Achiae, filii Finees, filii Heli, filii Ameriae, filii Aziei, filii Marimoth, filii Arna, filii Oziae, filii Borith, filii Abissei, filii Finees, filii Eleazar,</span> <span class="verse"><a name="3">3</a>filii Aaron ex tribu Levi, qui fuit captivus in regione Medorum, in regno Artaxersis regis Persarum.</span> <span class="verse"><a name="4">4</a>et factum est verbum Domini ad me dicens:</span> <span class="verse"><a name="5">5</a>vade adnuntia populo meo facinora ipsorum et filiis eorum iniquitates quas in me admiserunt, ut nuntient filiis filiorum suorum,</span> <span class="verse"><a name="6">6</a>quia peccata parentum illorum in illis creverunt; obliti enim me sacrificaverunt diis alienis.</span> <span class="verse"><a name="7">7</a>nonne ego eos eduxi de terra Aegypti de domo servitutis? ipsi autem inritaverunt me et consilia mea spreverunt.</span> <span class="verse"><a name="8">8</a>tu autem excute comam capitis tui et proice omnia mala super illos, quoniam non oboedierunt legi meae; populus autem indisciplinatus.</span> <span class="verse"><a name="9">9</a>usquequo eos sustinebo, quibus tanta beneficia contuli?</span> <span class="verse"><a name="10">10</a>reges multos propter eos subverti, Pharaonem cum pueris suis et omnem exercitum eius percussi.</span> <span class="verse"><a name="11">11</a>omnes gentes a facie eorum perdidi et in oriente provinciarum duarum populos Tyri et Sidonis dissipavi et omnes adversarios eorum interfeci.</span> <span class="verse"><a name="12">12</a>tu vero loquere ad eos dicens: haec dicit Dominus:</span> <span class="verse"><a name="13">13</a>nempe ego vos mare traieci et plateas vobis in invio munitas exhibui; ducem vobis dedi Moysen et Aaron sacerdotem.</span> <span class="verse"><a name="14">14</a>lucem vobis per columnam ignis praestiti et magna mirabilia feci in vobis. vos autem mei obliti estis, dicit Dominus.</span> <span class="verse"><a name="15">15</a>haec dicit Dominus omnipotens: coturnix vobis in signo fuit, castra vobis ad tutelam dedi, et illic murmurastis.</span> <span class="verse"><a name="16">16</a>et non triumphastis in nomine meo de perditione inimicorum vestrorum, sed adhuc nunc usque murmuratis.</span> <span class="verse"><a name="17">17</a>ubi sunt beneficia quae praestiti vobis? nonne in deserto cum esuriretis et sitiretis proclamastis ad me</span> <span class="verse"><a name="18">18</a>dicentes: ut quid nos in desertum istud adduxisti interficere nos? melius nobis fuerat servire Agyptiis quam mori in deserto hoc.</span> <span class="verse"><a name="19">19</a>ego dolui gemitos vestros et dedi mannam vobis in escam, panem angelorum manducastis.</span> <span class="verse"><a name="20">20</a>nonne cum sitiretis petram excidi, et fluxerunt aquae in satietatem? propter aestus folia arborum vos texi.</span> <span class="verse"><a name="21">21</a>divisi vobis terras pingues, Chananeos et Ferezeos et Philistheos a facie vestra proieci. quid faciam vobis adhuc? dicit Dominus.</span> <span class="verse"><a name="22">22</a>haec dicit Dominus omnipotens: in deserto cum essetis in flumine amaro sitientes et blasphemantes nomen meum,</span> <span class="verse"><a name="23">23</a>non ignem vobis pro blasphemiis dedi, sed mittens lignum in aqua dulce feci flumen.</span> <span class="verse"><a name="24">24</a>quid tibi faciam, Iacob? noluisti me obaudire, Iuda. transferam me ad alias gentes et dabo eis nomen meum, ut custodiant legitima mea.</span> <span class="verse"><a name="25">25</a>quoniam me dereliquistis, et ego vos derelinquam; petentibus vobis a me misericordiam, non miserebor vestri.</span> <span class="verse"><a name="26">26</a>quando invocabitis me, ego non exaudiam vos. maculastis enim manus vestras sanguine, et pedes vestri impigri sunt ad committenda homicidia.</span> <span class="verse"><a name="27">27</a>non quasi me dereliquistis, sed vos ipsos, dicit Dominus.</span> <span class="verse"><a name="28">28</a>haec dicit Dominus omnipotens: nonne ego vos rogavi ut pater filios et ut mater filias et nutrix parvulos suos.</span> <span class="verse"><a name="29">29</a>ut essetis mihi in populo et ego vobis in Deum, et vos mihi in filios et ego vobis in patrem?</span> <span class="verse"><a name="30">30</a>ita vos collegi ut gallina filios suos sub alas suas. modo autem quid faciam vobis? proiciam vos a facie mea.</span> <span class="verse"><a name="31">31</a>oblationes mihi cum obtuleritis, avertam faciem meam a vobis; dies enim festos vestros et neomenias et circumcisiones carnis repudiavi.</span> <span class="verse"><a name="32">32</a>ego misi pueros meos prophetas ad vos, quos acceptos interfecistis et laniastis corpora illorum, quorum sanguinem exquiram, dicit Dominus.</span> <span class="verse"><a name="33">33</a>haec dicit Dominus omnipotens: domus vestra deserta est, proiciam vos sicut ventus stipulam.</span> <span class="verse"><a name="34">34</a>et filii procreationem non facient, quoniam mandatum meum vobiscum neglexerunt et quod malum est coram me fecerunt.</span> <span class="verse"><a name="35">35</a>tradam domus vestras populo venienti. qui me non audientes credunt; quibus signa non ostendi, facient quae praecepi.</span> <span class="verse"><a name="36">36</a>prophetas non viderunt et memorabuntur antiquitatum eorum.</span> <span class="verse"><a name="37">37</a>testor populi venientis gratiam, cuius parvuli exultant cum laetitia, me non videntes oculis carnalibus, sed spiritu credent quae dixi.</span> <span class="verse"><a name="38">38</a>et nunc, pater, aspice cum gloria et vide populum venientem ab oriente.</span> <span class="verse"><a name="39">39</a>quibus dabo ducatum Abraham, Isaac et Iacob et Osee et Amos et Michae et Iohelis et Abdiae et Ionae</span> <span class="verse"><a name="40">40</a>et Naum et Abacuc, Sofoniae. Aggei, Zacchariae et Malachiae, qui et angelus Domini vocatus est.</span> </p></div</div></div></body></html>