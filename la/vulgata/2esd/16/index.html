<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 16</strong></div><p><span class="verse"><a name="1">1</a>vae tibi, Babylon et Asia, vae tibi, Aegypte et Syria.</span> <span class="verse"><a name="2">2</a>praecingite vos saccos, plangite filios vestros et dolete de his, quia adpropinquavit contritio vestra.</span> <span class="verse"><a name="3">3</a>inmissus est gladius vobis, et quis est qui avertat eum.</span> <span class="verse"><a name="4">4</a>inmissus est vobis ignis, et quis est qui extinguat eum.</span> <span class="verse"><a name="5">5</a>inmissa sunt vobis mala, et quis est qui recutiet ea?</span> <span class="verse"><a name="6">6</a>numquid recutiet aliquis leonem esurientem in silva aut numquid extinguet ignem, cum stramen incensum fuerit?</span> <span class="verse"><a name="7">7</a>aut numquid recutiet sagittam inmissam a sagittario forte?</span> <span class="verse"><a name="8">8</a>Dominus Deus mittit mala, et quis recutiet ea?</span> <span class="verse"><a name="9">9</a>et exiet ignis ex iracundia eius, et quis est qui extinguat eum?</span> <span class="verse"><a name="10">10</a>coruscabit, et quis non timebit? tonabit, et quis non horrebit?</span> <span class="verse"><a name="11">11</a>Dominus comminatur, quis non conterretur a facie eius?</span> <span class="verse"><a name="12">12</a>tremet terra a fundamento eius, mare fluctuatur de profundo, et fluctus eius turbabuntur et pisces eius a facie Domini et a gloria virtutis eius,</span> <span class="verse"><a name="13">13</a>quoniam fortis gloriae qui tendit sagittam, et acumen eius acutum, quae dimissa est ab eo, non deficiet missa super fines terrae.</span> <span class="verse"><a name="14">14</a>ecce mittuntur mala et non revertentur, donec venient super terram.</span> <span class="verse"><a name="15">15</a>et ignis incendetur et non extinguetur, donec excomedat frumenta terrae.</span> <span class="verse"><a name="16">16</a>quomodo non revertitur sagitta missa a sagittario valido, sic non revertentur mala quae fuerint emissa in terram.</span> <span class="verse"><a name="17">17</a>vae mihi, vae mihi, quis me liberabit in diebus illis?</span> <span class="verse"><a name="18">18</a>initium gemitus et copiosi suspirantium, initium famis et multi disperient, initium belli et timebunt potestates, initium malor</span> <span class="verse"><a name="19">19</a>ab eis; quid facient, cum venerint mala?</span> <span class="verse"><a name="20">20</a>ecce famis plaga dimissa est, et tribulatio eius tamquam mastix, castigatio in disciplina.</span> <span class="verse"><a name="21">21</a>et super his omnibus non se avertent ab iniquitatibus suis nec super has plagas memorantur sempiterna.</span> <span class="verse"><a name="22">22</a>ecce erit annonae vilitas in brevi super terram, ut putent sibi esse directam pacem. tunc superflorescent mala super terram, gladius et famis.</span> <span class="verse"><a name="23">23</a>et aporiant vitam super terram, et gladius dispersit quae superaverint a fame.</span> <span class="verse"><a name="24">24</a>et mortui quasi stercora proicientur, et non habent qui consolentur eos. et derelinquetur deserta terra, et civitates eius demolientur.</span> <span class="verse"><a name="25">25</a>non derelinquetur agricola, qui colit terram et qui seminat eam.</span> <span class="verse"><a name="26">26</a>ligna fructiferabunt, et quis vindemiet illa?</span> <span class="verse"><a name="27">27</a>et uva tradet se ad vindemiam, et quis adligabit eam? erit enim et locis desertio multa.</span> <span class="verse"><a name="28">28</a>concupiscet enim homo hominem videre vel certe vocem eius audire.</span> <span class="verse"><a name="29">29</a>relinquentur enim decem de civitate et duo ex agro, qui absconderint se in silva et in fissuras petrarum.</span> <span class="verse"><a name="30">30</a>quemadmodum relinquentur in oliveto tres vel quattuor olivae,</span> <span class="verse"><a name="31">31</a>aut sicut in vinea vindemiata et subremanet racemus patens ab scrutantibus vindemiam diligenter,</span> <span class="verse"><a name="32">32</a>sic remanebunt in diebus illis tres vel quattuor ab scrutantibus domos eorum in romphea.</span> <span class="verse"><a name="33">33</a>et relinquetur deserta terra, et agri eius inveteraverunt, et viae eius et omnes semitae germinabunt spinas, eo quod non transient oves per eam.</span> <span class="verse"><a name="34">34</a>lugebunt virgines non habentes sponsos, lugebunt mulieres non habentes viros, lugebunt filiae earum non habentes adiutorium.</span> <span class="verse"><a name="35">35</a>sponsi earum in bello consumentur, et viri earum in fame exterentur.</span> <span class="verse"><a name="36">36</a>audite vero ista et cognoscite, ea servi Domini.</span> <span class="verse"><a name="37">37</a>ecce verbum Domini, excipite eum, ne discredatis de quibus dicit Dominus:</span> <span class="verse"><a name="38">38</a>ecce adpropinquant mala et non tardantur.</span> <span class="verse"><a name="39">39</a>quemadmodum praegnans in nono mense filium suum in adpropinquante hora partus eius, ante horas duas vel tres gementes dolores circum ventrem eius, et prodiente infante de ventre non tardabit uno puncto,</span> <span class="verse"><a name="40">40</a>sic non morabuntur mala ad prodiendum super terram, et saeculum gemet et dolores circumtenent illum.</span> <span class="verse"><a name="41">41</a>audite verbum, plebs mea, parate vos ad pugnam in malis. sic estote quasi advenae terrae:</span> <span class="verse"><a name="42">42</a>qui vendit, quasi qui fugiet; et qui emit, quasi qui perditurus;</span> <span class="verse"><a name="43">43</a>qui mercatur, quasi qui fructum non capiat; et qui aedificat, quasi non habitaturus;</span> <span class="verse"><a name="44">44</a>qui seminat, quasi non messem facturus; et qui putat, quasi non vindemiaturus;</span> <span class="verse"><a name="45">45</a>qui nubunt, sic quasi filios non facturi; et qui non nubunt, sic quasi vidui.</span> <span class="verse"><a name="46">46</a>propter quod qui laborant sine causa laborant,</span> <span class="verse"><a name="47">47</a>fructus enim illorum alienigenae metent et substantiam illorum rapient et domos evertent et filios eorum captivabunt, quia in captivitate et fame generant natos suos</span> <span class="verse"><a name="48">48</a>et qui negotiantur negotiantur in rapina. quamdiu exornant civitates et domos suas et possessiones et personas suas,</span> <span class="verse"><a name="49">49</a>tanto magis adzelabor eos super peccata dicit Dominus.</span> <span class="verse"><a name="50">50</a>quomodo zelatur fornicaria mulierem idoneam et bonam valde,</span> <span class="verse"><a name="51">51</a>sic zelabitur iustitia iniquitatem cum exornat se, et accusat eam in faciem, cum venerit qui defendat exquirentem omnem peccatum super terram.</span> <span class="verse"><a name="52">52</a>propterea nolite similari eam nec operibus eius,</span> <span class="verse"><a name="53">53</a>quoniam ecce adhuc pusillum, et tolletur iniquitas a terra et iustitia regnabit in nos.</span> <span class="verse"><a name="54">54</a>non dicat peccator non se peccasse quoniam carbones ignis conburet super caput eius qui dicit: non peccavi coram Deo et gloria ipsius.</span> <span class="verse"><a name="55">55</a>ecce Dominus cognoscit omnia opera hominis et adinventiones illorum et cogitatum illorum et corda illorum.</span> <span class="verse"><a name="56">56</a>qui dixit: fiat terra, et facta est, fiat caelum, et factum est,</span> <span class="verse"><a name="57">57</a>et in verbo illius stellae fundatae sunt, et novit numerum stellarum,</span> <span class="verse"><a name="58">58</a>qui scrutat abyssum et thesauros illorum, qui metitus est mare et conceptum eius,</span> <span class="verse"><a name="59">59</a>qui conclusit mare in medio aquarum et suspendit terram super aquam verbo suo,</span> <span class="verse"><a name="60">60</a>qui extendit caelum quasi cameram et super aquas fundavit eum,</span> <span class="verse"><a name="61">61</a>qui posuit in deserto fontes aquarum et super vertices montium lacus ad emittendum flumina ab eminenti ut potaret terra,</span> <span class="verse"><a name="62">62</a>qui finxit hominem et posuit cor in medio corporis et misit ei spiritum et vitam et intellectum</span> <span class="verse"><a name="63">63</a>et spiramentum Dei omnipotentis, qui fecit omnia et scrutinat absconsa in absconsis; certe</span> <span class="verse"><a name="64">64</a>hic novit adinventionem vestram et quae cogitatis in cordibus vestris. vae peccantibus et volentibus occultare peccata sua.</span> <span class="verse"><a name="65">65</a>propter quod Dominus scrutinando scrutinabit omnia opera eorum et traducet vos omnes.</span> <span class="verse"><a name="66">66</a>et vos confusi eritis, cum processerint peccata vestra coram hominibus, et iniquitates erint quae accusatores stabunt in die illo.</span> <span class="verse"><a name="67">67</a>quid facietis aut quomodo abscondetis peccata vestra coram Domino et gloria eius?</span> <span class="verse"><a name="68">68</a>ecce iudex Deus, timete eum, et desinite a peccatis vestris et obliviscimini iniquitates vestras iam agere eas sempiterno, et Deus educabit vos et liberabit de omni tribulatione.</span> <span class="verse"><a name="69">69</a>ecce enim incenditur ardor super vos turbae copiosae, et rapient quosdam ex vobis et cibabunt idolis occisam.</span> <span class="verse"><a name="70">70</a>et qui consenserint eis, erunt illis in derisum et in inproperium et in conculcationem.</span> <span class="verse"><a name="71">71</a>erit enim Lociis et in vicinas civitates exsurrectio multa super timentes Dominum.</span> <span class="verse"><a name="72">72</a>erunt quasi insani neminem parcentes ad diripiendum et devastandum adhuc timentes Dominum,</span> <span class="verse"><a name="73">73</a>quia devastabunt et diripient substantias eorum et de domo sua eos eicient,</span> <span class="verse"><a name="74">74</a>tunc parebit probatio electorum meorum, ut aurum quod probatur ab igne.</span> <span class="verse"><a name="75">75</a>audite, electi mei, dicit Dominus, ecce adsunt dies tribulationis, et de his liberabo vos.</span> <span class="verse"><a name="76">76</a>ne timeatis nec haesitemini, quoniam Deus dux vester est.</span> <span class="verse"><a name="77">77</a>et qui servatis mandata et praecepta mea, dicit Dominus Deus, ne praeponderent vos peccata vestra nec superelevent se iniquitates vestrae.</span> <span class="verse"><a name="78">78</a>vae qui constringuntur a peccatis suis et obteguntur ab iniquitatibus suis, quemadmodum ager constringitur a silva et spinis tegitur semita eius, per quam non transiet homo, et excluditur et mittitur ad devorationem ignis.</span> </p></div</div></div></body></html>