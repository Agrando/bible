<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 13</strong></div><p><span class="verse"><a name="1">1</a>et factum est post dies septem, et somniavi somnium nocte.</span> <span class="verse"><a name="2">2</a>et ecce de mari ventus exsurgebat, ut conturbaret omnes fluctus eius.</span> <span class="verse"><a name="3">3</a>et vidi, et ecce convolabat ipse homo cum nubibus caeli. et ubi vultum suum convertebat ut consideraret, tremebant omnia quae sub eo videbantur.</span> <span class="verse"><a name="4">4</a>et ubicumque exiebat vox de ore eius, ardescebant omnes qui audiebant voces eius. sicut liquescit cera quando senserit ignem.</span> <span class="verse"><a name="5">5</a>et vidi post haec, et ecce congregabatur multitudo hominum, quorum non erat numerus, de quattuor ventis caeli, ut debellarent hominem qui ascenderat de mari.</span> <span class="verse"><a name="6">6</a>et vidi, et ecce sibimet ipso sculpsit montem magnum et volavit super eum.</span> <span class="verse"><a name="7">7</a>ego autem quaesivi videre regionem vel locum, unde sculptus esset mons, et non potui.</span> <span class="verse"><a name="8">8</a>et post haec vidi, et ecce omnes, qui congregati sunt ad eum ut expugnarent eum, timebant valde, tamen audebant pugnare.</span> <span class="verse"><a name="9">9</a>et ecce ut vidit impetum multitudinis venientis, non levavit manum suam neque frameam tenebat neque aliquod vas bellicosum, nisi solummodo vidi,</span> <span class="verse"><a name="10">10</a>quomodo emittit de ore suo sicut fluctum ignis, et de labiis eius spiritum flammae, et de lingua eius emittebat scintillas tempestatis. et commixta sunt simul omnia haec, fluctus et multitudo tempestat</span> <span class="verse"><a name="11">11</a>et concidit super multitudinis impetum quod paratum erat pugnare, et succendit omnes, ut subito nihil videretur de innumerabili multitudine nisi solummodo pulvis cineris et fumi odor. et vidi et extiti.</span> <span class="verse"><a name="12">12</a>et post haec vidi ipsum hominem descendentem de monte et advocantem ad se multitudinem aliam pacificam.</span> <span class="verse"><a name="13">13</a>et accedebant ad eum vultus hominum multorum, quorumdam gaudentium, quorumdam tristantium, aliqui vero alligati, aliqui adducentes ex eis qui offerebantur. et ego a multitudine pavoris expergefactus sum et deprecatus sum Altissimum et dixi:</span> <span class="verse"><a name="14">14</a>tu ab initio demonstrasti servo tuo mirabilia haec et dignum me habuisti, ut susciperes deprecationem meam.</span> <span class="verse"><a name="15">15</a>et nunc demonstra mihi adhuc et interpretationem somnii huius.</span> <span class="verse"><a name="16">16</a>sicut enim existimo in sensu meo, vae qui derelicti fuerint in diebus illis, et multo plus vae his qui non sunt derelicti.</span> <span class="verse"><a name="17">17</a>qui enim non sunt derelicti, tristes erunt</span> <span class="verse"><a name="18">18</a>intellegentes quae sunt reposita in novissimis diebus, et non occurrentes eis. sed et qui derelicti sunt</span> <span class="verse"><a name="19">19</a>propter hoc vae, viderunt enim pericula magna et necessitates multas, sicut ostendunt somnia haec.</span> <span class="verse"><a name="20">20</a>attamen facilius est periclitantem venire in haec, quam pertransire sicut nubem a saeculo et non videre quae contigerunt in novissimo. et respondit ad me et dixit:</span> <span class="verse"><a name="21">21</a>et visionis interpretationem dicam tibi, sed et de quibus locutus es adaperiam tibi.</span> <span class="verse"><a name="22">22</a>quoniam dixisti de his qui derelicti sunt, et de his qui non derelicti sunt haec interpretatio:</span> <span class="verse"><a name="23">23</a>qui adferet periculum in illo tempore, ipse custodibit qui in periculo inciderint, qui habent operas et fidem ad Fortissimum.</span> <span class="verse"><a name="24">24</a>scito ergo, quoniam magis beatificati sunt qui derelicti super eos qui mortui sunt.</span> <span class="verse"><a name="25">25</a>interpretatio enim visionis haec: quia vidisti virum ascendentem de corde maris,</span> <span class="verse"><a name="26">26</a>ipse est quem conservat Altissimus multis temporibus, qui per semet ipsum liberabit creaturam suam, et ipse disponet qui derelicti sunt.</span> <span class="verse"><a name="27">27</a>et quoniam vidisti de ore eius exire ut spiritum et ignem et tempestatem,</span> <span class="verse"><a name="28">28</a>et quoniam non tenebat frameam neque vas bellicosum, corrumpit enim impetum eius multitudinis quae venerat ad expugnare eum, haec interpretatio:</span> <span class="verse"><a name="29">29</a>ecce dies veniunt, quando incipiet Altissimus liberare eos qui super terram sunt.</span> <span class="verse"><a name="30">30</a>et veniet excessus mentis super eos qui inhabitant terram.</span> <span class="verse"><a name="31">31</a>et in alisalio cogitabunt bellare, civitates civitatem et locus locum et gens ad gentem et regnum adversus regnum.</span> <span class="verse"><a name="32">32</a>et erit cum fient haec et contingent signa quae ante ostendi tibi, et tunc revelabitur Filius meus quem vidisti virum ascendentem.</span> <span class="verse"><a name="33">33</a>et erit quando audierint omnes gentes vocem eius, et derelinquet unusquisque regionem suam et bellum quod habent in alterutro,</span> <span class="verse"><a name="34">34</a>et colligetur in unum multitudo innumerabilis, sicut vidisti volentes venire et expugnare eum.</span> <span class="verse"><a name="35">35</a>ipse autem stabit super cacumen montis Sion.</span> <span class="verse"><a name="36">36</a>Sion autem veniet et ostendetur omnibus parata et aedificata, sicut vidisti montem sculpi sine manibus.</span> <span class="verse"><a name="37">37</a>ipse autem Filius meus arguet quae advenerunt gentes impietates eorum, has quae tempestati adpropiaverunt, et inproperabit coram eis mala cogitamenta eorum et cruciamenta quibus incipient cruciari,</span> <span class="verse"><a name="38">38</a>quae adsimilatae sunt flammae, et perdet eos sine labore et legem quae igni adsimilata est.</span> <span class="verse"><a name="39">39</a>et quoniam vidisti eum colligentem ad se aliam multitudinem pacificam,</span> <span class="verse"><a name="40">40</a>haec sunt novem tribus, quae captivae factae sunt de terra sua in diebus Iosiae regis, quem captivum duxit Salmanassar rex Assyriorum, et transtulit eos trans Flumen, et translati sunt in terram aliam.</span> <span class="verse"><a name="41">41</a>ipsi autem sibi dederunt consilium hoc, ut derelinquerent multitudinem gentium, et proficiscerentur in ulteriorem regionem, ubi numquam quisquam inhabitavit ibi genus humanum.</span> <span class="verse"><a name="42">42</a>ut vel ibi observarent legitima sua, quae non fuerant servantes in regione sua.</span> <span class="verse"><a name="43">43</a>per introitus autem angustos fluminis Eufraten introierunt.</span> <span class="verse"><a name="44">44</a>fecit enim eis tunc Altissimus signa, et statuit venas Fluminis usquequo transirent.</span> <span class="verse"><a name="45">45</a>per eam enim regionem erat via multa itineris anni unius et dimidii, nam regio illa vocatur Arzar et,</span> <span class="verse"><a name="46">46</a>tunc inhabitaverunt ibi usque in novissimo tempore. et nunc iterum coeperunt venire,</span> <span class="verse"><a name="47">47</a>iterum Altissimus statuit venas Fluminis, ut possint transire, propter hoc vidisti multitudinem collectam cum pace,</span> <span class="verse"><a name="48">48</a>sed et qui derelicti sunt de populo tuo, qui invenientur intra terminum meum</span> <span class="verse"><a name="49">49</a>sanctum. erit ergo quando incipiet perdere multitudinem earum quae collectae sunt gentes, proteget qui superaverit populum.</span> <span class="verse"><a name="50">50</a>et tunc ostendet eis multa plurima portenta.</span> <span class="verse"><a name="51">51</a>et dixi ego: Dominator Domine, hoc mihi ostende, propter quod vidi virum ascendentem de corde maris. et dixit mihi:</span> <span class="verse"><a name="52">52</a>sicut non potest hoc vel scrutinare vel scire quis, quid sit in profundo maris, sic non poterit quisquam super terram videre Filium meum vel eos qui cum eo sunt nisi in tempore diei.</span> <span class="verse"><a name="53">53</a>haec est interpretatio somnii quem vidisti, et propter quod inluminatus es haec solus.</span> <span class="verse"><a name="54">54</a>dereliquisti enim tua et circa mea vacasti et legem meam exquisisti.</span> <span class="verse"><a name="55">55</a>vitam enim tuam disposuisti in sapientiam, et sensum tuum vocasti matrem.</span> <span class="verse"><a name="56">56</a>et propter hoc ostendi tibi haec, merces apud Altissimum. erit enim post alios tres dies, ad te alia loquar et exponam tibi gravia et mirabilia.</span> <span class="verse"><a name="57">57</a>et profectus sum et transii in campum, multum glorificans et laudans Altissimum de mirabilibus, quae per tempus faciebat,</span> <span class="verse"><a name="58">58</a>et quoniam gubernat tempora et quae sunt in temporibus inlata. et sedi ibi tribus diebus.</span> </p></div</div></div></body></html>