<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 6</strong></div><p><span class="verse"><a name="1">1</a>et dixit ad me: initium terreni orbis, et antequam starent exitus saeculi, et antequam spirarent conventiones ventorum,</span> <span class="verse"><a name="2">2</a>et antequam sonarent voces tonitruum, et antequam splenderent nitores coruscuum, et antequam confirmarentur fundamenta paradisi,</span> <span class="verse"><a name="3">3</a>et antequam viderentur decores flores, et antequam confirmarentur motuum virtutes, et antequam colligerentur innumerabiles militiae angelorum,</span> <span class="verse"><a name="4">4</a>et antequam extollerentur altitudines aerum, et antequam nominarentur mensurae firmamentorum, et antequam aestimaretur scabillum Sion,</span> <span class="verse"><a name="5">5</a>et antequam investigarentur praesentes anni, et antequam abalienarentur eorum qui nunc peccant adinventiones et consignarentur qui fidem thesaurizaverunt,</span> <span class="verse"><a name="6">6</a>tunc cogitavi, et facta sunt haec per me solum et non per alium, ut et finis per me et non per alium.</span> <span class="verse"><a name="7">7</a>et respondi et dixi: quae erit separatio temporum, aut quando prioris finis aut sequentis initium?</span> <span class="verse"><a name="8">8</a>et dixit ad me: ab Abraham usque ad Abraham, quoniam ab eo natus est Iacob et Esau, manus enim Iacob tenebat ab initio calcaneum Esau.</span> <span class="verse"><a name="9">9</a>finis enim huius saeculi Esau, et principium sequentis Iacob.</span> <span class="verse"><a name="10">10</a>finis enim hominis calcaneum et principium hominis manus, inter calcaneum et manum aliud noli quaerere, Ezra.</span> <span class="verse"><a name="11">11</a>et respondi et dixi: o dominator domine, si inveni gratiam ante oculos tuos,</span> <span class="verse"><a name="12">12</a>ut demonstres servo tuo finem signorum tuorum, quorum ex parte mihi demonstrasti nocte praecedente.</span> <span class="verse"><a name="13">13</a>et respondit et dixit ad me: surge super pedes tuos et audies vocem plenissimam sonus.</span> <span class="verse"><a name="14">14</a>et erit, si commotione commovebitur locus, in quo stas super eum,</span> <span class="verse"><a name="15">15</a>in eo cum loqueretur, tu non expaveas, quoniam de fine verbum. et fundamenta terrae intellegetur,</span> <span class="verse"><a name="16">16</a>quoniam de ipsis sermo, tremescet et commovebitur; scit enim, quoniam finem eorum oportet commutari.</span> <span class="verse"><a name="17">17</a>et factum est cum audissem, et surrexi super pedes meos et audivi, et ecce vox loquens, et sonus eius sicut sonus aquarum multarum.</span> <span class="verse"><a name="18">18</a>et dixit: ecce dies veniunt, et erit quando adpropinquare incipio, ut visitem habitantes in terram,</span> <span class="verse"><a name="19">19</a>et quando inquirere incipiam ab eis qui iniuste nocuerunt iniustitia sua, et quando suppleta fuerit humilitas Sion,</span> <span class="verse"><a name="20">20</a>et cum supersignabitur saeculum quod incipiet pertransire, haec signa faciam: libri aperientur ante faciem firmamenti et omnes videbunt simul,</span> <span class="verse"><a name="21">21</a>et anniculi infantes loquentur vocibus suis, et praegnantes inmaturos parient infantes trium et quattuor mensuum et vivent et scirtabuntur,</span> <span class="verse"><a name="22">22</a>et subito apparebunt seminata loca non seminata, et plena promptuaria subito invenientur vacua,</span> <span class="verse"><a name="23">23</a>et tuba canet cum sono, quam cum omnes audierint subito expavescent.</span> <span class="verse"><a name="24">24</a>et erit in illo tempore, debellabunt amici amicos ut inimici, et expavescet terra cum his qui inhabitant in eam, et venae fontium stabunt ut non decurrant in horis tribus.</span> <span class="verse"><a name="25">25</a>et erit, omnis qui derelictus fuerit ex omnibus istis quibus praedixi tibi, ipse salvabitur et videbit salutare meum et finem saeculi mei,</span> <span class="verse"><a name="26">26</a>et videbunt qui recepti sunt homines, qui mortem non gustaverunt a nativitate sua, et mutabitur cor inhabitantium et convertetur in sensum alium.</span> <span class="verse"><a name="27">27</a>delebitur enim malum et extinguetur dolus.</span> <span class="verse"><a name="28">28</a>florebit autem fides et vincetur corruptela, et ostendebitur veritas quae sine fructu fuit tantis temporibus.</span> <span class="verse"><a name="29">29</a>et factum est cum loqueretur mihi, et ecce paulatim movebatur locus super quem stabam super eum.</span> <span class="verse"><a name="30">30</a>et dixit ad me: haec veni tibi ostendere et venturae nocti.</span> <span class="verse"><a name="31">31</a>si ergo iterum rogaveris et iterum ieiunaveris septem diebus, iterum tibi renuntiabo horum maiora per diem,</span> <span class="verse"><a name="32">32</a>quoniam auditu audita est vox tua apud Altissimum. vidit enim Fortis directionem tuam et providit pudicitiam quam a iuventute tua habuisti.</span> <span class="verse"><a name="33">33</a>et propter hoc misit me demonstrare tibi: haec omnia et dicere tibi confide et noli timere,</span> <span class="verse"><a name="34">34</a>et noli festinare in prioribus temporibus cogitare vana, ut non properes a novissimis temporibus.</span> <span class="verse"><a name="35">35</a>et factum est post haec, et flevi iterum et similiter ieiunavi septem diebus, ut suppleam tres ebdomadas quae dictae sunt mihi.</span> <span class="verse"><a name="36">36</a>et factum est in octava nocte, et cor meum iterato turbabatur in me et coepi loqui coram Altissimo.</span> <span class="verse"><a name="37">37</a>inflammabatur enim spiritus meus valde et anima mea anxiabatur.</span> <span class="verse"><a name="38">38</a>et dixi: o Domine, loquens locutus es ab initio creaturae in primo die dicens: fiat caelum et terra, et tuum verbum opus perfecit.</span> <span class="verse"><a name="39">39</a>et erat tunc spiritus volans, et tenebrae circumferebantur et silentium, sonus vocis hominis nondum erat abs te.</span> <span class="verse"><a name="40">40</a>tunc dixisti de thesauris tuis proferri lumen quod luminis, ut apparerent tunc opera tua.</span> <span class="verse"><a name="41">41</a>et in die secundo iterum creasti spiritum firmamenti et imperasti ei, ut divideret et divisionem faceret inter aquas, ut pars quidem sursum recederet, pars vero deorsum maneret.</span> <span class="verse"><a name="42">42</a>et tertio die imperasti aquis congregari in septima parte terrae, sex vero partes siccasti et conservasti, ut ex his sint coram te ministrantia seminata adeo et culta.</span> <span class="verse"><a name="43">43</a>verbum enim tuum processit, et opus statim fiebat.</span> <span class="verse"><a name="44">44</a>processit enim subito fructus multitudinis inmensus et concupiscentia gustus multiformis et flores colore inimitabili et odores odoramentis investigabiles. et die tertio haec facta sunt.</span> <span class="verse"><a name="45">45</a>quarta autem die imperasti fieri solis splendorem, lunae lumen stellarum dispositionem,</span> <span class="verse"><a name="46">46</a>et imperasti eis, ut deservirent futuro plasmato homini.</span> <span class="verse"><a name="47">47</a>quinto autem die dixisti septimae parti ubi erat aqua congregata, ut procrearet animalia, volatilia et pisces, et ita fiebat</span> <span class="verse"><a name="48">48</a>aqua muta et sine anima, quod ei iubebatur, animalia faciens, ut ex hoc mirabilia tua nationes enarrent.</span> <span class="verse"><a name="49">49</a>et tunc conservasti duas animas, nomen uni vocasti Enoch et nomen secundi vocasti Leviathan.</span> <span class="verse"><a name="50">50</a>et separasti ea ab alterutro; non enim poterat septima pars ubi erat aqua congregata capere ea.</span> <span class="verse"><a name="51">51</a>et dedisti Enoch unam partem quae siccata est tertio die, ut inhabitet in ea, ubi sunt montes mille.</span> <span class="verse"><a name="52">52</a>Leviathae autem dedisti septimam partem humidam. et servasti ea, ut fiant in devorationem quibus vis et quando vis.</span> <span class="verse"><a name="53">53</a>sexto autem die imperasti terrae, ut crearet coram te iumenta et bestias et reptilia,</span> <span class="verse"><a name="54">54</a>et super his Adam, quem constituisti ducem super omnibus factis quae fecisti, et ex eo educimur nos omnes quem elegisti populum.</span> <span class="verse"><a name="55">55</a>haec autem omnia dixi coram te, Domine, quoniam dixisti quia propter nos creasti primogenitum saeculum.</span> <span class="verse"><a name="56">56</a>residuas autem gentes ab Adam natas dixisti eas nihil esse, et quoniam salivae adsimilatae sunt, et sicut stillicidium de vaso similasti abundantiam eorum.</span> <span class="verse"><a name="57">57</a>et nunc, Domine, ecce istae gentes quae in nihilum deputatae sunt dominari nostri et devorare nos.</span> <span class="verse"><a name="58">58</a>nos autem populus tuus quem vocasti primogenitum, unigenitum, aemulatorem, carissimum, traditi sumus in manibus eorum.</span> <span class="verse"><a name="59">59</a>et si propter nos creatum est saeculum, quare non hereditatem possidemus nostrum saeculum? usquequo haec?</span> </p></div</div></div></body></html>