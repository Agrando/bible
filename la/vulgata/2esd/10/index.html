<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 10</strong></div><p><span class="verse"><a name="1">1</a>et factum est cum introisset filius meus in thalamo suo, cecidit et mortuus est.</span> <span class="verse"><a name="2">2</a>et evertimus omnes lumina, et surrexerunt omnes cives mei ad consolandam me, et quievi usque in alium diem usque noctem.</span> <span class="verse"><a name="3">3</a>et factum est cum omnes quievissent ut me consolarentur ut quiescerem, et surrexi nocte et fugi et veni, sicut vides, in hoc campo.</span> <span class="verse"><a name="4">4</a>et cogito iam non reverti in civitatem sed hic consistere, et neque manducabo neque bibam, sed sine intermissione lugere et ieiunare usque dum moriar.</span> <span class="verse"><a name="5">5</a>et dereliqui adhuc sermones in quibus eram et respondi cum iracundia ad eam et dixi:</span> <span class="verse"><a name="6">6</a>stulta super omnes mulieres, non vides luctum nostrum et quae nobis contigerunt.</span> <span class="verse"><a name="7">7</a>quoniam Sion mater nostra omnium in tristitia contristatur et humilitate humiliata est. lugete validissime</span> <span class="verse"><a name="8">8</a>et nunc quoniam omnes lugemus, et tristes este quoniam omnes contristati sumus. tu autem contristaris in uno filio.</span> <span class="verse"><a name="9">9</a>interroga enim terram et dicet tibi, quoniam haec est quae debeat lugere tantorum superstes germinantium.</span> <span class="verse"><a name="10">10</a>et ex ipsa initio omnes nati et alii venient, et ecce paene omnes in perditionem ambulant et in exterminium fit multitudo eorum.</span> <span class="verse"><a name="11">11</a>et quis ergo debet lugere magis nisi haec quae tam magnam multitudinem perdidit, quam tu quae pro uno doles? si autem dices mihi</span> <span class="verse"><a name="12">12</a>quoniam non est similis planctus meus terrae, quoniam fructum ventris mei perdidi, quem cum maeroribus peperi et cum doloribus genui,</span> <span class="verse"><a name="13">13</a>terra autem secundum viam terrae, abiit quae in ea multitudo praesens quomodo et venit et ego tibi dico:</span> <span class="verse"><a name="14">14</a>sicut tu cum dolore peperisti, sic et terra dedit fructum suum hominem ab initio ei qui fecit eam.</span> <span class="verse"><a name="15">15</a>nunc ergo retine apud temet ipsam dolorem tuum et fortiter fer quae tibi contigerunt casus.</span> <span class="verse"><a name="16">16</a>si enim iustificaveris terminum Dei, et filium tuum recipies in tempore et in mulieribus conlaudaberis.</span> <span class="verse"><a name="17">17</a>ingredere ergo in civitatem ad virum tuum. et dixit ad me:</span> <span class="verse"><a name="18">18</a>non faciam neque ingrediar civitatem, sed hic moriar.</span> <span class="verse"><a name="19">19</a>et adposui adhuc loqui ad eam et dixi:</span> <span class="verse"><a name="20">20</a>noli facere sermonem hunc, sed consenti persuaderi -- quid enim casus Sion -- et consolare propter dolorem Hierusalem.</span> <span class="verse"><a name="21">21</a>vides enim, quoniam sanctificatio nostra deserta effecta est et altare nostrum demolitum est et templum nostrum destructum est,</span> <span class="verse"><a name="22">22</a>et psalterium nostrum humiliatum est et hymnus noster conticuit et exultatio nostra dissoluta est, et lumen candelabri nostri extinctum est et arca testamenti nostri direpta est et sancta nostra contaminata sunt, et nomen quod nominatum est super nos paene profanatum est, et liberi nostri contumeliam passi sunt, et sacerdotes nostri succensi sunt et Levitae nostri in captivitate abierunt, et virgines nostrae coinquinatae sunt et mulieres nostrae vim passae sunt, et iusti nostri rapti sunt et parvuli nostri proditi sunt, et iuvenes nostri servierunt et fortes nostri invalidi facti sunt.</span> <span class="verse"><a name="23">23</a>et quod omnium maius, signaculum Sion, quoniam resignata est de gloria sua nunc et tradita est in manibus eorum qui nos oderunt.</span> <span class="verse"><a name="24">24</a>tu ergo excute tuam multam tristitiam et depone abs te multitudinem dolorum, ut tibi repropitietur Fortis et requiem faciat tibi Altissimus, requietionem laborum.</span> <span class="verse"><a name="25">25</a>et factum est cum loquebar ad eam, et ecce facies eius fulgebat valde subito, et species coruscus fiebat visus eius, ut etiam paverem valde ad eam, et cogitarem quid esset hoc.</span> <span class="verse"><a name="26">26</a>et ecce subito emisit sonum vocis magnum timore plenum, ut commoveretur terra a sono. et vidi,</span> <span class="verse"><a name="27">27</a>et ecce amplius mulier non conparebat mihi, sed civitas aedificabatur et locus demonstrabatur de fundamentis magnis. et timui et clamavi voce magna et dixi:</span> <span class="verse"><a name="28">28</a>ubi est Urihel angelus, qui a principio venit ad me? quoniam ipse me fecit venire in multitudinem excessus mentis huius, et factus est finis meus in corruptionem et oratio mea in inproperium.</span> <span class="verse"><a name="29">29</a>et cum essem loquens ego haec, et ecce venit ad me angelus qui in principio venerat ad me et vidit me,</span> <span class="verse"><a name="30">30</a>et ecce eram positus ut mortuus et intellectus meus alienatus erat, et tenuit dexteram meam et confortavit me et statuit me super pedes meos et dixit mihi:</span> <span class="verse"><a name="31">31</a>quid tibi est et quare conturbaris et quid conturbatum est intellectum tuum et sensus cordis tui? et dixi:</span> <span class="verse"><a name="32">32</a>quoniam derelinquens dereliquisti me. ego quidem feci secundum sermones tuos et exivi in campum, et ecce vidi et video quod non possum enarrare. et dixit ad me:</span> <span class="verse"><a name="33">33</a>sta ut vir, et commonebo te. et dixi:</span> <span class="verse"><a name="34">34</a>loquere, dominus meus, tantum me noli derelinquere, ut non frustra moriar,</span> <span class="verse"><a name="35">35</a>quoniam vidi quae non sciebam, et audio quae non scio.</span> <span class="verse"><a name="36">36</a>aut numquid sensus meus fallitur et anima mea somniat?</span> <span class="verse"><a name="37">37</a>nunc ergo deprecor te, ut demonstres servo tuo de excessu hoc. et respondit ad me et dixit:</span> <span class="verse"><a name="38">38</a>audi me, et doceam te et dicam tibi de quibus times, quoniam Altissimus revelavit tibi mysteria multa.</span> <span class="verse"><a name="39">39</a>vidit rectam viam tuam quoniam sine intermissione contristabaris pro populo tuo et valde lugebas propter Sion.</span> <span class="verse"><a name="40">40</a>hic ergo intellectus visionis: mulier quae tibi apparuit ante paululum,</span> <span class="verse"><a name="41">41</a>quam vidisti lugentem et inchoasti consolare eam,</span> <span class="verse"><a name="42">42</a>nunc autem iam non speciem mulieris vides, sed apparuit tibi civitas aedificari.</span> <span class="verse"><a name="43">43</a>et quoniam enarrabat tibi de casu filii sui, haec absolutio est:</span> <span class="verse"><a name="44">44</a>haec mulier quam vidisti haec est Sion, quam nunc conspicis ut civitatem aedificatam.</span> <span class="verse"><a name="45">45</a>et quoniam dixit tibi, quia sterilis fuit annis triginta, propter quod erant anni saeculo tria milia, quando non erat in ea adhuc oblatio oblata.</span> <span class="verse"><a name="46">46</a>et factum est post annos tres, et aedificavit Salomon civitatem et obtulit oblationes. tunc fuit quando peperit sterilis filium.</span> <span class="verse"><a name="47">47</a>et quod tibi dixit quoniam nutrivi eum cum labore, haec erat habitatio Hierusalem.</span> <span class="verse"><a name="48">48</a>et quoniam dixit tibi quod filius meus veniens in suo thalamo mortuus esset et contigisset ei casus, haec erat quae facta est ruina Hierusalem.</span> <span class="verse"><a name="49">49</a>et ecce vidisti similitudinem eius, quomodo filium luget, et tu inchoasti consolare eam de his quae contigerunt. haec erant tibi aperienda.</span> <span class="verse"><a name="50">50</a>et nunc videns Altissimus, quoniam ex animo contristatus es et quoniam ex toto corde pateris pro ea, ostendit tibi claritatem gloriae eius et pulchritudinem decoris eius.</span> <span class="verse"><a name="51">51</a>propterea enim dixi tibi, ut maneres in campo, ubi domus non est aedificata.</span> <span class="verse"><a name="52">52</a>sciebam enim ego, quoniam Altissimus incipiebat tibi ostendere haec.</span> <span class="verse"><a name="53">53</a>propterea dixi tibi, ut venires in agrum, ubi non est fundamentum aedificii.</span> <span class="verse"><a name="54">54</a>nec enim poterat opus aedificii hominis sustinere in loco, ubi incipiebat Altissimi civitas ostendi.</span> <span class="verse"><a name="55">55</a>tu ergo noli timere neque expavescat cor tuum, sed ingredere et vide splendorem vel magnitudinem aedificii, quantum capax est tibi visu oculorum videre.</span> <span class="verse"><a name="56">56</a>et post haec audies, quantum capit auditus aurium tuarum audire.</span> <span class="verse"><a name="57">57</a>tu enim beatus es prae multis et vocatus es apud Altissimum sicut et pauci.</span> <span class="verse"><a name="58">58</a>nocte autem quae in crastinum futura est manebis hic,</span> <span class="verse"><a name="59">59</a>et ostendet tibi Altissimus eas visiones somniorum, quae faciet Altissimus his qui inhabitant super terram a novissimis diebus.</span> <span class="verse"><a name="60">60</a>et dormivi illam noctem et aliam sicut dixerat mihi.</span> </p></div</div></div></body></html>