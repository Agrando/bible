<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 14</strong></div><p><span class="verse"><a name="1">1</a>et factum est tertio die, et ego sedebam sub quercu,</span> <span class="verse"><a name="2">2</a>et ecce vox exivit contra me de rubo et dixit: Ezra, Ezra. et dixi: ecce ego, Domine. et surrexi super pedes meos. et dixit ad me:</span> <span class="verse"><a name="3">3</a>revelans revelatus sum super rubum et locutus sum Moysi, quando populus meus serviebat in Aegypto.</span> <span class="verse"><a name="4">4</a>et misi eum et eduxi populum meum de Aegypto, et adduxi eum super montem Sina et detinebam eum apud me diebus multis.</span> <span class="verse"><a name="5">5</a>et enarravi ei mirabilia multa, et ostendi ei temporum secreta et temporum finem. et praecepi ei dicens:</span> <span class="verse"><a name="6">6</a>haec in palam facies verba et haec abscondes.</span> <span class="verse"><a name="7">7</a>et nunc tibi dico:</span> <span class="verse"><a name="8">8</a>signa quae demonstravi et somnia quae vidisti et interpretationes quas tu audisti in corde tuo repone ea.</span> <span class="verse"><a name="9">9</a>tu enim recipieris ab hominibus, et converteris residuum cum Filio meo et cum similibus tuis, usquequo finiantur tempora.</span> <span class="verse"><a name="10">10</a>quoniam saeculum perdidit iuventutem suam et tempora adpropinquant senescere.</span> <span class="verse"><a name="11">11</a>duodecim enim partibus divisum est saeculum, et transierunt eius decem iam et dimidium decimae partis,</span> <span class="verse"><a name="12">12</a>superant autem eius duae prae medium decimae partis</span> <span class="verse"><a name="13">13</a>nunc ergo dispone domum tuam, et corripe populum tuum, et consolare humiles eorum, et renuntia iam corruptae vitae,</span> <span class="verse"><a name="14">14</a>et dimitte abs te mortales cogitationes, et proice abs te pondera humana, et exue te iam infirmam naturam, et repone in unam partem molestissima tibi cogitamenta, et festina transmigrare a temporibus his.</span> <span class="verse"><a name="15">15</a>quae enim vidisti nunc contigisse mala, iterum horum deteriora facientur,</span> <span class="verse"><a name="16">16</a>quantum enim invalidum fieri saeculum a senectute, tantum multiplicabunt super inhabitantes mala,</span> <span class="verse"><a name="17">17</a>prolongavit enim magis veritas et adpropinquavit mendacium, iam enim festinat aquila venire, quam vidisti in visionem.</span> <span class="verse"><a name="18">18</a>et respondi: dixi coram te, Domine.</span> <span class="verse"><a name="19">19</a>ecce enim ego abibo sicut praecepisti mihi, et corripiam praesentem populum. qui autem iterum nati fuerint, quis commonebit?</span> <span class="verse"><a name="20">20</a>positum est ergo saeculum in tenebris, et qui inhabitant in eo sine lumine,</span> <span class="verse"><a name="21">21</a>quoniam lex tua incensa est, propter quod nemo scit quae a te facta sunt vel quae incipient operae.</span> <span class="verse"><a name="22">22</a>si enim inveni gratiam coram te, inmitte in me spiritum sanctum, et scribam omne quod factum est in saeculo ab initio, quae erant in lege tua scripta, ut possint homines invenire semitam, et qui voluerint vivere in novissimis vivant.</span> <span class="verse"><a name="23">23</a>et respondit ad me et dixit: vadens congrega populum et dices ad eos, ut non te quaerant diebus quadraginta.</span> <span class="verse"><a name="24">24</a>tu autem praepara tibi buxos multos et accipe tecum Saream, Dabriam, Selemiam, Ethanum et Asihel, quinque hos qui parati sunt ad scribendum velociter.</span> <span class="verse"><a name="25">25</a>et venies hic, et ego accendam in corde tuo lucernam intellectus, quae non extinguetur quoadusque finiantur quae incipies scribere.</span> <span class="verse"><a name="26">26</a>et cum perfeceris, quaedam palam facies, quaedam sapientibus absconse trades. in crastinum enim hac hora incipies scribere.</span> <span class="verse"><a name="27">27</a>et profectus sum, sicut mihi praecepit, et congregavi omnem populum et dixi:</span> <span class="verse"><a name="28">28</a>audi, Israhel, verba haec:</span> <span class="verse"><a name="29">29</a>peregrinantes peregrinati sunt patres nostri ab initio in Aegypto, et liberati sunt inde.</span> <span class="verse"><a name="30">30</a>et acceperunt legem vitae quem non custodierunt, quem et vos post eos transgressi estis.</span> <span class="verse"><a name="31">31</a>et data est vobis terra in sortem in terra Sion, et vos et patres vestri iniquitatem fecistis et non servastis vias, quas vobis praecepit Altissimus.</span> <span class="verse"><a name="32">32</a>iustus iudex cum sit, abstulit a vobis in tempore quod donaverat.</span> <span class="verse"><a name="33">33</a>et nunc vos hic estis, et fratres vestri introrsus vestrum sunt.</span> <span class="verse"><a name="34">34</a>si ergo imperaveritis sensui vestro et erudieritis cor vestrum, vivi conservati eritis et post mortem misericordiam consequemini.</span> <span class="verse"><a name="35">35</a>iudicium enim post mortem veniet, quando iterum revivescemus, et tunc iustorum nomina parebunt et impiorum facta ostendentur.</span> <span class="verse"><a name="36">36</a>ad me autem nemo accedat nunc, neque requirent me usque diebus quadraginta.</span> <span class="verse"><a name="37">37</a>et accepi quinque viros, sicut mandavit mihi, et profecti sumus in campo et mansimus ibi.</span> <span class="verse"><a name="38">38</a>et factus sum in crastinum, et ecce vox vocavit me dicens: Ezra, aperi os tuum et bibe quod te potiono.</span> <span class="verse"><a name="39">39</a>et aperui os meum, et ecce calix plenus porrigebatur mihi; hoc erat plenum sicut aqua, color autem eius ut ignis similis.</span> <span class="verse"><a name="40">40</a>et accepi et bibi, et in eo cum bibissem cor meum eructabatur intellectum et in pectus meum increscebat sapientia. nam spiritus meus conservabat memoriam,</span> <span class="verse"><a name="41">41</a>et apertum est os meum et non est clausum amplius.</span> <span class="verse"><a name="42">42</a>Altissimus autem dedit intellectum quinque viris, et scripserunt quae dicebantur ex successione notis quas non sciebant, et sederunt quadraginta diebus. ipsi autem per diem scribebant,</span> <span class="verse"><a name="43">43</a>nocte autem manducabant panem; ego autem per diem loquebar et nocte non tacebam.</span> <span class="verse"><a name="44">44</a>scripti sunt autem in quadraginta diebus libri nongenti quattuor.</span> <span class="verse"><a name="45">45</a>et factum est cum conpleti essent quadraginta dies, et locutus est Altissimus dicens: priora quae scripsisti in palam pone, et legant digni et indigni.</span> <span class="verse"><a name="46">46</a>novissimos autem septuaginta conservabis, ut tradas eos sapientibus de populo tuo.</span> <span class="verse"><a name="47">47</a>in his enim est vena intellectus et sapientiae fons et scientiae flumen. et feci sic.</span> </p></div</div></div></body></html>