<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2esd/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2esd">2 Esdras</a> &gt <strong>Chapter 2</strong></div><p><span class="verse"><a name="1">1</a>haec dicit Dominus: ego eduxi populum istum de servitute, quibus mandata dedi per pueros meos prophetas, quos audire noluerunt, sed irrita fecerunt mea consilia.</span> <span class="verse"><a name="2">2</a>mater quae eos generavit dicit illis: ite, filii, quia ego vidua sum et derelicta.</span> <span class="verse"><a name="3">3</a>educavi vos cum laetitia et amisi vos cum luctu et tristitia, quoniam peccastis coram Domino Deo et quod malum est coram me fecistis.</span> <span class="verse"><a name="4">4</a>modo autem quid faciam vobis? ego enim vidua sum et derelicta. ite, filii, et petite a Domino misericordiam.</span> <span class="verse"><a name="5">5</a>ego autem te, pater, testem invoco super matrem filiorum, quia noluerunt testamentum meum servare,</span> <span class="verse"><a name="6">6</a>ut des eis confusionem et matrem eorum in direptionem, ne generatio eorum fiat.</span> <span class="verse"><a name="7">7</a>dispergantur in gentes, nomina eorum deleantur a terra, quoniam spreverunt testamentum meum.</span> <span class="verse"><a name="8">8</a>vae tibi, Assur, qui abscondis iniquos penes te. gens mala, memorare quid fecerim Sodomae et Gomorrae,</span> <span class="verse"><a name="9">9</a>quorum terra iacet in piceis glebis et aggeribus cinerum. sic dabo eos qui me non audierunt, dicit Dominus omnipotens.</span> <span class="verse"><a name="10">10</a>haec dicit Dominus ad Ezram: adnuntia populo meo, quoniam dabo eis regnum Hierusalem, quod daturus eram Israhel.</span> <span class="verse"><a name="11">11</a>et sumam mihi gloriam illorum et dabo eis tabernacula aeterna, quae praeparaveram illis.</span> <span class="verse"><a name="12">12</a>lignum vitae erit illis in odore unguenti, et non laborabunt neque fatigabuntur.</span> <span class="verse"><a name="13">13</a>ite et accipietis, rogate vobis dies paucos ut minorentur; iam paratum est vobis regnum, vigilate.</span> <span class="verse"><a name="14">14</a>testare testare, caelum et terram, omisi enim malum et creavi bonum, quia vivo ego, dicit Dominus.</span> <span class="verse"><a name="15">15</a>mater, conplectere filios tuos, educa illos cum laetitia sicut columba, confirma pedes eorum, quoniam te elegi, dicit Dominus.</span> <span class="verse"><a name="16">16</a>et resuscitabo mortuos de locis suis et de monumentis educam illos, quoniam cognovi nomen meum in illis.</span> <span class="verse"><a name="17">17</a>noli timere, mater filiorum, quoniam te elegi, dicit Dominus.</span> <span class="verse"><a name="18">18</a>mittam tibi adiutorium pueros meos Esaiam et Hieremiam, ad quorum consilium sanctificavi et paravi tibi arbores duodecim gravatas variis fructibus</span> <span class="verse"><a name="19">19</a>et totidem fontes fluentes lac et mel et montes inmensos septem habentes rosam et lilium, in quibus gaudio replebo filios tuos.</span> <span class="verse"><a name="20">20</a>viduam iustifica, pupillo iudica, egenti da, orfanum tuere, nudum vesti,</span> <span class="verse"><a name="21">21</a>confractum et debilem cura, claudum inridere noli, tutare mancum, et caecum ad visionem claritatis meae admitte,</span> <span class="verse"><a name="22">22</a>senem et iuvenem intra muros tuos serva,</span> <span class="verse"><a name="23">23</a>mortuos ubi inveneris signans commenda sepulchro, et dabo tibi primam sessionem in resurrectione mea.</span> <span class="verse"><a name="24">24</a>pausa et quiesce, populus meus, quia veniet requies tua.</span> <span class="verse"><a name="25">25</a>nutrix bona, nutri filios tuos, confirma pedes eorum.</span> <span class="verse"><a name="26">26</a>servos quos tibi dedi, nemo ex eis interiet, ego enim eos requiram de numero tuo.</span> <span class="verse"><a name="27">27</a>noli satagere, cum venerit enim dies pressurae et angustiae, alii plorabunt et tristes erunt, tu autem hilaris et copiosa eris.</span> <span class="verse"><a name="28">28</a>zelabunt gentes et nihil adversum te poterunt, dicit Dominus.</span> <span class="verse"><a name="29">29</a>manus meae tegent te, ne filii tui gehennam videant.</span> <span class="verse"><a name="30">30</a>iucundare, mater, cum filiis tuis, quia ego te eripiam, dicit Dominus.</span> <span class="verse"><a name="31">31</a>filios tuos dormientes memorare, quoniam ego eos educam de latibulis terrae et misericordiam cum illis faciam, quoniam misericors sum, dicit Dominus omnipotens.</span> <span class="verse"><a name="32">32</a>amplectere natos tuos usque dum venio et praedica illis misericordiam, quoniam exuberant fontes mei et gratia mea no A.</span> <span class="verse"><a name="33">33</a>ego Ezra accepi praeceptum a Domino in monte Horeb, ut irem ad Israhel. ad quos cum venirem, reprobaverunt me et respuerunt mandatum Domini.</span> <span class="verse"><a name="34">34</a>ideoque vobis dico, gentes quae auditis et intellegitis: expectate pastorem vestrum, requiem aeternitatis dabit vobis, quoniam in proximo est ille, qui in finem saeculi adveniet.</span> <span class="verse"><a name="35">35</a>parati estote ad praemia regni, quia lux perpetua lucebit vobis per aeternitatem temporis.</span> <span class="verse"><a name="36">36</a>fugite umbram saeculi huius, accipite iucunditatem gloriae vestrae. ego testor palam salvatorem meum.</span> <span class="verse"><a name="37">37</a>commendatum Domini accipite et iucundamini gratias agentes ei qui vos ad caelestia regna vocavit.</span> <span class="verse"><a name="38">38</a>surgite et state et videte numerum signatorum in convivio Domini.</span> <span class="verse"><a name="39">39</a>qui se de umbra saeculi transtulerunt, splendidas tunicas a Domino acceperunt.</span> <span class="verse"><a name="40">40</a>recipe, Sion, numerum tuum et conclude candidatos tuos, qui legem Domini conpleverunt.</span> <span class="verse"><a name="41">41</a>filiorum tuorum, quos optabas, plenus est numerus; roga imperium Domini, ut sanctificetur populus tuus, qui vocatus est ab initio.</span> <span class="verse"><a name="42">42</a>ego Ezra vidi in monte Sion turbam magnam, quam numerare non potui, et omnes canticis conlaudabant Dominum.</span> <span class="verse"><a name="43">43</a>et in medio eorum erat iuvenis statura celsus, eminentior omnibus illis, et singulis eorum capitibus inponebat coronas, et magis exaltabatur; ego autem miraculo tenebar.</span> <span class="verse"><a name="44">44</a>tunc interrogavi angelum et dixi: qui sunt hii, domine?</span> <span class="verse"><a name="45">45</a>qui respondens dixit mihi: hii sunt qui mortalem tunicam deposuerunt et inmortalem sumpserunt et confessi sunt nomen Dei; modo coronantur et accipiunt palmas.</span> <span class="verse"><a name="46">46</a>et dixi ad angelum: ille iuvenis quis est, qui eis coronas inponit et palmas in manus tradit?</span> <span class="verse"><a name="47">47</a>qui respondens dixit mihi: ipse est Filius Dei, quem in saeculo confessi sunt. ego autem magnificare eos coepi, qui fortiter pro nomine Domini steterunt.</span> <span class="verse"><a name="48">48</a>tunc dixit mihi angelus: vade et adnuntia populo meo, qualia et quanta mirabilia Domini Dei vidisti.</span> </p></div</div></div></body></html>