<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/wis/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/wis">Wisdom</a> &gt <strong>Chapter 10</strong></div><p><span class="verse"><a name="1">1</a>haec illum qui primus finctus est patrem orbis terrarum cum solus esset creatus custodivit</span> <span class="verse"><a name="2">2</a>et eduxit illum a delicto suo et dedit illi virtutem continendi omnia</span> <span class="verse"><a name="3">3</a>ab hac ut recessit iniustus in ira sua per iram homicidii fraternitatis deperiit</span> <span class="verse"><a name="4">4</a>propter quem cum aqua deleret terram iterum sanavit sapientia per contemptibile lignum iustum gubernans</span> <span class="verse"><a name="5">5</a>haec et in consensu nequitiae cum se nationes contulissent scivit iustum et servavit sine querella Deo et in filii misericordia fortem custodivit</span> <span class="verse"><a name="6">6</a>haec iustum a pereuntibus impiis liberavit fugientem descendentem ignem in Pentapoli</span> <span class="verse"><a name="7">7</a>cuius in testimonium nequitiae fumigabunda constat deserta terra et incerto tempore fructus habentes arbores et incredibilis animae memoria stans figmentum salis</span> <span class="verse"><a name="8">8</a>sapientiam enim praetereuntes non tantum in hoc lapsi sunt ut ignorarent bona sed et insipientiae suae reliquerunt hominibus memoriam ut in his quae peccaverunt nec latere potuissent</span> <span class="verse"><a name="9">9</a>sapientia autem hos qui se observant a doloribus liberavit</span> <span class="verse"><a name="10">10</a>haec profugum irae fratris iustum deduxit per vias rectas et ostendit illi regnum Dei et dedit illi scientiam sanctorum honestavit illum in laboribus et conplevit labores illius</span> <span class="verse"><a name="11">11</a>in fraude circumvenientium illum adfuit et honestum illum fecit</span> <span class="verse"><a name="12">12</a>custodivit illum ab inimicis et a seductoribus tutavit eum et certamen forte dedit illi ut vinceret ut sciret quoniam omnium potentior est sapientia</span> <span class="verse"><a name="13">13</a>haec venditum iustum non dereliquit sed a peccatoribus liberavit illum descendit cum illo in foveam</span> <span class="verse"><a name="14">14</a>et in vinculis non dereliquit illum donec adferret illi sceptrum regni et potentiam adversus eos qui eum deprimebant et mendaces ostendit qui maculaverunt ipsum et dedit illi claritatem aeternam</span> <span class="verse"><a name="15">15</a>haec populum iustum et semen sine querella liberavit a nationibus quae illum conprimebant</span> <span class="verse"><a name="16">16</a>intravit in animam servi Domini et stetit contra reges horrendos in portentis et signis</span> <span class="verse"><a name="17">17</a>et reddidit iustis mercedem laborum suorum et deduxit illos in via mirabili et fuit illis in velamento diei et in luce stellarum nocte</span> <span class="verse"><a name="18">18</a>transtulit illos mare Rubrum et transvexit illos per aquam nimiam</span> <span class="verse"><a name="19">19</a>inimicos autem illorum demersit in mare et ab altitudine inferorum eduxit illos ideo iusti tulerunt spolia impiorum</span> <span class="verse"><a name="20">20</a>et decantaverunt Domine nomen sanctum tuum et victricem manum tuam laudaverunt pariter</span> <span class="verse"><a name="21">21</a>quoniam sapientia aperuit os mutorum et linguas infantium fecit dissertas</span> </p></div</div></div></body></html>