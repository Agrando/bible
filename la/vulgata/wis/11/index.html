<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/wis/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/wis">Wisdom</a> &gt <strong>Chapter 11</strong></div><p><span class="verse"><a name="1">1</a>direxit opera illorum in manibus prophetae sancti</span> <span class="verse"><a name="2">2</a>iter fecerunt per deserta quae non inhabitabantur et in locis secretis fixerunt casas</span> <span class="verse"><a name="3">3</a>steterunt contra hostes et de inimicis se vindicaverunt</span> <span class="verse"><a name="4">4</a>sitierunt et invocaverunt te et data est illis de petra altissima aqua et requies sitis de lapide duro</span> <span class="verse"><a name="5">5</a>per quae enim poenas passi sunt inimici illorum</span> <span class="verse"><a name="6">6</a>per haec cum illis deesset bene cum illis actum est</span> <span class="verse"><a name="7">7</a>nam pro fonte quidem sempiterni fluminis humanum sanguinem dedisti iniustis</span> <span class="verse"><a name="8">8</a>qui comminuerentur in traductione infantum occisorum dedisti illis abundantem aquam insperate</span> <span class="verse"><a name="9">9</a>ostendens per sitim quae tunc fuit quemadmodum tuos exaltares et adversarios illorum necares</span> <span class="verse"><a name="10">10</a>cum enim temptati sunt et quidem cum misericordia disciplinam accipientes scierunt quemadmodum cum ira iudicati impii tormenta paterentur</span> <span class="verse"><a name="11">11</a>hos quidem tamquam pater monens probasti illos autem tamquam durus rex interrogans condemnasti</span> <span class="verse"><a name="12">12</a>absentes enim et praesentes similiter torquebantur</span> <span class="verse"><a name="13">13</a>duplex enim illos acceperat taedium et gemitus cum memoria praeteritorum</span> <span class="verse"><a name="14">14</a>cum enim audirent per sua tormenta bene secum agi commemorati sunt Dominum</span> <span class="verse"><a name="15">15</a>quem enim in expositione prava proiectum deriserunt in finem eventus mirati sunt non similiter iustis faciens</span> <span class="verse"><a name="16">16</a>pro cogitationibus autem insensatis iniquitates illorum quod quidam errantes colebant mutos serpentes et bestias supervacuas inmisisti illis multitudinem mutorum animalium in vindictam</span> <span class="verse"><a name="17">17</a>ut scirent quia per quae peccat quis per haec et torquetur</span> <span class="verse"><a name="18">18</a>non enim inpossibilis erat omnipotens manus tua quae creavit orbem terrarum ex materia invisa inmittere illis multitudinem ursorum aut audaces leones</span> <span class="verse"><a name="19">19</a>aut novi generis ira plenas et ignotas bestias aut vaporem igneum spirantes aut odorem fumi proferentes aut horrendas ab oculis scintillas emittentes</span> <span class="verse"><a name="20">20</a>quarum non solum laesura poterat illos exterminare sed et aspectus per timorem occidere</span> <span class="verse"><a name="21">21</a>sed et sine his uno spiritu occidi poterant persecutionem passi ab ipsis factis suis et dispersi per spiritum virtutis tuae sed omnia mensura et numero et pondere disposuisti</span> <span class="verse"><a name="22">22</a>multum enim valere tibi soli superat semper et virtuti brachii tui quis resistet</span> <span class="verse"><a name="23">23</a>quoniam tamquam momentum staterae sic ante te est orbis terrarum et tamquam gutta roris antelucani quae descendit in terram</span> <span class="verse"><a name="24">24</a>sed misereris omnium quoniam omnia potes et dissimulas peccata hominum propter paenitentiam</span> <span class="verse"><a name="25">25</a>diligis enim omnia quae sunt et nihil odisti horum quae fecisti nec enim odiens aliquid constituisti</span> <span class="verse"><a name="26">26</a>quomodo autem posset aliquid permanere nisi tu voluisses aut quod a te vocatum non esset conservaretur</span> <span class="verse"><a name="27">27</a>parcis autem omnibus quoniam tua sunt Domine qui animas amas</span> </p></div</div></div></body></html>