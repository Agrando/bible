<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/wis/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/wis">Wisdom</a> &gt <strong>Chapter 17</strong></div><p><span class="verse"><a name="1">1</a>magna enim sunt iudicia tua et inenarrabilia verba tua propter hoc indisciplinatae animae erraverunt</span> <span class="verse"><a name="2">2</a>dum enim persuasum habent iniqui posse dominari nationi sanctae vinculis tenebrarum et longae noctis conpediti inclusi sub tectis fugitivi perpetuae providentiae iacuerunt</span> <span class="verse"><a name="3">3</a>et dum putant se latere in obscuris peccatis tenebroso oblivionis velamento dispersi sunt paventes horrende et cum admiratione nimia perturbati</span> <span class="verse"><a name="4">4</a>neque enim quae continebat illos spelunca sine timore custodiebat quoniam sonitus descendens perturbabat illos et personae tristes apparentes pavorem illis praestabant</span> <span class="verse"><a name="5">5</a>et ignis quidem nulla vis poterat illis lumen praebere nec siderum limpidae flammae inluminare poterant illam noctem horrendam</span> <span class="verse"><a name="6">6</a>apparebat autem illis subitaneus ignis timore plenus et timore percussi illius quae non videbatur faciei aestimabant deteriora esse quae videbantur</span> <span class="verse"><a name="7">7</a>et magicae artis adpositi erant derisus et sapientiae gloriae correptio cum contumelia</span> <span class="verse"><a name="8">8</a>illi enim qui promittebant timores turbationes expellere se ab anima languente hi cum derisu pleni timore languebant</span> <span class="verse"><a name="9">9</a>nam et si nihil illos ex monstris perturbabat transitu animalium et serpentium sibilatione commoti tremebundi peribant et aerem quem nulla ratione quis effugere posset negantes se videre</span> <span class="verse"><a name="10">10</a>cum sit enim timida nequitia dat testimonium condemnata semper enim praesumit saeva conturbata conscientia</span> <span class="verse"><a name="11">11</a>nihil enim est timor nisi praesumptionis adiutorium proditio cogitationis auxiliorum</span> <span class="verse"><a name="12">12</a>et dum ab intro minor est expectatio maiorem putat scientiam eius causae de qua tormentum praestat</span> <span class="verse"><a name="13">13</a>illi autem qui inpotentem vere noctem et ab infimis et ab altissimis inferis supervenientem eundem somnum dormientes</span> <span class="verse"><a name="14">14</a>aliquando monstrorum exagitabantur timore aliquando animae deficiebant traductione subitaneus enim illis et insperatus timor supervenerat</span> <span class="verse"><a name="15">15</a>deinde si quicumque ex illis decidisset custodiebatur in carcere sine ferro reclusus</span> <span class="verse"><a name="16">16</a>si enim rusticus quis erat aut pastor aut agri laborum operarius praeoccupatus esset ineffugibilem sustinebat necessitatem</span> <span class="verse"><a name="17">17</a>una enim catena tenebrarum omnes erant conligati sive spiritus sibilans aut inter spissos ramos avium sonus suavis aut vis aquae decurrentis nimium</span> <span class="verse"><a name="18">18</a>aut sonus validus praecipitarum petrarum aut ludentium animalium cursus invisus aut mugientium valida bestiarum vox aut resonans de altissimis montibus echo deficientes faciebat illos prae timore</span> <span class="verse"><a name="19">19</a>omnis enim orbis terrarum limpido luminabatur lumine et non inpeditis operibus continebatur</span> <span class="verse"><a name="20">20</a>solis autem illis superposita erat gravis nox imago tenebrarum quae superventura illis erat ipsi ergo sibi erant graviores tenebris</span> </p></div</div></div></body></html>