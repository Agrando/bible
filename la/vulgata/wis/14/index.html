<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/wis/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/wis">Wisdom</a> &gt <strong>Chapter 14</strong></div><p><span class="verse"><a name="1">1</a>iterum alius navigare cogitans et per feros fluctus incipiens iter facere ligno portante se fragilius lignum invocat</span> <span class="verse"><a name="2">2</a>illud enim cupiditas adquirendi excogitavit et artifex sapientia fabricavit sua</span> <span class="verse"><a name="3">3</a>tua autem pater gubernat providentia quoniam dedisti et in mari viam et inter fluctus semitam firmissimam</span> <span class="verse"><a name="4">4</a>ostendens quoniam potes ex omnibus sanare etiam si sine rate aliquis adeat</span> <span class="verse"><a name="5">5</a>sed ut non esset vacua sapientiae tuae opera propter hoc etiam exiguo ligno credunt homines animas suas et transeuntes mare per ratem liberati sunt</span> <span class="verse"><a name="6">6</a>sed ab initio cum perirent superbi gigantes spes orbis terrarum ad ratem confugiens remisit saeculo semen nativitatis quae manu tua erat gubernata</span> <span class="verse"><a name="7">7</a>benedictum est enim lignum per quod fit iustitia</span> <span class="verse"><a name="8">8</a>per manus autem quod fit maledictum et ipsum et qui fecit illud quia ille quidem operatus est illud autem cum esset fragile Deus cognominatus est</span> <span class="verse"><a name="9">9</a>similiter autem odio sunt Deo impius et impietas eius</span> <span class="verse"><a name="10">10</a>etenim quod factum est cum illo qui fecit tormenta patietur</span> <span class="verse"><a name="11">11</a>propter hoc et idolis nationum non erit respectus quoniam creaturae Dei in odium factae sunt et in temptationem animis hominum et in muscipulum pedibus insipientium</span> <span class="verse"><a name="12">12</a>initium enim fornicationis est exquisitio idolorum et adinventio illorum corruptio vitae est</span> <span class="verse"><a name="13">13</a>neque erant ab initio neque erunt in perpetuum</span> <span class="verse"><a name="14">14</a>supervacuitas enim hominum venit in orbem terrarum et ideo brevis illorum finis inventus est</span> <span class="verse"><a name="15">15</a>acerbo enim luctu dolens pater cito sibi filii rapti faciens imaginem illum qui tunc homo mortuus fuerat nunc tamquam deum colere coepit et constituit inter servos suos sacra et sacrificia</span> <span class="verse"><a name="16">16</a>deinde interveniente tempore convalescente iniqua consuetudine hic error tamquam lex custodita est et tyrannorum imperio colebantur figmenta</span> <span class="verse"><a name="17">17</a>hos quos in palam honorare non poterant homines propter quod longe essent e longinquo figura illorum adlata evidentem imaginem regis quem honorare volebant fecerunt ut illum qui aberat tamquam praesentem colerent sua sollicitudine</span> <span class="verse"><a name="18">18</a>provexit autem ad horum culturam et hos qui ignorabant artificis eximia diligentia</span> <span class="verse"><a name="19">19</a>ille enim volens placere illi qui se adsumpsit elaboravit arte sua ut similitudinem in melius figuraret</span> <span class="verse"><a name="20">20</a>multitudo autem adducta per speciem operis eum qui ante tempus tamquam homo honoratus fuerat nunc deum existimaverunt</span> <span class="verse"><a name="21">21</a>et haec fuit vitae humanae deceptio quoniam aut adfectui aut regibus deservientes homines incommunicabile nomen lapidibus et lignis inposuerunt</span> <span class="verse"><a name="22">22</a>et non sufficerat errasse eos circa Dei scientiam sed et in magno viventes inscientiae bello tot et tam magna mala pacem appellant</span> <span class="verse"><a name="23">23</a>aut enim filios suos sacrificantes aut obscura sacrificia facientes aut insaniae plenas vigilias habentes</span> <span class="verse"><a name="24">24</a>neque vitam neque nuptias mundas iam custodiunt sed alius alium per invidiam occidit aut adulterans contristat</span> <span class="verse"><a name="25">25</a>et omnia commixta sunt sanguis homicidium furtum et fictio corruptio infidelitas turbatio et periurium tumultus bonorum</span> <span class="verse"><a name="26">26</a>Domini inmemoratio animarum inquinatio nativitatis inmutatio nuptiarum inconstantia moechiae et inpudicitia</span> <span class="verse"><a name="27">27</a>infandorum enim idolorum cultura omnis mali causa est et initium et finis</span> <span class="verse"><a name="28">28</a>aut enim dum laetantur insaniunt aut vaticinantur falsa aut vivunt iniuste aut periurant cito</span> <span class="verse"><a name="29">29</a>dum enim confidunt in idolis quae sunt sine anima male iurantes renoceri se non sperant</span> <span class="verse"><a name="30">30</a>utraque ergo illis evenient digne quoniam male senserunt de Deo adtendentes idolis et iniuste iuraverunt in dolo contemnentes iustitiam</span> <span class="verse"><a name="31">31</a>non enim iurantium est virtus sed peccantium poena perambulat semper in iniustorum praevaricationem</span> </p></div</div></div></body></html>