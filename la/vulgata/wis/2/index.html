<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/wis/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/wis">Wisdom</a> &gt <strong>Chapter 2</strong></div><p><span class="verse"><a name="1">1</a>dixerunt enim apud se cogitantes non recte exiguum et cum taedio est tempus vitae nostrae et non est refrigerium in fine hominis et non est qui agnitus sit reversus ab inferis</span> <span class="verse"><a name="2">2</a>quia ex nihilo nati sumus et post hoc erimus tamquam non fuerimus quoniam fumus afflatus est in naribus nostris et sermo scintillae ad commovendum cor nostrum</span> <span class="verse"><a name="3">3</a>quia extincta cinis erit corpus et spiritus diffundetur tamquam mollis aer et transiet vita nostra tamquam vestigium nubis et sicut nebula dissolvetur quae fugata est a radiis solis et a calore illius adgravata</span> <span class="verse"><a name="4">4</a>et nomen nostrum oblivionem accipiet per tempus et nemo memoriam habebit operum nostrorum</span> <span class="verse"><a name="5">5</a>umbrae enim transitus est tempus nostrum et non est reversio finis nostri quoniam consignata est et nemo revertetur</span> <span class="verse"><a name="6">6</a>venite ergo et fruamur bonis quae sunt et utamur creaturam tamquam in iuventute celeriter</span> <span class="verse"><a name="7">7</a>vino pretioso et unguentis nos impleamus et non praetereat nos flos temporis</span> <span class="verse"><a name="8">8</a>coronemus nos rosis antequam marcescant nullum pratum sit quod non pertranseat luxuria nostra</span> <span class="verse"><a name="9">9</a>ubique relinquamus signa laetitiae quoniam haec est pars nostra et haec est sors</span> <span class="verse"><a name="10">10</a>opprimamus pauperem iustum et non parcamus viduae nec veterani revereamur canos multi temporis</span> <span class="verse"><a name="11">11</a>sit autem fortitudo nostra lex iniustitiae quod infirmum est enim inutile invenitur</span> <span class="verse"><a name="12">12</a>circumveniamus ergo iustum quoniam inutilis est nobis et contrarius est operibus nostris et inproperat nobis peccata legis et diffamat in nos peccata disciplinae nostrae</span> <span class="verse"><a name="13">13</a>promittit scientiam Dei se habere et filium Dei se nominat</span> <span class="verse"><a name="14">14</a>factus est nobis in traductionem cogitationum nostrarum</span> <span class="verse"><a name="15">15</a>gravis est nobis etiam ad videndum quoniam dissimilis est aliis vita illius et inmutatae sunt viae eius</span> <span class="verse"><a name="16">16</a>tamquam nugaces aestimati sumus ab illo et abstinet se a viis nostris tamquam ab inmunditiis et praefert novissima iustorum et gloriatur patrem Deum se habere</span> <span class="verse"><a name="17">17</a>videamus ergo si sermones illius veri sunt et temptemus quae ventura sunt illi et sciemus quae erunt novissima illius</span> <span class="verse"><a name="18">18</a>si enim est verus filius Dei suscipiet illum et liberabit eum de manu contrariorum</span> <span class="verse"><a name="19">19</a>contumelia et tormento interrogemus eum ut sciamus reverentiam illius et probemus patientiam ipsius</span> <span class="verse"><a name="20">20</a>morte turpissima condemnemus illum erit enim ei respectus ex sermonibus illius</span> <span class="verse"><a name="21">21</a>haec cogitaverunt et erraverunt excaecavit enim illos malitia eorum</span> <span class="verse"><a name="22">22</a>et nescierunt sacramenta Dei neque mercedem speraverunt iustitiae nec iudicaverunt honorem animarum sanctarum</span> <span class="verse"><a name="23">23</a>quoniam Deus creavit hominem inexterminabilem et ad imaginem suae similitudinis fecit illum</span> <span class="verse"><a name="24">24</a>invidia autem diaboli mors introivit in orbem terrarum</span> <span class="verse"><a name="25">25</a>imitantur autem illum qui sunt ex parte illius</span> </p></div</div></div></body></html>