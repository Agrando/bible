<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/wis/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/wis">Wisdom</a> &gt <strong>Chapter 16</strong></div><p><span class="verse"><a name="1">1</a>propter hoc per his similia passi sunt digne tormenta et per multitudinem bestiarum exterminati sunt</span> <span class="verse"><a name="2">2</a>pro quibus tormentis bene disposuisti populum tuum quibus dedisti concupiscentiam delectamenti sui novum saporem escam parans eis ortygometram</span> <span class="verse"><a name="3">3</a>ut illi quidem concupiscentes escam propter ea quae illis ostensa et missa sunt etiam a necessaria concupiscentia averterentur hi autem in brevi inopes facti novam gustaverunt escam</span> <span class="verse"><a name="4">4</a>oportebat enim illis quidem sine excusatione supervenire interitum exercentibus tyrannidem his autem tantum ostendere quemadmodum inimici illorum exterminabantur</span> <span class="verse"><a name="5">5</a>etenim cum supervenit illis saeva bestiarum ira morsibus perversarum colubrarum exterminabantur</span> <span class="verse"><a name="6">6</a>non in perpetuum permansit ira tua sed ad correptionem in brevi turbati sunt signum habentes salutis ad commemorationem mandati legis tuae</span> <span class="verse"><a name="7">7</a>qui enim conversus est non per hoc quod videbat sanabatur sed per te omnium salvatorem</span> <span class="verse"><a name="8">8</a>et in hoc autem ostendisti inimicis nostris quia tu es qui liberas ab omni malo</span> <span class="verse"><a name="9">9</a>illos enim lucustarum et muscarum occiderunt morsus et non est inventa sanitas animae illorum quia digni erant ab huiusmodi exterminari</span> <span class="verse"><a name="10">10</a>filios autem tuos nec draconum venenatorum vicerunt dentes misericordia enim tua adveniens sanabat illos</span> <span class="verse"><a name="11">11</a>in memoria enim sermonum tuorum examinabantur et salvabantur ne in altam incidentes oblivionem non possent tuo uti adiutorio</span> <span class="verse"><a name="12">12</a>etenim neque herba neque malagma sanavit illos sed tuus Domine sermo qui sanat omnia</span> <span class="verse"><a name="13">13</a>tu enim vitae et mortis habes potestatem et deducis ad portas mortis et reducis</span> <span class="verse"><a name="14">14</a>homo autem occidit quidem per malitiam animam suam et cum exibit spiritus non revertetur nec revocabit animam quae recepta est</span> <span class="verse"><a name="15">15</a>sed tuam manum effugere inpossibile est</span> <span class="verse"><a name="16">16</a>negantes enim nosse te impii per fortitudinem brachii tui flagellati sunt novis aquis et grandinibus et pluviis persecutionem passi et per ignem consummati</span> <span class="verse"><a name="17">17</a>quod enim mirabile erat in aqua quae omnia extinguit plus ignis valebat vindex est enim orbis iustorum</span> <span class="verse"><a name="18">18</a>quodam enim tempore mansuetabatur ignis ne conburerentur quae ad impios missa erant animalia sed ut ipsi videntes scirent quoniam Dei iudicio patiuntur persecutionem</span> <span class="verse"><a name="19">19</a>et quodam tempore in aqua super virtutem ignis ardebat ut iniquae terrae nationem exterminaret</span> <span class="verse"><a name="20">20</a>pro quibus angelorum esca nutristi populum tuum et paratum panem e caelo praestitisti illis sine labore omne delectamentum in se habentem et omnis saporis suavitatem</span> <span class="verse"><a name="21">21</a>substantia enim tua dulcedinem tuam quam in filios habes ostendebat et serviens uniuscuiusque voluntati ad quod quis volebat convertebatur</span> <span class="verse"><a name="22">22</a>nix autem et glacies sustinebant vim ignis et non tabescebant ut scirent quoniam fructus inimicorum exterminabat ignis ardens in grandine et pluvia coruscans</span> <span class="verse"><a name="23">23</a>hoc autem iterum ut nutrirentur iusti etiam suae virtutis oblitus est</span> <span class="verse"><a name="24">24</a>creatura enim tibi factori deserviens excandescit in tormentum adversus iniustos et lenior fit ad benefaciendum pro his qui in te confidunt</span> <span class="verse"><a name="25">25</a>propter hoc et tunc in omnia transfigurata omnium nutrici gratiae tuae deserviebant ad voluntatem horum qui a te desiderati sunt</span> <span class="verse"><a name="26">26</a>ut scirent filii tui quos dilexisti Domine quoniam non nativitatis fructus pascunt homines sed sermo tuus hos qui in te crediderint conservat</span> <span class="verse"><a name="27">27</a>quod enim ab igni non poterat exterminari statim ab exiguo radio solis calefactum tabescebat</span> <span class="verse"><a name="28">28</a>ut notum omnibus esset quoniam oportet praevenire solem ad benedictionem tuam et ad orientem lucis tibi adorare</span> <span class="verse"><a name="29">29</a>ingrati enim fides tamquam hibernalis glacies tabescit et disperiet tamquam aqua supervacua</span> </p></div</div></div></body></html>