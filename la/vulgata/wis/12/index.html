<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/wis/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/wis">Wisdom</a> &gt <strong>Chapter 12</strong></div><p><span class="verse"><a name="1">1</a>bonus enim spiritus tuus est in omnibus</span> <span class="verse"><a name="2">2</a>propter quod hos qui exerrant partibus corripis et de quibus peccant admonens adloqueris ut relicta malitia credant in te Domine</span> <span class="verse"><a name="3">3</a>et illos enim antiquos inhabitatores sanctae tuae terrae odiens</span> <span class="verse"><a name="4">4</a>quoniam odibilia tibi opera faciebant per medicamina et sacrificia iniusta</span> <span class="verse"><a name="5">5</a>et filiorum necatores sine misericordia et comestores viscerum hominum devorationem et sanguinis a medio sacramento tuo</span> <span class="verse"><a name="6">6</a>et auctores parentes animarum inauxiliatarum voluisti perdere per manus parentum nostrorum</span> <span class="verse"><a name="7">7</a>ut dignam perciperent peregrinationem puerorum Dei quae tibi omnium carior est terra</span> <span class="verse"><a name="8">8</a>sed et his tamquam hominibus pepercisti et misisti antecessores exercitus tui vespas ut illos paulatim exterminarent</span> <span class="verse"><a name="9">9</a>non quia inpotens eras in bello subicere impios iustis aut bestiis saevis aut verbo duro simul exterminare</span> <span class="verse"><a name="10">10</a>sed partibus iudicans dabas locum paenitentiae non ignorans quoniam nequa est natio illorum et naturalis malitia ipsorum et quoniam non poterat mutari cogitatio illorum in perpetuum</span> <span class="verse"><a name="11">11</a>semen enim erat maledictum ab initio nec timens aliquem veniam dabas peccatis illorum</span> <span class="verse"><a name="12">12</a>quis enim dicet tibi quid fecisti aut quis stabit contra iudicium tuum aut quis in conspectum tuum veniet vindex iniquorum hominum aut quis tibi inputabit si nationes perierint quas tu fecisti</span> <span class="verse"><a name="13">13</a>nec enim est alius Deus quam tu cuius cura est de omnibus ut ostendas quoniam non iniuste iudicasti</span> <span class="verse"><a name="14">14</a>neque rex neque tyrannus in conspectu tuo inquirent de his quos perdidisti</span> <span class="verse"><a name="15">15</a>cum sis ergo iustus iuste omnia disponis ipsum quoque qui non debet puniri condemnas exterum aestimas a tua virtute</span> <span class="verse"><a name="16">16</a>virtus enim tua iustitiae initium est et ob hoc quod omnium Dominus es omnibus te parcere facis</span> <span class="verse"><a name="17">17</a>virtutem enim ostendis tu qui non crederis esse in virtute consummatus et hos qui sciunt audaciam traducis</span> <span class="verse"><a name="18">18</a>tu autem dominator virtutis cum tranquillitate iudicas et cum magna reverentia disponis nos subest enim tibi cum voles posse</span> <span class="verse"><a name="19">19</a>docuisti autem populum tuum per talia opera quoniam oportet iustum esse et humanum et bonae spei fecisti filios tuos quoniam das locum in peccatis paenitentiae</span> <span class="verse"><a name="20">20</a>si enim inimicos servorum tuorum et debitos morti cum tanta cruciasti adtentione et liberasti dans tempus et locum per quae possint mutari a malitia</span> <span class="verse"><a name="21">21</a>cum quanta diligentia iudicasti filios tuos quorum parentibus iuramenta et conventiones dedisti bonarum promissionum</span> <span class="verse"><a name="22">22</a>cum ergo nobis disciplinam das inimicos nostros multipliciter flagellas ut bonitatem tuam cogitemus iudicantes et cum de nobis iudicatur speremus misericordiam</span> <span class="verse"><a name="23">23</a>unde et illis qui in vita sua insensate et iniuste vixerunt per haec quae coluerunt dedisti summa tormenta</span> <span class="verse"><a name="24">24</a>etenim in erroris via diutius erraverunt deos aestimantes haec quae in animalibus sunt supervacua infantum insensatorum more viventes</span> <span class="verse"><a name="25">25</a>propter hoc tamquam pueris insensatis iudicium in derisum dedisti</span> <span class="verse"><a name="26">26</a>qui autem ludibriis increpationis non correpti sunt dignum Dei iudicium experti sunt</span> <span class="verse"><a name="27">27</a>in his enim quae patiebantur moleste ferebant in quibus patientes indignabantur per haec quos putabant deos in ipsis cum exterminarentur videntes illum quem olim negabant se nosse Deum verum agnoverunt propter quod et finis condemnationis illis veniet</span> </p></div</div></div></body></html>