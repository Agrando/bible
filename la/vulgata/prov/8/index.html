<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/prov/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/prov">Proverbs</a> &gt <strong>Chapter 8</strong></div><p><span class="verse"><a name="1">1</a>numquid non sapientia clamitat et prudentia dat vocem suam</span> <span class="verse"><a name="2">2</a>in summis excelsisque verticibus super viam in mediis semitis stans</span> <span class="verse"><a name="3">3</a>iuxta portas civitatis in ipsis foribus loquitur dicens</span> <span class="verse"><a name="4">4</a>o viri ad vos clamito et vox mea ad filios hominum</span> <span class="verse"><a name="5">5</a>intellegite parvuli astutiam et insipientes animadvertite</span> <span class="verse"><a name="6">6</a>audite quoniam de rebus magnis locutura sum et aperientur labia mea ut recta praedicent</span> <span class="verse"><a name="7">7</a>veritatem meditabitur guttur meum et labia mea detestabuntur impium</span> <span class="verse"><a name="8">8</a>iusti sunt omnes sermones mei non est in eis pravum quid neque perversum</span> <span class="verse"><a name="9">9</a>recti sunt intellegentibus et aequi invenientibus scientiam</span> <span class="verse"><a name="10">10</a>accipite disciplinam meam et non pecuniam doctrinam magis quam aurum eligite</span> <span class="verse"><a name="11">11</a>melior est enim sapientia cunctis pretiosissimis et omne desiderabile ei non potest conparari</span> <span class="verse"><a name="12">12</a>ego sapientia habito in consilio et eruditis intersum cogitationibus</span> <span class="verse"><a name="13">13</a>timor Domini odit malum arrogantiam et superbiam et viam pravam et os bilingue detestor</span> <span class="verse"><a name="14">14</a>meum est consilium et aequitas mea prudentia mea est fortitudo</span> <span class="verse"><a name="15">15</a>per me reges regnant et legum conditores iusta decernunt</span> <span class="verse"><a name="16">16</a>per me principes imperant et potentes decernunt iustitiam</span> <span class="verse"><a name="17">17</a>ego diligentes me diligo et qui mane vigilant ad me invenient me</span> <span class="verse"><a name="18">18</a>mecum sunt divitiae et gloria opes superbae et iustitia</span> <span class="verse"><a name="19">19</a>melior est fructus meus auro et pretioso lapide et genimina mea argento electo</span> <span class="verse"><a name="20">20</a>in viis iustitiae ambulo in medio semitarum iudicii</span> <span class="verse"><a name="21">21</a>ut ditem diligentes me et thesauros eorum repleam</span> <span class="verse"><a name="22">22</a>Dominus possedit me initium viarum suarum antequam quicquam faceret a principio</span> <span class="verse"><a name="23">23</a>ab aeterno ordita sum et ex antiquis antequam terra fieret</span> <span class="verse"><a name="24">24</a>necdum erant abyssi et ego iam concepta eram necdum fontes aquarum eruperant</span> <span class="verse"><a name="25">25</a>necdum montes gravi mole constiterant ante colles ego parturiebar</span> <span class="verse"><a name="26">26</a>adhuc terram non fecerat et flumina et cardines orbis terrae</span> <span class="verse"><a name="27">27</a>quando praeparabat caelos aderam quando certa lege et gyro vallabat abyssos</span> <span class="verse"><a name="28">28</a>quando aethera firmabat sursum et librabat fontes aquarum</span> <span class="verse"><a name="29">29</a>quando circumdabat mari terminum suum et legem ponebat aquis ne transirent fines suos quando adpendebat fundamenta terrae</span> <span class="verse"><a name="30">30</a>cum eo eram cuncta conponens et delectabar per singulos dies ludens coram eo omni tempore</span> <span class="verse"><a name="31">31</a>ludens in orbe terrarum et deliciae meae esse cum filiis hominum</span> <span class="verse"><a name="32">32</a>nunc ergo filii audite me beati qui custodiunt vias meas</span> <span class="verse"><a name="33">33</a>audite disciplinam et estote sapientes et nolite abicere eam</span> <span class="verse"><a name="34">34</a>beatus homo qui audit me qui vigilat ad fores meas cotidie et observat ad postes ostii mei</span> <span class="verse"><a name="35">35</a>qui me invenerit inveniet vitam et hauriet salutem a Domino</span> <span class="verse"><a name="36">36</a>qui autem in me peccaverit laedet animam suam omnes qui me oderunt diligunt mortem</span> </p></div</div></div></body></html>