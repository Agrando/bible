<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/prov/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/prov">Proverbs</a> &gt <strong>Chapter 6</strong></div><p><span class="verse"><a name="1">1</a>fili mi si spoponderis pro amico tuo defixisti apud extraneum manum tuam</span> <span class="verse"><a name="2">2</a>inlaqueatus es verbis oris tui et captus propriis sermonibus</span> <span class="verse"><a name="3">3</a>fac ergo quod dico fili mi et temet ipsum libera quia incidisti in manu proximi tui discurre festina suscita amicum tuum</span> <span class="verse"><a name="4">4</a>ne dederis somnum oculis tuis nec dormitent palpebrae tuae</span> <span class="verse"><a name="5">5</a>eruere quasi dammula de manu et quasi avis de insidiis aucupis</span> <span class="verse"><a name="6">6</a>vade ad formicam o piger et considera vias eius et disce sapientiam</span> <span class="verse"><a name="7">7</a>quae cum non habeat ducem nec praeceptorem nec principem</span> <span class="verse"><a name="8">8</a>parat aestate cibum sibi et congregat in messe quod comedat</span> <span class="verse"><a name="9">9</a>usquequo piger dormis quando consurges ex somno tuo</span> <span class="verse"><a name="10">10</a>paululum dormies paululum dormitabis paululum conseres manus ut dormias</span> <span class="verse"><a name="11">11</a>et veniet tibi quasi viator egestas et pauperies quasi vir armatus</span> <span class="verse"><a name="12">12</a>homo apostata vir inutilis graditur ore perverso</span> <span class="verse"><a name="13">13</a>annuit oculis terit pede digito loquitur</span> <span class="verse"><a name="14">14</a>pravo corde machinatur malum et in omni tempore iurgia seminat</span> <span class="verse"><a name="15">15</a>huic extemplo veniet perditio sua et subito conteretur nec habebit ultra medicinam</span> <span class="verse"><a name="16">16</a>sex sunt quae odit Dominus et septimum detestatur anima eius</span> <span class="verse"><a name="17">17</a>oculos sublimes linguam mendacem manus effundentes innoxium sanguinem</span> <span class="verse"><a name="18">18</a>cor machinans cogitationes pessimas pedes veloces ad currendum in malum</span> <span class="verse"><a name="19">19</a>proferentem mendacia testem fallacem et eum qui seminat inter fratres discordias</span> <span class="verse"><a name="20">20</a>conserva fili mi praecepta patris tui et ne dimittas legem matris tuae</span> <span class="verse"><a name="21">21</a>liga ea in corde tuo iugiter et circumda gutturi tuo</span> <span class="verse"><a name="22">22</a>cum ambulaveris gradiantur tecum cum dormieris custodiant te et evigilans loquere cum eis</span> <span class="verse"><a name="23">23</a>quia mandatum lucerna est et lex lux et via vitae increpatio disciplinae</span> <span class="verse"><a name="24">24</a>ut custodiant te a muliere mala et a blanda lingua extraneae</span> <span class="verse"><a name="25">25</a>non concupiscat pulchritudinem eius cor tuum nec capiaris nutibus illius</span> <span class="verse"><a name="26">26</a>pretium enim scorti vix unius est panis mulier autem viri pretiosam animam capit</span> <span class="verse"><a name="27">27</a>numquid abscondere potest homo ignem in sinu suo ut vestimenta illius non ardeant</span> <span class="verse"><a name="28">28</a>aut ambulare super prunas et non conburentur plantae eius</span> <span class="verse"><a name="29">29</a>sic qui ingreditur ad mulierem proximi sui non erit mundus cum tetigerit eam</span> <span class="verse"><a name="30">30</a>non grandis est culpae cum quis furatus fuerit furatur enim ut esurientem impleat animam</span> <span class="verse"><a name="31">31</a>deprehensus quoque reddet septuplum et omnem substantiam domus suae tradet</span> <span class="verse"><a name="32">32</a>qui autem adulter est propter cordis inopiam perdet animam suam</span> <span class="verse"><a name="33">33</a>turpitudinem et ignominiam congregat sibi et obprobrium illius non delebitur</span> <span class="verse"><a name="34">34</a>quia zelus et furor viri non parcet in die vindictae</span> <span class="verse"><a name="35">35</a>nec adquiescet cuiusquam precibus nec suscipiet pro redemptione dona plurima</span> </p></div</div></div></body></html>