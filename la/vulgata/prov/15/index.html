<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/prov/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/prov">Proverbs</a> &gt <strong>Chapter 15</strong></div><p><span class="verse"><a name="1">1</a>responsio mollis frangit iram sermo durus suscitat furorem</span> <span class="verse"><a name="2">2</a>lingua sapientium ornat scientiam os fatuorum ebullit stultitiam</span> <span class="verse"><a name="3">3</a>in omni loco oculi Domini contemplantur malos et bonos</span> <span class="verse"><a name="4">4</a>lingua placabilis lignum vitae quae inmoderata est conteret spiritum</span> <span class="verse"><a name="5">5</a>stultus inridet disciplinam patris sui qui autem custodit increpationes astutior fiet</span> <span class="verse"><a name="6">6</a>domus iusti plurima fortitudo et in fructibus impii conturbatur</span> <span class="verse"><a name="7">7</a>labia sapientium disseminabunt scientiam cor stultorum dissimile erit</span> <span class="verse"><a name="8">8</a>victimae impiorum abominabiles Domino vota iustorum placabilia</span> <span class="verse"><a name="9">9</a>abominatio est Domino via impii qui sequitur iustitiam diligetur ab eo</span> <span class="verse"><a name="10">10</a>doctrina mala deserenti viam qui increpationes odit morietur</span> <span class="verse"><a name="11">11</a>infernus et perditio coram Domino quanto magis corda filiorum hominum</span> <span class="verse"><a name="12">12</a>non amat pestilens eum qui se corripit nec ad sapientes graditur</span> <span class="verse"><a name="13">13</a>cor gaudens exhilarat faciem in maerore animi deicitur spiritus</span> <span class="verse"><a name="14">14</a>cor sapientis quaerit doctrinam et os stultorum pascetur inperitia</span> <span class="verse"><a name="15">15</a>omnes dies pauperis mali secura mens quasi iuge convivium</span> <span class="verse"><a name="16">16</a>melius est parum cum timore Domini quam thesauri magni et insatiabiles</span> <span class="verse"><a name="17">17</a>melius est vocare ad holera cum caritate quam ad vitulum saginatum cum odio</span> <span class="verse"><a name="18">18</a>vir iracundus provocat rixas qui patiens est mitigat suscitatas</span> <span class="verse"><a name="19">19</a>iter pigrorum quasi sepes spinarum via iustorum absque offendiculo</span> <span class="verse"><a name="20">20</a>filius sapiens laetificat patrem et stultus homo despicit matrem suam</span> <span class="verse"><a name="21">21</a>stultitia gaudium stulto et vir prudens dirigit gressus</span> <span class="verse"><a name="22">22</a>dissipantur cogitationes ubi non est consilium ubi vero plures sunt consiliarii confirmantur</span> <span class="verse"><a name="23">23</a>laetatur homo in sententia oris sui et sermo oportunus est optimus</span> <span class="verse"><a name="24">24</a>semita vitae super eruditum ut declinet de inferno novissimo</span> <span class="verse"><a name="25">25</a>domum superborum demolietur Dominus et firmos facit terminos viduae</span> <span class="verse"><a name="26">26</a>abominatio Domini cogitationes malae et purus sermo pulcherrimus</span> <span class="verse"><a name="27">27</a>conturbat domum suam qui sectatur avaritiam qui autem odit munera vivet</span> <span class="verse"><a name="28">28</a>mens iusti meditatur oboedientiam os impiorum redundat malis</span> <span class="verse"><a name="29">29</a>longe est Dominus ab impiis et orationes iustorum exaudiet</span> <span class="verse"><a name="30">30</a>lux oculorum laetificat animam fama bona inpinguat ossa</span> <span class="verse"><a name="31">31</a>auris quae audit increpationes vitae in medio sapientium commorabitur</span> <span class="verse"><a name="32">32</a>qui abicit disciplinam despicit animam suam qui adquiescit increpationibus possessor est cordis</span> <span class="verse"><a name="33">33</a>timor Domini disciplina sapientiae et gloriam praecedit humilitas</span> </p></div</div></div></body></html>