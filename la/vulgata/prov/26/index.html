<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/prov/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/prov">Proverbs</a> &gt <strong>Chapter 26</strong></div><p><span class="verse"><a name="1">1</a>quomodo nix aestate et pluvia in messe sic indecens est stulto gloria</span> <span class="verse"><a name="2">2</a>sicut avis ad alia transvolans et passer quolibet vadens sic maledictum frustra prolatum in quempiam superveniet</span> <span class="verse"><a name="3">3</a>flagellum equo et camus asino et virga dorso inprudentium</span> <span class="verse"><a name="4">4</a>ne respondeas stulto iuxta stultitiam suam ne efficiaris ei similis</span> <span class="verse"><a name="5">5</a>responde stulto iuxta stultitiam suam ne sibi sapiens esse videatur</span> <span class="verse"><a name="6">6</a>claudus pedibus et iniquitatem bibens qui mittit verba per nuntium stultum</span> <span class="verse"><a name="7">7</a>quomodo pulchras frustra habet claudus tibias sic indecens est in ore stultorum parabola</span> <span class="verse"><a name="8">8</a>sicut qui mittit lapidem in acervum Mercurii ita qui tribuit insipienti honorem</span> <span class="verse"><a name="9">9</a>quomodo si spina nascatur in manu temulenti sic parabola in ore stultorum</span> <span class="verse"><a name="10">10</a>iudicium determinat causas et qui inponit stulto silentium iras mitigat</span> <span class="verse"><a name="11">11</a>sicut canis qui revertitur ad vomitum suum sic inprudens qui iterat stultitiam suam</span> <span class="verse"><a name="12">12</a>vidisti hominem sapientem sibi videri magis illo spem habebit stultus</span> <span class="verse"><a name="13">13</a>dicit piger leaena in via leo in itineribus</span> <span class="verse"><a name="14">14</a>sicut ostium vertitur in cardine suo ita piger in lectulo suo</span> <span class="verse"><a name="15">15</a>abscondit piger manus sub ascellas suas et laborat si ad os suum eas converterit</span> <span class="verse"><a name="16">16</a>sapientior sibi piger videtur septem viris loquentibus sententias</span> <span class="verse"><a name="17">17</a>sicut qui adprehendit auribus canem sic qui transit et inpatiens commiscetur rixae alterius</span> <span class="verse"><a name="18">18</a>sicut noxius est qui mittit lanceas et sagittas et mortem</span> <span class="verse"><a name="19">19</a>sic vir qui fraudulenter nocet amico suo et cum fuerit deprehensus dicit ludens feci</span> <span class="verse"><a name="20">20</a>cum defecerint ligna extinguetur ignis et susurrone subtracto iurgia conquiescunt</span> <span class="verse"><a name="21">21</a>sicut carbones ad prunam et ligna ad ignem sic homo iracundus suscitat rixas</span> <span class="verse"><a name="22">22</a>verba susurronis quasi simplicia et ipsa perveniunt ad intima ventris</span> <span class="verse"><a name="23">23</a>quomodo si argento sordido ornare velis vas fictile sic labia tumentia cum pessimo corde sociata</span> <span class="verse"><a name="24">24</a>labiis suis intellegitur inimicus cum in corde tractaverit dolos</span> <span class="verse"><a name="25">25</a>quando submiserit vocem suam ne credideris ei quoniam septem nequitiae sunt in corde illius</span> <span class="verse"><a name="26">26</a>qui operit odium fraudulenter revelabitur malitia eius in concilio</span> <span class="verse"><a name="27">27</a>qui fodit foveam incidet in eam et qui volvit lapidem revertetur ad eum</span> <span class="verse"><a name="28">28</a>lingua fallax non amat veritatem et os lubricum operatur ruinas</span> </p></div</div></div></body></html>