<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/prov/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/prov">Proverbs</a> &gt <strong>Chapter 31</strong></div><p><span class="verse"><a name="1">1</a>verba Lamuhel regis visio qua erudivit eum mater sua</span> <span class="verse"><a name="2">2</a>quid dilecte mi quid dilecte uteri mei quid dilecte votorum meorum</span> <span class="verse"><a name="3">3</a>ne dederis mulieribus substantiam tuam et vias tuas ad delendos reges</span> <span class="verse"><a name="4">4</a>noli regibus o Lamuhel noli regibus dare vinum quia nullum secretum est ubi regnat ebrietas</span> <span class="verse"><a name="5">5</a>ne forte bibat et obliviscatur iudiciorum et mutet causam filiorum pauperis</span> <span class="verse"><a name="6">6</a>date siceram maerentibus et vinum his qui amaro sunt animo</span> <span class="verse"><a name="7">7</a>bibant ut obliviscantur egestatis suae et doloris non recordentur amplius</span> <span class="verse"><a name="8">8</a>aperi os tuum muto et causis omnium filiorum qui pertranseunt</span> <span class="verse"><a name="9">9</a>aperi os tuum decerne quod iustum est et iudica inopem et pauperem</span> <span class="verse"><a name="10">10</a>aleph mulierem fortem quis inveniet procul et de ultimis finibus pretium eius</span> <span class="verse"><a name="11">11</a>beth confidit in ea cor viri sui et spoliis non indigebit</span> <span class="verse"><a name="12">12</a>gimel reddet ei bonum et non malum omnibus diebus vitae suae</span> <span class="verse"><a name="13">13</a>deleth quaesivit lanam et linum et operata est consilio manuum suarum</span> <span class="verse"><a name="14">14</a>he facta est quasi navis institoris de longe portat panem suum</span> <span class="verse"><a name="15">15</a>vav et de nocte surrexit deditque praedam domesticis suis et cibaria ancillis suis</span> <span class="verse"><a name="16">16</a>zai consideravit agrum et emit eum de fructu manuum suarum plantavit vineam</span> <span class="verse"><a name="17">17</a>heth accinxit fortitudine lumbos suos et roboravit brachium suum</span> <span class="verse"><a name="18">18</a>teth gustavit quia bona est negotiatio eius non extinguetur in nocte lucerna illius</span> <span class="verse"><a name="19">19</a>ioth manum suam misit ad fortia et digiti eius adprehenderunt fusum</span> <span class="verse"><a name="20">20</a>caph manum suam aperuit inopi et palmas suas extendit ad pauperem</span> <span class="verse"><a name="21">21</a>lameth non timebit domui suae a frigoribus nivis omnes enim domestici eius vestiti duplicibus</span> <span class="verse"><a name="22">22</a>mem stragulam vestem fecit sibi byssus et purpura indumentum eius</span> <span class="verse"><a name="23">23</a>nun nobilis in portis vir eius quando sederit cum senatoribus terrae</span> <span class="verse"><a name="24">24</a>samech sindonem fecit et vendidit et cingulum tradidit Chananeo</span> <span class="verse"><a name="25">25</a>ain fortitudo et decor indumentum eius et ridebit in die novissimo</span> <span class="verse"><a name="26">26</a>phe os suum aperuit sapientiae et lex clementiae in lingua eius</span> <span class="verse"><a name="27">27</a>sade considerat semitas domus suae et panem otiosa non comedet</span> <span class="verse"><a name="28">28</a>coph surrexerunt filii eius et beatissimam praedicaverunt vir eius et laudavit eam</span> <span class="verse"><a name="29">29</a>res multae filiae congregaverunt divitias tu supergressa es universas</span> <span class="verse"><a name="30">30</a>sin fallax gratia et vana est pulchritudo mulier timens Dominum ipsa laudabitur</span> <span class="verse"><a name="31">31</a>thau date ei de fructu manuum suarum et laudent eam in portis opera eius</span> </p></div</div></div></body></html>