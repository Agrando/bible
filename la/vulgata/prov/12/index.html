<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/prov/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/prov">Proverbs</a> &gt <strong>Chapter 12</strong></div><p><span class="verse"><a name="1">1</a>qui diligit disciplinam diligit scientiam qui autem odit increpationes insipiens est</span> <span class="verse"><a name="2">2</a>qui bonus est hauriet a Domino gratiam qui autem confidit cogitationibus suis impie agit</span> <span class="verse"><a name="3">3</a>non roborabitur homo ex impietate et radix iustorum non commovebitur</span> <span class="verse"><a name="4">4</a>mulier diligens corona viro suo et putredo in ossibus eius quae confusione res dignas gerit</span> <span class="verse"><a name="5">5</a>cogitationes iustorum iudicia et consilia impiorum fraudulentia</span> <span class="verse"><a name="6">6</a>verba impiorum insidiantur sanguini os iustorum liberabit eos</span> <span class="verse"><a name="7">7</a>verte impios et non erunt domus autem iustorum permanebit</span> <span class="verse"><a name="8">8</a>doctrina sua noscetur vir qui autem vanus et excors est patebit contemptui</span> <span class="verse"><a name="9">9</a>melior est pauper et sufficiens sibi quam gloriosus et indigens pane</span> <span class="verse"><a name="10">10</a>novit iustus animas iumentorum suorum viscera autem impiorum crudelia</span> <span class="verse"><a name="11">11</a>qui operatur terram suam saturabitur panibus qui autem sectatur otium stultissimus est</span> <span class="verse"><a name="12">12</a>desiderium impii munimentum est pessimorum radix autem iustorum proficiet</span> <span class="verse"><a name="13">13</a>propter peccata labiorum ruina proximat malo effugiet autem iustus de angustia</span> <span class="verse"><a name="14">14</a>de fructu oris sui unusquisque replebitur bonis et iuxta opera manuum suarum retribuetur ei</span> <span class="verse"><a name="15">15</a>via stulti recta in oculis eius qui autem sapiens est audit consilia</span> <span class="verse"><a name="16">16</a>fatuus statim indicat iram suam qui autem dissimulat iniuriam callidus est</span> <span class="verse"><a name="17">17</a>qui quod novit loquitur index iustitiae est qui autem mentitur testis est fraudulentus</span> <span class="verse"><a name="18">18</a>est qui promittit et quasi gladio pungitur conscientiae lingua autem sapientium sanitas est</span> <span class="verse"><a name="19">19</a>labium veritatis firmum erit in perpetuum qui autem testis est repentinus concinnat linguam mendacii</span> <span class="verse"><a name="20">20</a>dolus in corde cogitantium mala qui autem ineunt pacis consilia sequitur eos gaudium</span> <span class="verse"><a name="21">21</a>non contristabit iustum quicquid ei acciderit impii autem replebuntur malo</span> <span class="verse"><a name="22">22</a>abominatio Domino labia mendacia qui autem fideliter agunt placent ei</span> <span class="verse"><a name="23">23</a>homo versutus celat scientiam et cor insipientium provocabit stultitiam</span> <span class="verse"><a name="24">24</a>manus fortium dominabitur quae autem remissa est tributis serviet</span> <span class="verse"><a name="25">25</a>maeror in corde viri humiliabit illud et sermone bono laetificabitur</span> <span class="verse"><a name="26">26</a>qui neglegit damnum propter amicum iustus est iter autem impiorum decipiet eos</span> <span class="verse"><a name="27">27</a>non inveniet fraudulentus lucrum et substantia hominis erit auri pretium</span> <span class="verse"><a name="28">28</a>in semita iustitiae vita iter autem devium ducit ad mortem</span> </p></div</div></div></body></html>