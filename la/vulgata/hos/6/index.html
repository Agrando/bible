<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/hos/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/hos">Hosea</a> &gt <strong>Chapter 6</strong></div><p><span class="verse"><a name="1">1</a>in tribulatione sua mane consurgunt ad me venite et revertamur ad Dominum</span> <span class="verse"><a name="2">2</a>quia ipse cepit et sanabit nos percutiet et curabit nos</span> <span class="verse"><a name="3">3</a>vivificabit nos post duos dies in die tertia suscitabit nos et vivemus in conspectu eius sciemus sequemurque ut cognoscamus Dominum quasi diluculum praeparatus est egressus eius et veniet quasi imber nobis temporaneus et serotinus terrae</span> <span class="verse"><a name="4">4</a>quid faciam tibi Ephraim quid faciam tibi Iuda misericordia vestra quasi nubes matutina et quasi ros mane pertransiens</span> <span class="verse"><a name="5">5</a>propter hoc dolavi in prophetis occidi eos in verbis oris mei et iudicia tua quasi lux egredientur</span> <span class="verse"><a name="6">6</a>quia misericordiam volui et non sacrificium et scientiam Dei plus quam holocausta</span> <span class="verse"><a name="7">7</a>ipsi autem sicut Adam transgressi sunt pactum ibi praevaricati sunt in me</span> <span class="verse"><a name="8">8</a>Galaad civitas operantium idolum subplantata sanguine</span> <span class="verse"><a name="9">9</a>et quasi fauces virorum latronum particeps sacerdotum in via interficientium pergentes de Sychem quia scelus operati sunt</span> <span class="verse"><a name="10">10</a>in domo Israhel vidi horrendum ibi fornicationes Ephraim contaminatus est Israhel</span> <span class="verse"><a name="11">11</a>sed et Iuda pone messem tibi cum convertero captivitatem populi mei</span> </p></div</div></div></body></html>