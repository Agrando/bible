<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/hos/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/hos">Hosea</a> &gt <strong>Chapter 13</strong></div><p><span class="verse"><a name="1">1</a>loquente Ephraim horror invasit Israhel et deliquit in Baal et mortuus est</span> <span class="verse"><a name="2">2</a>et nunc addiderunt ad peccandum feceruntque sibi conflatile de argento suo quasi similitudinem idolorum factura artificum totum est his ipsi dicunt immolate homines vitulos adorantes</span> <span class="verse"><a name="3">3</a>idcirco erunt quasi nubes matutina et sicut ros matutinus praeteriens sicut pulvis turbine raptus ex area et sicut fumus de fumario</span> <span class="verse"><a name="4">4</a>ego autem Dominus Deus tuus ex terra Aegypti et Deum absque me nescies et salvator non est praeter me</span> <span class="verse"><a name="5">5</a>ego cognovi te in deserto in terra solitudinis</span> <span class="verse"><a name="6">6</a>iuxta pascua sua et adimpleti sunt et saturati elevaverunt cor suum et obliti sunt mei</span> <span class="verse"><a name="7">7</a>et ero eis quasi leaena sicut pardus in via Assyriorum</span> <span class="verse"><a name="8">8</a>occurram eis quasi ursa raptis catulis et disrumpam interiora iecoris eorum et consumam eos ibi quasi leo bestia agri scindet eos</span> <span class="verse"><a name="9">9</a>perditio tua Israhel tantummodo in me auxilium tuum</span> <span class="verse"><a name="10">10</a>ubi est rex tuus maxime nunc salvet te in omnibus urbibus tuis et iudices tui de quibus dixisti da mihi regem et principes</span> <span class="verse"><a name="11">11</a>dabo tibi regem in furore meo et auferam in indignatione mea</span> <span class="verse"><a name="12">12</a>conligata est iniquitas Ephraim absconditum peccatum eius</span> <span class="verse"><a name="13">13</a>dolores parturientis venient ei ipse filius non sapiens nunc enim non stabit in contritione filiorum</span> <span class="verse"><a name="14">14</a>de manu mortis liberabo eos de morte redimam eos ero mors tua o mors ero morsus tuus inferne consolatio abscondita est ab oculis meis</span> <span class="verse"><a name="15">15</a>quia ipse inter fratres dividet adducet urentem ventum Dominus de deserto ascendentem et siccabit venas eius et desolabit fontem eius et ipse diripiet thesaurum omnis vasis desiderabilis</span> </p></div</div></div></body></html>