<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/hos/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/hos">Hosea</a> &gt <strong>Chapter 8</strong></div><p><span class="verse"><a name="1">1</a>in gutture tuo sit tuba quasi aquila super domum Domini pro eo quod transgressi sunt foedus meum et legem meam praevaricati sunt</span> <span class="verse"><a name="2">2</a>me invocabunt Deus meus cognovimus te Israhel</span> <span class="verse"><a name="3">3</a>proiecit Israhel bonum inimicus persequetur eum</span> <span class="verse"><a name="4">4</a>ipsi regnaverunt et non ex me principes extiterunt et non cognovi argentum suum et aurum suum fecerunt sibi idola ut interirent</span> <span class="verse"><a name="5">5</a>proiectus est vitulus tuus Samaria iratus est furor meus in eis usquequo non poterunt emundari</span> <span class="verse"><a name="6">6</a>quia ex Israhel et ipse est artifex fecit illum et non est Deus quoniam in aranearum telas erit vitulus Samariae</span> <span class="verse"><a name="7">7</a>quia ventum seminabunt et turbinem metent culmus stans non est in eis germen non faciet farinam quod si et fecerit alieni comedent eam</span> <span class="verse"><a name="8">8</a>devoratus est Israhel nunc factus est in nationibus quasi vas inmundum</span> <span class="verse"><a name="9">9</a>quia ipsi ascenderunt ad Assur onager solitarius sibi Ephraim munera dederunt amatoribus</span> <span class="verse"><a name="10">10</a>sed et cum mercede conduxerint nationes nunc congregabo eos et quiescent paulisper ab onere regis et principum</span> <span class="verse"><a name="11">11</a>quia multiplicavit Ephraim altaria ad peccandum factae sunt ei arae in delictum</span> <span class="verse"><a name="12">12</a>scribam ei multiplices leges meas quae velut alienae conputatae sunt</span> <span class="verse"><a name="13">13</a>hostias adfer adfer immolabunt carnes et comedent Dominus non suscipiet eas nunc recordabitur iniquitatis eorum et visitabit peccata eorum ipsi in Aegyptum convertentur</span> <span class="verse"><a name="14">14</a>et oblitus est Israhel factoris sui et aedificavit delubra et Iudas multiplicavit urbes munitas et mittam ignem in civitates eius et devorabit aedes illius</span> </p></div</div></div></body></html>