<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lam/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lam">Lamentations</a> &gt <strong>Chapter 4</strong></div><p><span class="verse"><a name="1">1</a>ALEPH quomodo obscuratum est aurum mutatus est color optimus dispersi sunt lapides sanctuarii in capite omnium platearum</span> <span class="verse"><a name="2">2</a>BETH filii Sion incliti et amicti auro primo quomodo reputati sunt in vasa testea opus manuum figuli</span> <span class="verse"><a name="3">3</a>GIMEL sed et lamiae nudaverunt mammam lactaverunt catulos suos filia populi mei crudelis quasi strutio in deserto</span> <span class="verse"><a name="4">4</a>DELETH adhesit lingua lactantis ad palatum eius in siti parvuli petierunt panem et non erat qui frangeret eis</span> <span class="verse"><a name="5">5</a>HE qui vescebantur voluptuose interierunt in viis qui nutriebantur in croceis amplexati sunt stercora</span> <span class="verse"><a name="6">6</a>VAV et maior effecta est iniquitas filiae populi mei peccato Sodomorum quae subversa est in momento et non ceperunt in ea manus</span> <span class="verse"><a name="7">7</a>ZAI candidiores nazarei eius nive nitidiores lacte rubicundiores ebore antiquo sapphyro pulchriores</span> <span class="verse"><a name="8">8</a>HETH denigrata est super carbones facies eorum et non sunt cogniti in plateis adhesit cutis eorum ossibus aruit et facta est quasi lignum</span> <span class="verse"><a name="9">9</a>TETH melius fuit occisis gladio quam interfectis fame quoniam isti extabuerunt consumpti ab sterilitate terrae</span> <span class="verse"><a name="10">10</a>IOTH manus mulierum misericordium coxerunt filios suos facti sunt cibus earum in contritione filiae populi mei</span> <span class="verse"><a name="11">11</a>CAPH conplevit Dominus furorem suum effudit iram indignationis suae et succendit ignem in Sion et devoravit fundamenta eius</span> <span class="verse"><a name="12">12</a>LAMED non crediderunt reges terrae et universi habitatores orbis quoniam ingrederetur hostis et inimicus per portas Hierusalem</span> <span class="verse"><a name="13">13</a>MEM propter peccata prophetarum eius iniquitates sacerdotum eius qui effuderunt in medio eius sanguinem iustorum</span> <span class="verse"><a name="14">14</a>NUN erraverunt caeci in plateis polluti sunt sanguine cumque non possent tenuerunt lacinias suas</span> <span class="verse"><a name="15">15</a>SAMECH recedite polluti clamaverunt eis recedite abite nolite tangere iurgati quippe sunt et commoti dixerunt inter gentes non addet ultra ut habitet in eis</span> <span class="verse"><a name="16">16</a>FE facies Domini divisit eos non addet ut respiciat eos facies sacerdotum non erubuerunt neque senum miserti sunt</span> <span class="verse"><a name="17">17</a>AIN cum adhuc subsisteremus defecerunt oculi nostri ad auxilium nostrum vanum cum respiceremus adtenti ad gentem quae salvare non poterat</span> <span class="verse"><a name="18">18</a>SADE lubricaverunt vestigia nostra in itinere platearum nostrarum adpropinquavit finis noster conpleti sunt dies nostri quia venit finis noster</span> <span class="verse"><a name="19">19</a>COPH velociores fuerunt persecutores nostri aquilis caeli super montes persecuti sunt nos in deserto insidiati sunt nobis</span> <span class="verse"><a name="20">20</a>RES spiritus oris nostri christus dominus captus est in peccatis nostris cui diximus in umbra tua vivemus in gentibus</span> <span class="verse"><a name="21">21</a>SEN gaude et laetare filia Edom quae habitas in terra Hus ad te quoque perveniet calix inebriaberis atque nudaberis</span> <span class="verse"><a name="22">22</a>THAU conpleta est iniquitas tua filia Sion non addet ultra ut transmigret te visitavit iniquitatem tuam filia Edom discoperuit peccata tua</span> </p></div</div></div></body></html>