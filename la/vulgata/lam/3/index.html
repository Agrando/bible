<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lam">Lamentations</a> &gt <strong>Chapter 3</strong></div><p><span class="verse"><a name="1">1</a>ALEPH ego vir videns paupertatem meam in virga indignationis eius</span> <span class="verse"><a name="2">2</a>ALEPH me minavit et adduxit in tenebris et non in lucem</span> <span class="verse"><a name="3">3</a>ALEPH tantum in me vertit et convertit manum suam tota die</span> <span class="verse"><a name="4">4</a>BETH vetustam fecit pellem meam et carnem meam contrivit ossa mea</span> <span class="verse"><a name="5">5</a>BETH aedificavit in gyro meo et circumdedit me felle et labore</span> <span class="verse"><a name="6">6</a>BETH in tenebrosis conlocavit me quasi mortuos sempiternos</span> <span class="verse"><a name="7">7</a>GIMEL circumaedificavit adversum me ut non egrediar adgravavit conpedem meam</span> <span class="verse"><a name="8">8</a>GIMEL sed et cum clamavero et rogavero exclusit orationem meam</span> <span class="verse"><a name="9">9</a>GIMEL conclusit vias meas lapidibus quadris semitas meas subvertit</span> <span class="verse"><a name="10">10</a>DELETH ursus insidians factus est mihi leo in absconditis</span> <span class="verse"><a name="11">11</a>DELETH semitas meas subvertit et confregit me posuit me desolatam</span> <span class="verse"><a name="12">12</a>DELETH tetendit arcum suum et posuit me quasi signum ad sagittam</span> <span class="verse"><a name="13">13</a>HE misit in renibus meis filias faretrae suae</span> <span class="verse"><a name="14">14</a>HE factus sum in derisu omni populo meo canticum eorum tota die</span> <span class="verse"><a name="15">15</a>HE replevit me amaritudinibus inebriavit me absinthio</span> <span class="verse"><a name="16">16</a>VAV et fregit ad numerum dentes meos cibavit me cinere</span> <span class="verse"><a name="17">17</a>VAV et repulsa est anima mea oblitus sum bonorum</span> <span class="verse"><a name="18">18</a>VAV et dixi periit finis meus et spes mea a Domino</span> <span class="verse"><a name="19">19</a>ZAI recordare paupertatis et transgressionis meae absinthii et fellis</span> <span class="verse"><a name="20">20</a>ZAI memoria memor ero et tabescet in me anima mea</span> <span class="verse"><a name="21">21</a>ZAI hoc recolens in corde meo ideo sperabo</span> <span class="verse"><a name="22">22</a>HETH misericordiae Domini quia non sumus consumpti quia non defecerunt miserationes eius</span> <span class="verse"><a name="23">23</a>HETH novae diluculo multa est fides tua</span> <span class="verse"><a name="24">24</a>HETH pars mea Dominus dixit anima mea propterea expectabo eum</span> <span class="verse"><a name="25">25</a>TETH bonus est Dominus sperantibus in eum animae quaerenti illum</span> <span class="verse"><a name="26">26</a>TETH bonum est praestolari cum silentio salutare Domini</span> <span class="verse"><a name="27">27</a>TETH bonum est viro cum portaverit iugum ab adulescentia sua</span> <span class="verse"><a name="28">28</a>IOTH sedebit solitarius et tacebit quia levavit super se</span> <span class="verse"><a name="29">29</a>IOTH ponet in pulvere os suum si forte sit spes</span> <span class="verse"><a name="30">30</a>IOTH dabit percutienti se maxillam saturabitur obprobriis</span> <span class="verse"><a name="31">31</a>CAPH quia non repellet in sempiternum Dominus</span> <span class="verse"><a name="32">32</a>CAPH quia si abiecit et miserebitur secundum multitudinem misericordiarum suarum</span> <span class="verse"><a name="33">33</a>CAPH non enim humiliavit ex corde suo et abiecit filios hominis</span> <span class="verse"><a name="34">34</a>LAMED ut contereret sub pedibus suis omnes vinctos terrae</span> <span class="verse"><a name="35">35</a>LAMED ut declinaret iudicium viri in conspectu vultus Altissimi</span> <span class="verse"><a name="36">36</a>LAMED ut perverteret hominem in iudicio suo Dominus ignoravit</span> <span class="verse"><a name="37">37</a>MEM quis est iste qui dixit ut fieret Domino non iubente</span> <span class="verse"><a name="38">38</a>MEM ex ore Altissimi non egredientur nec mala nec bona</span> <span class="verse"><a name="39">39</a>MEM quid murmuravit homo vivens vir pro peccatis suis</span> <span class="verse"><a name="40">40</a>NUN scrutemur vias nostras et quaeramus et revertamur ad Dominum</span> <span class="verse"><a name="41">41</a>NUN levemus corda nostra cum manibus ad Dominum in caelos</span> <span class="verse"><a name="42">42</a>NUN nos inique egimus et ad iracundiam provocavimus idcirco tu inexorabilis es</span> <span class="verse"><a name="43">43</a>SAMECH operuisti in furore et percussisti nos occidisti nec pepercisti</span> <span class="verse"><a name="44">44</a>SAMECH opposuisti nubem tibi ne transeat oratio</span> <span class="verse"><a name="45">45</a>SAMECH eradicationem et abiectionem posuisti me in medio populorum</span> <span class="verse"><a name="46">46</a>FE aperuerunt super nos os suum omnes inimici</span> <span class="verse"><a name="47">47</a>FE formido et laqueus facta est nobis vaticinatio et contritio</span> <span class="verse"><a name="48">48</a>FE divisiones aquarum deduxit oculus meus in contritione filiae populi mei</span> <span class="verse"><a name="49">49</a>AIN oculus meus adflictus est nec tacuit eo quod non esset requies</span> <span class="verse"><a name="50">50</a>AIN donec respiceret et videret Dominus de caelis</span> <span class="verse"><a name="51">51</a>AIN oculus meus depraedatus est animam meam in cunctis filiabus urbis meae</span> <span class="verse"><a name="52">52</a>SADE venatione ceperunt me quasi avem inimici mei gratis</span> <span class="verse"><a name="53">53</a>SADE lapsa est in lacu vita mea et posuerunt lapidem super me</span> <span class="verse"><a name="54">54</a>SADE inundaverunt aquae super caput meum dixi perii</span> <span class="verse"><a name="55">55</a>COPH invocavi nomen tuum Domine de lacis novissimis</span> <span class="verse"><a name="56">56</a>COPH vocem meam audisti ne avertas aurem tuam a singultu meo et clamoribus</span> <span class="verse"><a name="57">57</a>COPH adpropinquasti in die quando invocavi te dixisti ne timeas</span> <span class="verse"><a name="58">58</a>RES iudicasti Domine causam animae meae redemptor vitae meae</span> <span class="verse"><a name="59">59</a>RES vidisti Domine iniquitatem adversum me iudica iudicium meum</span> <span class="verse"><a name="60">60</a>RES vidisti omnem furorem universas cogitationes eorum adversum me</span> <span class="verse"><a name="61">61</a>SEN audisti obprobria eorum Domine omnes cogitationes eorum adversum me</span> <span class="verse"><a name="62">62</a>SEN labia insurgentium mihi et meditationes eorum adversum me tota die</span> <span class="verse"><a name="63">63</a>SEN sessionem eorum et resurrectionem eorum vide ego sum psalmus eorum</span> <span class="verse"><a name="64">64</a>THAU reddes eis vicem Domine iuxta opera manuum suarum</span> <span class="verse"><a name="65">65</a>THAU dabis eis scutum cordis laborem tuum</span> <span class="verse"><a name="66">66</a>THAU persequeris in furore et conteres eos sub caelis Domine</span> </p></div</div></div></body></html>