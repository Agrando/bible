<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 37</strong></div><p><span class="verse"><a name="1">1</a>et factum est cum audisset rex Ezechias scidit vestimenta sua et obvolutus est sacco et intravit in domum Domini</span> <span class="verse"><a name="2">2</a>et misit Eliachim qui erat super domum et Sobnam scribam et seniores de sacerdotibus opertos saccis ad Isaiam filium Amos prophetam</span> <span class="verse"><a name="3">3</a>et dixerunt ad eum haec dicit Ezechias dies tribulationis et correptionis et blasphemiae dies haec quia venerunt filii usque ad partum et virtus non est parienti</span> <span class="verse"><a name="4">4</a>si quo modo audiat Dominus Deus tuus verba Rabsaces quem misit rex Assyriorum dominus suus ad blasphemandum Deum viventem et obprobrandum sermonibus quos audivit Dominus Deus tuus leva ergo orationem pro reliquiis quae reppertae sunt</span> <span class="verse"><a name="5">5</a>et venerunt servi regis Ezechiae ad Isaiam</span> <span class="verse"><a name="6">6</a>et dixit ad eos Isaias haec dicetis domino vestro haec dicit Dominus ne timeas a facie verborum quae audisti quibus blasphemaverunt pueri regis Assyriorum me</span> <span class="verse"><a name="7">7</a>ecce ego dabo ei spiritum et audiet nuntium et revertetur ad terram suam et corruere eum faciam gladio in terra sua</span> <span class="verse"><a name="8">8</a>reversus est autem Rabsaces et invenit regem Assyriorum proeliantem adversus Lobna audierat enim quia profectus esset de Lachis</span> <span class="verse"><a name="9">9</a>et audivit de Tharaca rege Aethiopiae dicentes egressus est ut pugnet contra te quod cum audisset misit nuntios ad Ezechiam dicens</span> <span class="verse"><a name="10">10</a>haec dicetis Ezechiae regi Iudae loquentes non te decipiat Deus tuus in quo tu confidis dicens non dabitur Hierusalem in manu regis Assyriorum</span> <span class="verse"><a name="11">11</a>ecce tu audisti omnia quae fecerunt reges Assyriorum omnibus terris quas subverterunt et tu poteris liberari</span> <span class="verse"><a name="12">12</a>numquid eruerunt eos dii gentium quos subverterunt patres mei Gozan et Aran et Reseph et filios Eden qui erant in Thalassar</span> <span class="verse"><a name="13">13</a>ubi est rex Emath et rex Arfad et rex urbis Seffarvaim Anahe et Ava</span> <span class="verse"><a name="14">14</a>et tulit Ezechias libros de manu nuntiorum et legit eos et ascendit in domum Domini et expandit eos Ezechias coram Domino</span> <span class="verse"><a name="15">15</a>et oravit Ezechias ad Dominum dicens</span> <span class="verse"><a name="16">16</a>Domine exercituum Deus Israhel qui sedes super cherubin tu es Deus solus omnium regnorum terrae tu fecisti caelum et terram</span> <span class="verse"><a name="17">17</a>inclina Domine aurem tuam et audi aperi Domine oculos tuos et vide et audi omnia verba Sennacherib quae misit ad blasphemandum Deum viventem</span> <span class="verse"><a name="18">18</a>vere enim Domine desertas fecerunt reges Assyriorum terras et regiones earum</span> <span class="verse"><a name="19">19</a>et dederunt deos earum igni non enim erant dii sed opera manuum hominum lignum et lapis et comminuerunt eos</span> <span class="verse"><a name="20">20</a>et nunc Domine Deus noster salva nos de manu eius et cognoscant omnia regna terrae quia tu es Dominus solus</span> <span class="verse"><a name="21">21</a>et misit Isaias filius Amos ad Ezechiam dicens haec dicit Dominus Deus Israhel pro quibus rogasti me de Sennacherib rege Assyriorum</span> <span class="verse"><a name="22">22</a>hoc est verbum quod locutus est Dominus super eum despexit te subsannavit te virgo filia Sion post te caput movit filia Hierusalem</span> <span class="verse"><a name="23">23</a>cui exprobrasti et quem blasphemasti et super quem exaltasti vocem et levasti altitudinem oculorum tuorum ad Sanctum Israhel</span> <span class="verse"><a name="24">24</a>in manu servorum tuorum exprobrasti Domino et dixisti in multitudine quadrigarum mearum ego ascendi altitudinem montium iuga Libani et succidam excelsa cedrorum eius electas abietes illius et introibo altitudinem summitatis eius saltum Carmeli eius</span> <span class="verse"><a name="25">25</a>ego fodi et bibi aquam et exsiccavi vestigio pedis mei omnes rivos aggerum</span> <span class="verse"><a name="26">26</a>numquid non audisti quae olim fecerim ei ex diebus antiquis ego plasmavi illud et nunc adduxi et factum est in eradicationem collium conpugnantium et civitatum munitarum</span> <span class="verse"><a name="27">27</a>habitatores earum breviata manu contremuerunt et confusi sunt facti sunt sicut faenum agri et gramen pascuae et herba tectorum quae exaruit antequam maturesceret</span> <span class="verse"><a name="28">28</a>habitationem tuam et egressum tuum et introitum tuum cognovi et insaniam tuam contra me</span> <span class="verse"><a name="29">29</a>cum fureres adversum me superbia tua ascendit in aures meas ponam ergo circulum in naribus tuis et frenum in labiis tuis et reducam te in viam per quam venisti</span> <span class="verse"><a name="30">30</a>tibi autem hoc erit signum comede hoc anno quae sponte nascuntur et in anno secundo pomis vescere in anno autem tertio seminate et metite et plantate vineas et comedite fructum earum</span> <span class="verse"><a name="31">31</a>et mittet id quod salvatum fuerit de domo Iuda et quod reliquum est radicem deorsum et faciet fructum sursum</span> <span class="verse"><a name="32">32</a>quia de Hierusalem exibunt reliquiae et salvatio de monte Sion zelus Domini exercituum faciet istud</span> <span class="verse"><a name="33">33</a>propterea haec dicit Dominus de rege Assyriorum non introibit civitatem hanc et non iaciet ibi sagittam et non occupabit eam clypeus et non mittet in circuitu eius aggerem</span> <span class="verse"><a name="34">34</a>in via qua venit per eam revertetur et civitatem hanc non ingredietur dicit Dominus</span> <span class="verse"><a name="35">35</a>et protegam civitatem istam ut salvem eam propter me et propter David servum meum</span> <span class="verse"><a name="36">36</a>egressus est autem angelus Domini et percussit in castris Assyriorum centum octoginta quinque milia et surrexerunt mane et ecce omnes cadavera mortuorum</span> <span class="verse"><a name="37">37</a>et egressus est et abiit et reversus est Sennacherib rex Assyriorum et habitavit in Nineve</span> <span class="verse"><a name="38">38</a>et factum est cum adoraret in templo Nesrach deum suum Adramelech et Sarasar filii eius percusserunt eum gladio fugeruntque in terram Ararat et regnavit Asoraddon filius eius pro eo</span> </p></div</div></div></body></html>