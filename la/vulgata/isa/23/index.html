<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 23</strong></div><p><span class="verse"><a name="1">1</a>onus Tyri ululate naves maris quia vastata est domus unde venire consueverant de terra Cetthim revelatum est eis</span> <span class="verse"><a name="2">2</a>tacete qui habitatis in insula negotiatio Sidonis transfretantes mare repleverunt te</span> <span class="verse"><a name="3">3</a>in aquis multis semen Nili messis fluminis fruges eius et facta est negotiatio gentium</span> <span class="verse"><a name="4">4</a>erubesce Sidon ait enim mare fortitudo maris dicens non parturivi et non peperi et non enutrivi iuvenes nec ad incrementum perduxi virgines</span> <span class="verse"><a name="5">5</a>cum auditum fuerit in Aegypto dolebunt cum audierint de Tyro</span> <span class="verse"><a name="6">6</a>transite maria ululate qui habitatis in insula</span> <span class="verse"><a name="7">7</a>numquid non haec vestra est quae gloriabatur a diebus pristinis in antiquitate sua ducent eam pedes sui longe ad peregrinandum</span> <span class="verse"><a name="8">8</a>quis cogitavit hoc super Tyrum quondam coronatam cuius negotiatores principes institores eius incliti terrae</span> <span class="verse"><a name="9">9</a>Dominus exercituum cogitavit hoc ut detraheret superbiam omnis gloriae et ad ignominiam deduceret universos inclitos terrae</span> <span class="verse"><a name="10">10</a>transi terram tuam quasi flumen filia maris non est cingulum ultra tibi</span> <span class="verse"><a name="11">11</a>manum suam extendit super mare conturbavit regna Dominus mandavit adversum Chanaan ut contereret fortes eius</span> <span class="verse"><a name="12">12</a>et dixit non adicies ultra ut glorieris calumniam sustinens virgo filia Sidonis in Cetthim consurgens transfreta ibi quoque non erit requies tibi</span> <span class="verse"><a name="13">13</a>ecce terra Chaldeorum talis populus non fuit Assur fundavit eam in captivitatem transduxerunt robustos eius suffoderunt domos eius posuerunt eam in ruinam</span> <span class="verse"><a name="14">14</a>ululate naves maris quia devastata est fortitudo vestra</span> <span class="verse"><a name="15">15</a>et erit in die illa in oblivione eris o Tyre septuaginta annis sicut dies regis unius post septuaginta autem annos erit Tyro quasi canticum meretricis</span> <span class="verse"><a name="16">16</a>sume citharam circui civitatem meretrix oblivioni tradita bene cane frequenta canticum ut memoria tui sit</span> <span class="verse"><a name="17">17</a>et erit post septuaginta annos visitabit Dominus Tyrum et reducet eam ad mercedes suas et rursum fornicabitur cum universis regnis terrae super faciem terrae</span> <span class="verse"><a name="18">18</a>et erunt negotiatio eius et mercedes eius sanctificatae Domino non condentur neque reponentur quia his qui habitaverint coram Domino erit negotiatio eius ut manducent in saturitatem et vestiantur usque ad vetustatem</span> </p></div</div></div></body></html>