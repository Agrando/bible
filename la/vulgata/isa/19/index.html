<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 19</strong></div><p><span class="verse"><a name="1">1</a>onus Aegypti ecce Dominus ascendet super nubem levem et ingredietur Aegyptum et movebuntur simulacra Aegypti a facie eius et cor Aegypti tabescet in medio eius</span> <span class="verse"><a name="2">2</a>et concurrere faciam Aegyptios adversum Aegyptios et pugnabit vir contra fratrem suum et vir contra amicum suum civitas adversus civitatem regnum adversus regnum</span> <span class="verse"><a name="3">3</a>et disrumpetur spiritus Aegypti in visceribus eius et consilium eius praecipitabo et interrogabunt simulacra sua et divinos suos et pythones et ariolos</span> <span class="verse"><a name="4">4</a>et tradam Aegyptum in manu dominorum crudelium et rex fortis dominabitur eorum ait Dominus Deus exercituum</span> <span class="verse"><a name="5">5</a>et arescet aqua de mari et fluvius desolabitur atque siccabitur</span> <span class="verse"><a name="6">6</a>et deficient flumina adtenuabuntur et siccabuntur rivi aggerum calamus et iuncus marcescet</span> <span class="verse"><a name="7">7</a>nudabitur alveus rivi a fonte suo et omnis sementis inrigua siccabitur arescet et non erit</span> <span class="verse"><a name="8">8</a>et maerebunt piscatores et lugebunt omnes mittentes in flumen hamum et expandentes rete super faciem aquae marcescent</span> <span class="verse"><a name="9">9</a>confundentur qui operabantur linum pectentes et texentes subtilia</span> <span class="verse"><a name="10">10</a>et erunt inrigua eius flaccentia omnes qui faciebant lacunas ad capiendos pisces</span> <span class="verse"><a name="11">11</a>stulti principes Taneos sapientes consiliarii Pharao dederunt consilium insipiens quomodo dicetis Pharaoni filius sapientium ego filius regum antiquorum</span> <span class="verse"><a name="12">12</a>ubi sunt nunc sapientes tui adnuntient tibi et indicent quid cogitaverit Dominus exercituum super Aegyptum</span> <span class="verse"><a name="13">13</a>stulti facti sunt principes Taneos emarcuerunt principes Mempheos deceperunt Aegyptum angulum populorum eius</span> <span class="verse"><a name="14">14</a>Dominus miscuit in medio eius spiritum vertiginis et errare fecerunt Aegyptum in omni opere suo sicut errat ebrius et vomens</span> <span class="verse"><a name="15">15</a>et non erit Aegypto opus quod faciat caput et caudam incurvantem et refrenantem</span> <span class="verse"><a name="16">16</a>in die illa erit Aegyptus quasi mulieres et stupebunt et timebunt a facie commotionis manus Domini exercituum quam ipse movebit super eam</span> <span class="verse"><a name="17">17</a>et erit terra Iuda Aegypto in festivitatem omnis qui illius fuerit recordatus pavebit a facie consilii Domini exercituum quod ipse cogitavit super eam</span> <span class="verse"><a name="18">18</a>in die illa erunt quinque civitates in terra Aegypti loquentes lingua Chanaan et iurantes per Dominum exercituum civitas Solis vocabitur una</span> <span class="verse"><a name="19">19</a>in die illa erit altare Domini in medio terrae Aegypti et titulus iuxta terminum eius Domini</span> <span class="verse"><a name="20">20</a>et erit in signum et in testimonium Domino exercituum in terra Aegypti clamabunt enim ad Dominum a facie tribulantis et mittet eis salvatorem et propugnatorem qui liberet eos</span> <span class="verse"><a name="21">21</a>et cognoscetur Dominus ab Aegypto et cognoscent Aegyptii Dominum in die illa et colent eum in hostiis et muneribus et vota vovebunt Domino et solvent</span> <span class="verse"><a name="22">22</a>et percutiet Dominus Aegyptum plaga et sanabit eam et revertentur ad Dominum et placabitur eis et sanabit eos</span> <span class="verse"><a name="23">23</a>in die illa erit via de Aegypto in Assyrios et intrabit Assyrius Aegyptum et Aegyptius in Assyrios et servient Aegyptii Assur</span> <span class="verse"><a name="24">24</a>in die illa erit Israhel tertius Aegyptio et Assyrio benedictio in medio terrae</span> <span class="verse"><a name="25">25</a>cui benedixit Dominus exercituum dicens benedictus populus meus Aegypti et opus manuum mearum Assyrio hereditas autem mea Israhel</span> </p></div</div></div></body></html>