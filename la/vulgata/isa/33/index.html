<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 33</strong></div><p><span class="verse"><a name="1">1</a>vae qui praedaris nonne et ipse praedaberis et qui spernis nonne et ipse sperneris cum consummaveris depraedationem depraedaberis cum fatigatus desiveris contemnere contemneris</span> <span class="verse"><a name="2">2</a>Domine miserere nostri te expectavimus esto brachium eorum in mane et salus nostra in tempore tribulationis</span> <span class="verse"><a name="3">3</a>a voce angeli fugerunt populi ab exaltatione tua dispersae sunt gentes</span> <span class="verse"><a name="4">4</a>et congregabuntur spolia vestra sicut colligitur brucus velut cum fossae plenae fuerint de eo</span> <span class="verse"><a name="5">5</a>magnificatus est Dominus quoniam habitavit in excelso implevit Sion iudicio et iustitia</span> <span class="verse"><a name="6">6</a>et erit fides in temporibus tuis divitiae salutis sapientia et scientia timor Domini ipse thesaurus eius</span> <span class="verse"><a name="7">7</a>ecce videntes clamabunt foris angeli pacis amare flebunt</span> <span class="verse"><a name="8">8</a>dissipatae sunt viae cessavit transiens per semitam irritum factum est pactum proiecit civitates non reputavit homines</span> <span class="verse"><a name="9">9</a>luxit et elanguit terra confusus est Libanus et obsorduit et factus est Saron sicut desertum et concussa est Basan et Carmelus</span> <span class="verse"><a name="10">10</a>nunc consurgam dicit Dominus nunc exaltabor nunc sublevabor</span> <span class="verse"><a name="11">11</a>concipietis ardorem parietis stipulam spiritus vester ut ignis vorabit vos</span> <span class="verse"><a name="12">12</a>et erunt populi quasi de incendio cinis spinae congregatae igni conburentur</span> <span class="verse"><a name="13">13</a>audite qui longe estis quae fecerim et cognoscite vicini fortitudinem meam</span> <span class="verse"><a name="14">14</a>conterriti sunt in Sion peccatores possedit tremor hypocritas quis poterit habitare de vobis cum igne devorante quis habitabit ex vobis cum ardoribus sempiternis</span> <span class="verse"><a name="15">15</a>qui ambulat in iustitiis et loquitur veritates qui proicit avaritiam ex calumnia et excutit manus suas ab omni munere qui obturat aures suas ne audiat sanguinem et claudit oculos suos ne videat malum</span> <span class="verse"><a name="16">16</a>iste in excelsis habitabit munimenta saxorum sublimitas eius panis ei datus est aquae eius fideles sunt</span> <span class="verse"><a name="17">17</a>regem in decore suo videbunt oculi eius cernent terram de longe</span> <span class="verse"><a name="18">18</a>cor tuum meditabitur timorem ubi est litteratus ubi legis verba ponderans ubi doctor parvulorum</span> <span class="verse"><a name="19">19</a>populum inpudentem non videbis populum alti sermonis ita ut non possis intellegere disertitudinem linguae eius in quo nulla est sapientia</span> <span class="verse"><a name="20">20</a>respice Sion civitatem sollemnitatis nostrae oculi tui videbunt Hierusalem habitationem opulentam tabernaculum quod nequaquam transferri poterit nec auferentur clavi eius in sempiternum et omnes funiculi eius non rumpentur</span> <span class="verse"><a name="21">21</a>quia solummodo ibi magnificus Dominus noster locus fluviorum rivi latissimi et patentes non transibit per eum navis remigum neque trieris magna transgredietur eum</span> <span class="verse"><a name="22">22</a>Dominus enim iudex noster Dominus legifer noster Dominus rex noster ipse salvabit nos</span> <span class="verse"><a name="23">23</a>laxati sunt funiculi tui sed non praevalebunt sic erit malus tuus ut dilatare signum non queas tunc dividentur spolia praedarum multarum claudi diripient rapinam</span> <span class="verse"><a name="24">24</a>nec dicet vicinus elangui populus qui habitat in ea auferetur ab eo iniquitas</span> </p></div</div></div></body></html>