<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 49</strong></div><p><span class="verse"><a name="1">1</a>audite insulae et adtendite populi de longe Dominus ab utero vocavit me de ventre matris meae recordatus est nominis mei</span> <span class="verse"><a name="2">2</a>et posuit os meum quasi gladium acutum in umbra manus suae protexit me et posuit me sicut sagittam electam in faretra sua abscondit me</span> <span class="verse"><a name="3">3</a>et dixit mihi servus meus es tu Israhel quia in te gloriabor</span> <span class="verse"><a name="4">4</a>et ego dixi in vacuum laboravi sine causa et vane fortitudinem meam consumpsi ergo iudicium meum cum Domino et opus meum cum Deo meo</span> <span class="verse"><a name="5">5</a>et nunc dicit Dominus formans me ex utero servum sibi ut reducam Iacob ad eum et Israhel non congregabitur et glorificatus sum in oculis Domini et Deus meus factus est fortitudo mea</span> <span class="verse"><a name="6">6</a>et dixit parum est ut sis mihi servus ad suscitandas tribus Iacob et feces Israhel convertendas dedi te in lucem gentium ut sis salus mea usque ad extremum terrae</span> <span class="verse"><a name="7">7</a>haec dicit Dominus redemptor Israhel Sanctus eius ad contemptibilem animam ad abominatam gentem ad servum dominorum reges videbunt et consurgent principes et adorabunt propter Dominum quia fidelis est et Sanctum Israhel qui elegit te</span> <span class="verse"><a name="8">8</a>haec dicit Dominus in tempore placito exaudivi te et in die salutis auxiliatus sum tui et servavi te et dedi te in foedus populi ut suscitares terram et possideres hereditates dissipatas</span> <span class="verse"><a name="9">9</a>ut diceres his qui vincti sunt exite et his qui in tenebris revelamini super vias pascentur et in omnibus planis pascua eorum</span> <span class="verse"><a name="10">10</a>non esurient neque sitient et non percutiet eos aestus et sol quia miserator eorum reget eos et ad fontes aquarum portabit eos</span> <span class="verse"><a name="11">11</a>et ponam omnes montes meos in viam et semitae meae exaltabuntur</span> <span class="verse"><a name="12">12</a>ecce isti de longe venient et ecce illi ab aquilone et mari et isti de terra australi</span> <span class="verse"><a name="13">13</a>laudate caeli et exulta terra iubilate montes laudem quia consolatus est Dominus populum suum et pauperum suorum miserebitur</span> <span class="verse"><a name="14">14</a>et dixit Sion dereliquit me Dominus et Dominus oblitus est mei</span> <span class="verse"><a name="15">15</a>numquid oblivisci potest mulier infantem suum ut non misereatur filio uteri sui et si illa oblita fuerit ego tamen non obliviscar tui</span> <span class="verse"><a name="16">16</a>ecce in manibus meis descripsi te muri tui coram oculis meis semper</span> <span class="verse"><a name="17">17</a>venerunt structores tui destruentes te et dissipantes a te exibunt</span> <span class="verse"><a name="18">18</a>leva in circuitu oculos tuos et vide omnes isti congregati sunt venerunt tibi vivo ego dicit Dominus quia omnibus his velut ornamento vestieris et circumdabis tibi eos quasi sponsa</span> <span class="verse"><a name="19">19</a>quia deserta tua et solitudines tuae et terra ruinae tuae nunc angusta erunt prae habitatoribus et longe fugabuntur qui absorbebant te</span> <span class="verse"><a name="20">20</a>adhuc dicent in auribus tuis filii sterilitatis tuae angustus mihi est locus fac spatium mihi ut habitem</span> <span class="verse"><a name="21">21</a>et dices in corde tuo quis genuit mihi istos ego sterilis et non pariens transmigrata et captiva et istos quis enutrivit ego destituta et sola et isti ubi hic erant</span> <span class="verse"><a name="22">22</a>haec dicit Dominus Deus ecce levo ad gentes manum meam et ad populos exaltabo signum meum et adferent filios tuos in ulnis et filias tuas super umeros portabunt</span> <span class="verse"><a name="23">23</a>et erunt reges nutricii tui et reginae nutrices tuae vultu in terra dimisso adorabunt te et pulverem pedum tuorum lingent et scies quia ego Dominus super quo non confundentur qui expectant eum</span> <span class="verse"><a name="24">24</a>numquid tolletur a forte praeda aut quod captum fuerit a robusto salvum esse poterit</span> <span class="verse"><a name="25">25</a>quia haec dicit Dominus equidem et captivitas a forte tolletur et quod ablatum fuerit a robusto salvabitur eos vero qui iudicaverunt te ego iudicabo et filios tuos ego salvabo</span> <span class="verse"><a name="26">26</a>et cibabo hostes tuos carnibus suis et quasi musto sanguine suo inebriabuntur et sciet omnis caro quia ego Dominus salvans te et redemptor tuus Fortis Iacob</span> </p></div</div></div></body></html>