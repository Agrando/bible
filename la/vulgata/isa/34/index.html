<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 34</strong></div><p><span class="verse"><a name="1">1</a>accedite gentes et audite et populi adtendite audiat terra et plenitudo eius orbis et omne germen eius</span> <span class="verse"><a name="2">2</a>quia indignatio Domini super omnes gentes et furor super universam militiam eorum interfecit eos et dedit eos in occisionem</span> <span class="verse"><a name="3">3</a>interfecti eorum proicientur et de cadaveribus eorum ascendet fetor tabescent montes sanguine eorum</span> <span class="verse"><a name="4">4</a>et tabescet omnis militia caelorum et conplicabuntur sicut liber caeli et omnis militia eorum defluet sicut defluit folium de vinea et de ficu</span> <span class="verse"><a name="5">5</a>quoniam inebriatus est in caelo gladius meus ecce super Idumeam descendet et super populum interfectionis meae ad iudicium</span> <span class="verse"><a name="6">6</a>gladius Domini repletus est sanguine incrassatus est adipe de sanguine agnorum et hircorum de sanguine medullatorum arietum victima enim Domini in Bosra et interfectio magna in terra Edom</span> <span class="verse"><a name="7">7</a>et descendent unicornes cum eis et tauri cum potentibus inebriabitur terra eorum sanguine et humus eorum adipe pinguium</span> <span class="verse"><a name="8">8</a>quia dies ultionis Domini annus retributionum iudicii Sion</span> <span class="verse"><a name="9">9</a>et convertentur torrentes eius in picem et humus eius in sulphur et erit terra eius in picem ardentem</span> <span class="verse"><a name="10">10</a>nocte et die non extinguetur in sempiternum ascendet fumus eius a generatione in generationem desolabitur in saeculum saeculorum non erit transiens per eam</span> <span class="verse"><a name="11">11</a>et possidebunt illam onocrotalus et ericius et ibis et corvus habitabunt in ea et extendetur super eam mensura ut redigatur ad nihilum et perpendiculum in desolationem</span> <span class="verse"><a name="12">12</a>nobiles eius non erunt ibi regem potius invocabunt et omnes principes eius erunt in nihilum</span> <span class="verse"><a name="13">13</a>et orientur in domibus eius spinae et urticae et paliurus in munitionibus eius et erit cubile draconum et pascua strutionum</span> <span class="verse"><a name="14">14</a>et occurrent daemonia onocentauris et pilosus clamabit alter ad alterum ibi cubavit lamia et invenit sibi requiem</span> <span class="verse"><a name="15">15</a>ibi habuit foveam ericius et enutrivit catulos et circumfodit et fovit in umbra eius illuc congregati sunt milvi alter ad alterum</span> <span class="verse"><a name="16">16</a>requirite diligenter in libro Domini et legite unum ex eis non defuit alter ad alterum non quaesivit quia quod ex ore meo procedit ille mandavit et spiritus eius ipse congregavit ea</span> <span class="verse"><a name="17">17</a>et ipse misit eis sortem et manus eius divisit eam illis in mensuram usque in aeternum possidebunt eam in generatione et generatione habitabunt in ea</span> </p></div</div></div></body></html>