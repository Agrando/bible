<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 3</strong></div><p><span class="verse"><a name="1">1</a>ecce enim Dominator Deus exercituum auferet ab Hierusalem et ab Iuda validum et fortem omne robur panis et omne robur aquae</span> <span class="verse"><a name="2">2</a>fortem et virum bellatorem iudicem et prophetam et ariolum et senem</span> <span class="verse"><a name="3">3</a>principem super quinquaginta et honorabilem vultu et consiliarium sapientem de architectis et prudentem eloquii mystici</span> <span class="verse"><a name="4">4</a>et dabo pueros principes eorum et effeminati dominabuntur eis</span> <span class="verse"><a name="5">5</a>et inruet populus vir ad virum unusquisque ad proximum suum tumultuabitur puer contra senem et ignobilis contra nobilem</span> <span class="verse"><a name="6">6</a>adprehendet enim vir fratrem suum domesticum patris sui vestimentum tibi est princeps esto noster ruina autem haec sub manu tua</span> <span class="verse"><a name="7">7</a>respondebit in die illa dicens non sum medicus et in domo mea non est panis neque vestimentum nolite constituere me principem populi</span> <span class="verse"><a name="8">8</a>ruit enim Hierusalem et Iudas concidit quia lingua eorum et adinventiones eorum contra Dominum ut provocarent oculos maiestatis eius</span> <span class="verse"><a name="9">9</a>agnitio vultus eorum respondit eis et peccatum suum quasi Sodomae praedicaverunt nec absconderunt vae animae eorum quoniam reddita sunt eis mala</span> <span class="verse"><a name="10">10</a>dicite iusto quoniam bene quoniam fructum adinventionum suarum comedet</span> <span class="verse"><a name="11">11</a>vae impio in malum retributio enim manuum eius fiet ei</span> <span class="verse"><a name="12">12</a>populum meum exactores sui spoliaverunt et mulieres dominatae sunt eius popule meus qui beatum te dicunt ipsi te decipiunt et viam gressuum tuorum dissipant</span> <span class="verse"><a name="13">13</a>stat ad iudicandum Dominus et stat ad iudicandos populos</span> <span class="verse"><a name="14">14</a>Dominus ad iudicium veniet cum senibus populi sui et principibus eius vos enim depasti estis vineam meam et rapina pauperis in domo vestra</span> <span class="verse"><a name="15">15</a>quare adteritis populum meum et facies pauperum commolitis dicit Dominus Deus exercituum</span> <span class="verse"><a name="16">16</a>et dixit Dominus pro eo quod elevatae sunt filiae Sion et ambulaverunt extento collo et nutibus oculorum ibant et plaudebant ambulabant et in pedibus suis conposito gradu incedebant</span> <span class="verse"><a name="17">17</a>decalvabit Dominus verticem filiarum Sion et Dominus crinem earum nudabit</span> <span class="verse"><a name="18">18</a>in die illa auferet Dominus ornatum calciamentorum et lunulas</span> <span class="verse"><a name="19">19</a>et torques et monilia et armillas et mitras</span> <span class="verse"><a name="20">20</a>discriminalia et periscelidas et murenulas et olfactoriola et inaures</span> <span class="verse"><a name="21">21</a>et anulos et gemmas in fronte pendentes</span> <span class="verse"><a name="22">22</a>et mutatoria et pallia et linteamina et acus</span> <span class="verse"><a name="23">23</a>et specula et sindones et vittas et theristra</span> <span class="verse"><a name="24">24</a>et erit pro suavi odore fetor et pro zona funiculus et pro crispanti crine calvitium et pro fascia pectorali cilicium</span> <span class="verse"><a name="25">25</a>pulcherrimi quoque viri tui gladio cadent et fortes tui in proelio</span> <span class="verse"><a name="26">26</a>et maerebunt atque lugebunt portae eius et desolata in terra sedebit</span> </p></div</div></div></body></html>