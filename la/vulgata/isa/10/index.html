<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 10</strong></div><p><span class="verse"><a name="1">1</a>vae qui condunt leges iniquas et scribentes iniustitiam scripserunt</span> <span class="verse"><a name="2">2</a>ut opprimerent in iudicio pauperes et vim facerent causae humilium populi mei ut essent viduae praeda eorum et pupillos diriperent</span> <span class="verse"><a name="3">3</a>quid facietis in die visitationis et calamitatis de longe venientis ad cuius fugietis auxilium et ubi derelinquetis gloriam vestram</span> <span class="verse"><a name="4">4</a>ne incurvemini sub vinculo et cum interfectis cadatis super omnibus his non est aversus furor eius sed adhuc manus eius extenta</span> <span class="verse"><a name="5">5</a>vae Assur virga furoris mei et baculus ipse in manu eorum indignatio mea</span> <span class="verse"><a name="6">6</a>ad gentem fallacem mittam eum et contra populum furoris mei mandabo illi ut auferat spolia et diripiat praedam et ponat illum in conculcationem quasi lutum platearum</span> <span class="verse"><a name="7">7</a>ipse autem non sic arbitrabitur et cor eius non ita aestimabit sed ad conterendum erit cor eius et ad internicionem gentium non paucarum</span> <span class="verse"><a name="8">8</a>dicet enim</span> <span class="verse"><a name="9">9</a>numquid non principes mei simul reges sunt numquid non ut Charchamis sic Chalanno et ut Arfad sic Emath numquid non ut Damascus sic Samaria</span> <span class="verse"><a name="10">10</a>quomodo invenit manus mea regna idoli sic et simulacra eorum de Hierusalem et de Samaria</span> <span class="verse"><a name="11">11</a>numquid non sicut feci Samariae et idolis eius sic faciam Hierusalem et simulacris eius</span> <span class="verse"><a name="12">12</a>et erit cum impleverit Dominus cuncta opera sua in monte Sion et in Hierusalem visitabo super fructum magnifici cordis regis Assur et super gloriam altitudinis oculorum eius</span> <span class="verse"><a name="13">13</a>dixit enim in fortitudine manus meae feci et in sapientia mea intellexi et abstuli terminos populorum et principes eorum depraedatus sum et detraxi quasi potens in sublime residentes</span> <span class="verse"><a name="14">14</a>et invenit quasi nidum manus mea fortitudinem populorum et sicut colliguntur ova quae derelicta sunt sic universam terram ego congregavi et non fuit qui moveret pinnam et aperiret os et ganniret</span> <span class="verse"><a name="15">15</a>numquid gloriabitur securis contra eum qui secat in ea aut exaltabitur serra contra eum a quo trahitur quomodo si elevetur virga contra levantem se et exaltetur baculus qui utique lignum est</span> <span class="verse"><a name="16">16</a>propter hoc mittet Dominator Deus exercituum in pinguibus eius tenuitatem et subtus gloriam eius succensa ardebit quasi conbustio ignis</span> <span class="verse"><a name="17">17</a>et erit lumen Israhel in igne et Sanctus eius in flamma et succendetur et devorabitur spina eius et vepres in die una</span> <span class="verse"><a name="18">18</a>et gloria saltus eius et Carmeli eius ab anima usque ad carnem consumetur et erit terrore profugus</span> <span class="verse"><a name="19">19</a>et reliquiae ligni saltus eius pro paucitate numerabuntur et puer scribet eos</span> <span class="verse"><a name="20">20</a>et erit in die illa non adiciet residuum Israhel et hii qui fugerint de domo Iacob inniti super eo qui percutit eos sed innitetur super Dominum Sanctum Israhel in veritate</span> <span class="verse"><a name="21">21</a>reliquiae convertentur reliquiae inquam Iacob ad Deum fortem</span> <span class="verse"><a name="22">22</a>si enim fuerit populus tuus Israhel quasi harena maris reliquiae convertentur ex eo consummatio adbreviata inundabit iustitiam</span> <span class="verse"><a name="23">23</a>consummationem enim et adbreviationem Dominus Deus exercituum faciet in medio omnis terrae</span> <span class="verse"><a name="24">24</a>propter hoc haec dicit Dominus Deus exercituum noli timere populus meus habitator Sion ab Assur in virga percutiet te et baculum suum levabit super te in via Aegypti</span> <span class="verse"><a name="25">25</a>adhuc enim paululum modicumque et consummabitur indignatio et furor meus super scelus eorum</span> <span class="verse"><a name="26">26</a>et suscitabit super eum Dominus exercituum flagellum iuxta plagam Madian in petra Oreb et virgam suam super mare et levabit eam in via Aegypti</span> <span class="verse"><a name="27">27</a>et erit in die illa auferetur onus eius de umero tuo et iugum eius de collo tuo et conputrescet iugum a facie olei</span> <span class="verse"><a name="28">28</a>veniet in Aiath transibit in Magron apud Machmas commendabit vasa sua</span> <span class="verse"><a name="29">29</a>transierunt cursim Gabee sedes nostra obstipuit Rama Gabaath Saulis fugit</span> <span class="verse"><a name="30">30</a>hinni voce tua filia Gallim adtende Laisa paupercula Anathoth</span> <span class="verse"><a name="31">31</a>migravit Medemena habitatores Gebim confortamini</span> <span class="verse"><a name="32">32</a>adhuc dies est ut in Nob stetur agitabit manum suam super montem filiae Sion collem Hierusalem</span> <span class="verse"><a name="33">33</a>ecce Dominator Dominus exercituum confringet lagunculam in terrore et excelsi statura succidentur et sublimes humiliabuntur</span> <span class="verse"><a name="34">34</a>et subvertentur condensa saltus ferro et Libanus cum excelsis cadet</span> </p></div</div></div></body></html>