<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 13</strong></div><p><span class="verse"><a name="1">1</a>onus Babylonis quod vidit Isaias filius Amos</span> <span class="verse"><a name="2">2</a>super montem caligosum levate signum exaltate vocem levate manum et ingrediantur portas duces</span> <span class="verse"><a name="3">3</a>ego mandavi sanctificatis meis et vocavi fortes meos in ira mea exultantes in gloria mea</span> <span class="verse"><a name="4">4</a>vox multitudinis in montibus quasi populorum frequentium vox sonitus regum gentium congregatarum Dominus exercituum praecepit militiae belli</span> <span class="verse"><a name="5">5</a>venientibus de terra procul a summitate caeli Dominus et vasa furoris eius ut disperdat omnem terram</span> <span class="verse"><a name="6">6</a>ululate quia prope est dies Domini quasi vastitas a Domino veniet</span> <span class="verse"><a name="7">7</a>propter hoc omnes manus dissolventur et omne cor hominis tabescet</span> <span class="verse"><a name="8">8</a>et conteretur tortiones et dolores tenebunt quasi parturiens dolebunt unusquisque ad proximum suum stupebit facies conbustae vultus eorum</span> <span class="verse"><a name="9">9</a>ecce dies Domini venit crudelis et indignationis plenus et irae furorisque ad ponendam terram in solitudine et peccatores eius conterendos de ea</span> <span class="verse"><a name="10">10</a>quoniam stellae caeli et splendor earum non expandent lumen suum obtenebratus est sol in ortu suo et luna non splendebit in lumine suo</span> <span class="verse"><a name="11">11</a>et visitabo super orbis mala et contra impios iniquitatem eorum et quiescere faciam superbiam infidelium et arrogantiam fortium humiliabo</span> <span class="verse"><a name="12">12</a>pretiosior erit vir auro et homo mundo obrizo</span> <span class="verse"><a name="13">13</a>super hoc caelum turbabo et movebitur terra de loco suo propter indignationem Domini exercituum et propter diem irae furoris eius</span> <span class="verse"><a name="14">14</a>et erit quasi dammula fugiens et quasi ovis et non erit qui congreget unusquisque ad populum suum convertetur et singuli ad terram suam fugient</span> <span class="verse"><a name="15">15</a>omnis qui inventus fuerit occidetur et omnis qui supervenerit cadet in gladio</span> <span class="verse"><a name="16">16</a>infantes eorum adlident in oculis eorum diripientur domus eorum et uxores eorum violabuntur</span> <span class="verse"><a name="17">17</a>ecce ego suscitabo super eos Medos qui argentum non quaerant nec aurum velint</span> <span class="verse"><a name="18">18</a>sed sagittis parvulos interficiant et lactantibus uteri non misereantur et super filios non parcat oculus eorum</span> <span class="verse"><a name="19">19</a>et erit Babylon illa gloriosa in regnis inclita in superbia Chaldeorum sicut subvertit Deus Sodomam et Gomorram</span> <span class="verse"><a name="20">20</a>non habitabitur usque in finem et non fundabitur usque ad generationem et generationem nec ponet ibi tentoria Arabs nec pastores requiescent ibi</span> <span class="verse"><a name="21">21</a>sed requiescent ibi bestiae et replebuntur domus eorum draconibus et habitabunt ibi strutiones et pilosi saltabunt ibi</span> <span class="verse"><a name="22">22</a>et respondebunt ibi ululae in aedibus eius et sirenae in delubris voluptatis</span> </p></div</div></div></body></html>