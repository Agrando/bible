<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 22</strong></div><p><span class="verse"><a name="1">1</a>onus vallis Visionis quidnam tibi quoque est quia ascendisti et tu omnis in tecta</span> <span class="verse"><a name="2">2</a>clamoris plena urbs frequens civitas exultans interfecti tui non interfecti gladio nec mortui in bello</span> <span class="verse"><a name="3">3</a>cuncti principes tui fugerunt simul dureque ligati sunt omnes qui inventi sunt vincti sunt pariter procul fugerunt</span> <span class="verse"><a name="4">4</a>propterea dixi recedite a me amare flebo nolite incumbere ut consolemini me super vastitate filiae populi mei</span> <span class="verse"><a name="5">5</a>dies enim interfectionis et conculcationis et fletuum Domino Deo exercituum in valle Visionis scrutans murum et magnificus super montem</span> <span class="verse"><a name="6">6</a>et Aelam sumpsit faretram currum hominis equitis et parietem nudavit clypeus</span> <span class="verse"><a name="7">7</a>et erunt electae valles tuae plenae quadrigarum et equites ponent sedes suas in porta</span> <span class="verse"><a name="8">8</a>et revelabitur operimentum Iudae et videbis in die illa armamentarium domus saltus</span> <span class="verse"><a name="9">9</a>et scissuras civitatis David videbitis quia multiplicatae sunt et congregastis aquas piscinae inferioris</span> <span class="verse"><a name="10">10</a>et domos Hierusalem numerastis et destruxistis domos ad muniendum murum</span> <span class="verse"><a name="11">11</a>et lacum fecistis inter duos muros et aquam piscinae veteris et non suspexistis ad eum qui fecerat eam et operatorem eius de longe non vidistis</span> <span class="verse"><a name="12">12</a>et vocavit Dominus Deus exercituum in die illa ad fletum et ad planctum ad calvitium et ad cingulum sacci</span> <span class="verse"><a name="13">13</a>et ecce gaudium et laetitia occidere vitulos et iugulare arietes comedere carnes et bibere vinum comedamus et bibamus cras enim moriemur</span> <span class="verse"><a name="14">14</a>et revelata est in auribus meis Domini exercituum si dimittetur iniquitas haec vobis donec moriamini dicit Dominus Deus exercituum</span> <span class="verse"><a name="15">15</a>haec dicit Dominus Deus exercituum vade ingredere ad eum qui habitat in tabernaculo ad Sobnam praepositum templi</span> <span class="verse"><a name="16">16</a>quid tu hic aut quasi quis hic quia excidisti tibi hic sepulchrum excidisti in excelso memoriam diligenter in petra tabernaculum tibi</span> <span class="verse"><a name="17">17</a>ecce Dominus asportari te faciet sicut asportatur gallus gallinacius et quasi amictum sic sublevabit te</span> <span class="verse"><a name="18">18</a>coronans coronabit te tribulatione quasi pilam mittet te in terram latam et spatiosam ibi morieris et ibi erit currus gloriae tuae ignominia domus Domini tui</span> <span class="verse"><a name="19">19</a>et expellam te de statione tua et de ministerio tuo deponam te</span> <span class="verse"><a name="20">20</a>et erit in die illa vocabo servum meum Eliachim filium Helciae</span> <span class="verse"><a name="21">21</a>et induam illum tunicam tuam et cingulo tuo confortabo eum et potestatem tuam dabo in manu eius et erit quasi pater habitantibus Hierusalem et domui Iuda</span> <span class="verse"><a name="22">22</a>et dabo clavem domus David super umerum eius et aperiet et non erit qui claudat et claudet et non erit qui aperiat</span> <span class="verse"><a name="23">23</a>et figam illum paxillum in loco fideli et erit in solium gloriae domui patris sui</span> <span class="verse"><a name="24">24</a>et suspendent super eum omnem gloriam domus patris eius vasorum diversa genera omne vas parvulum a vasis craterarum usque ad omne vas musicorum</span> <span class="verse"><a name="25">25</a>in die illo dicit Dominus exercituum auferetur paxillus qui fixus fuerat in loco fideli et frangetur et cadet et peribit quod pependerat in eo quia Dominus locutus est</span> </p></div</div></div></body></html>