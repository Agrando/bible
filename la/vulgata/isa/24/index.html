<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 24</strong></div><p><span class="verse"><a name="1">1</a>ecce Dominus dissipabit terram et nudabit eam et adfliget faciem eius et disperget habitatores eius</span> <span class="verse"><a name="2">2</a>et erit sicut populus sic sacerdos et sicut servus sic dominus eius sicut ancilla sic domina eius sicut emens sic ille qui vendit sicut fenerator sic is qui mutuum accipit sicut qui repetit sic qui debet</span> <span class="verse"><a name="3">3</a>dissipatione dissipabitur terra et direptione praedabitur Dominus enim locutus est verbum hoc</span> <span class="verse"><a name="4">4</a>luxit et defluxit terra et infirmata est defluxit orbis infirmata est altitudo populi terrae</span> <span class="verse"><a name="5">5</a>et terra interfecta est ab habitatoribus suis quia transgressi sunt leges mutaverunt ius dissipaverunt foedus sempiternum</span> <span class="verse"><a name="6">6</a>propter hoc maledictio vorabit terram et peccabunt habitatores eius ideoque insanient cultores eius et relinquentur homines pauci</span> <span class="verse"><a name="7">7</a>luxit vindemia infirmata est vitis ingemuerunt omnes qui laetabantur corde</span> <span class="verse"><a name="8">8</a>cessavit gaudium tympanorum quievit sonitus laetantium conticuit dulcedo citharae</span> <span class="verse"><a name="9">9</a>cum cantico non bibent vinum amara erit potio bibentibus illam</span> <span class="verse"><a name="10">10</a>adtrita est civitas vanitatis clausa est omnis domus nullo introeunte</span> <span class="verse"><a name="11">11</a>clamor erit super vino in plateis deserta est omnis laetitia translatum est gaudium terrae</span> <span class="verse"><a name="12">12</a>relicta est in urbe solitudo et calamitas opprimet portas</span> <span class="verse"><a name="13">13</a>quia haec erunt in medio terrae in medio populorum quomodo si paucae olivae quae remanserunt excutiantur ex olea et racemi cum fuerit finita vindemia</span> <span class="verse"><a name="14">14</a>hii levabunt vocem suam atque laudabunt cum glorificatus fuerit Dominus hinnient de mari</span> <span class="verse"><a name="15">15</a>propter hoc in doctrinis glorificate Dominum in insulis maris nomen Domini Dei Israhel</span> <span class="verse"><a name="16">16</a>a finibus terrae laudes audivimus gloriam iusti et dixi secretum meum mihi secretum meum mihi vae mihi praevaricantes praevaricati sunt et praevaricatione transgressorum praevaricati sunt</span> <span class="verse"><a name="17">17</a>formido et fovea et laqueus super te qui habitator es terrae</span> <span class="verse"><a name="18">18</a>et erit qui fugerit a voce formidinis cadet in foveam et qui se explicuerit de fovea tenebitur laqueo quia cataractae de excelsis apertae sunt et concutientur fundamenta terrae</span> <span class="verse"><a name="19">19</a>confractione confringetur terra contritione conteretur terra commotione commovebitur terra</span> <span class="verse"><a name="20">20</a>agitatione agitabitur terra sicut ebrius et auferetur quasi tabernaculum unius noctis et gravabit eam iniquitas sua et corruet et non adiciet ut resurgat</span> <span class="verse"><a name="21">21</a>et erit in die illa visitabit Dominus super militiam caeli in excelso et super reges terrae qui sunt super terram</span> <span class="verse"><a name="22">22</a>et congregabuntur in congregationem unius fascis in lacum et cludentur ibi in carcerem et post multos dies visitabuntur</span> <span class="verse"><a name="23">23</a>et erubescet luna et confundetur sol cum regnaverit Dominus exercituum in monte Sion et in Hierusalem et in conspectu senum suorum fuerit glorificatus</span> </p></div</div></div></body></html>