<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 29</strong></div><p><span class="verse"><a name="1">1</a>vae Arihel Arihel civitas quam circumdedit David additus est annus ad annum sollemnitates evolutae sunt</span> <span class="verse"><a name="2">2</a>et circumvallabo Arihel et erit tristis et maerens et erit mihi quasi Arihel</span> <span class="verse"><a name="3">3</a>et circumdabo quasi spheram in circuitu tuo et iaciam contra te aggerem et munimenta ponam in obsidionem tuam</span> <span class="verse"><a name="4">4</a>humiliaberis de terra loqueris et de humo audietur eloquium tuum et erit quasi pythonis de terra vox tua et de humo eloquium tuum mussitabit</span> <span class="verse"><a name="5">5</a>et erit sicut pulvis tenuis multitudo ventilantium te et sicut favilla pertransiens multitudo eorum qui contra te praevaluerunt</span> <span class="verse"><a name="6">6</a>eritque repente confestim a Domino exercituum visitabitur in tonitru et commotione terrae et voce magna turbinis et tempestatis et flammae ignis devorantis</span> <span class="verse"><a name="7">7</a>et erit sicut somnium visionis nocturnae multitudo omnium gentium quae dimicaverunt contra Arihel et omnes qui militaverunt et obsederunt et praevaluerunt adversus eam</span> <span class="verse"><a name="8">8</a>et sicuti somniat esuriens et comedit cum autem fuerit expertus vacua est anima eius et sicut somniat sitiens et bibit et postquam fuerit expergefactus lassus adhuc sitit et anima eius vacua est sic erit multitudo omnium gentium quae dimicaverunt contra montem Sion</span> <span class="verse"><a name="9">9</a>obstupescite et admiramini fluctuate et vacillate inebriamini et non a vino movemini et non ebrietate</span> <span class="verse"><a name="10">10</a>quoniam miscuit vobis Dominus spiritum soporis claudet oculos vestros prophetas et principes vestros qui vident visiones operiet</span> <span class="verse"><a name="11">11</a>et erit vobis visio omnium sicut verba libri signati quem cum dederint scienti litteras dicent lege istum et respondebit non possum signatus est enim</span> <span class="verse"><a name="12">12</a>et dabitur liber nescienti litteras diceturque ei lege et respondebit nescio litteras</span> <span class="verse"><a name="13">13</a>et dixit Dominus eo quod adpropinquat populus iste ore suo et labiis suis glorificat me cor autem eius longe est a me et timuerunt me mandato hominum et doctrinis</span> <span class="verse"><a name="14">14</a>ideo ecce ego addam ut admirationem faciam populo huic miraculo grandi et stupendo peribit enim sapientia a sapientibus eius et intellectus prudentium eius abscondetur</span> <span class="verse"><a name="15">15</a>vae qui profundi estis corde ut a Domino abscondatis consilium quorum sunt in tenebris opera et dicunt quis videt nos et quis novit nos</span> <span class="verse"><a name="16">16</a>perversa est haec vestra cogitatio quasi lutum contra figulum cogitet et dicat opus factori suo non fecisti me et figmentum dicat fictori suo non intellegis</span> <span class="verse"><a name="17">17</a>nonne adhuc in modico et in brevi convertetur Libanus in Chermel et Chermel in saltum reputabitur</span> <span class="verse"><a name="18">18</a>et audient in die illa surdi verba libri et de tenebris et caligine oculi caecorum videbunt</span> <span class="verse"><a name="19">19</a>et addent mites in Domino laetitiam et pauperes homines in Sancto Israhel exultabunt</span> <span class="verse"><a name="20">20</a>quoniam defecit qui praevalebat consummatus est inlusor et succisi sunt omnes qui vigilabant super iniquitatem</span> <span class="verse"><a name="21">21</a>qui peccare faciebant homines in verbo et arguentem in porta subplantabant et declinaverunt frustra a iusto</span> <span class="verse"><a name="22">22</a>propter hoc haec dicit Dominus ad domum Iacob qui redemit Abraham non modo confundetur Iacob nec modo vultus eius erubescet</span> <span class="verse"><a name="23">23</a>sed cum viderit filios suos opera manuum mearum in medio sui sanctificantes nomen meum et sanctificabunt Sanctum Iacob et Deum Israhel praedicabunt</span> <span class="verse"><a name="24">24</a>et scient errantes spiritu intellectum et mussitatores discent legem</span> </p></div</div></div></body></html>