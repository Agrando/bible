<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 36</strong></div><p><span class="verse"><a name="1">1</a>et factum est in quartodecimo anno regis Ezechiae ascendit Sennacherib rex Assyriorum super omnes civitates Iuda munitas et cepit eas</span> <span class="verse"><a name="2">2</a>et misit rex Assyriorum Rabsacen de Lachis in Hierusalem ad regem Ezechiam in manu gravi et stetit in aquaeductu piscinae superioris in via agri Fullonis</span> <span class="verse"><a name="3">3</a>et egressus est ad eum Eliachim filius Helciae qui erat super domum et Sobna scriba et Ioae filius Asaph a commentariis</span> <span class="verse"><a name="4">4</a>et dixit ad eos Rabsaces dicite Ezechiae haec dicit rex magnus rex Assyriorum quae est ista fiducia qua confidis</span> <span class="verse"><a name="5">5</a>aut quo consilio vel fortitudine rebellare disponis super quem habes fiduciam quia recessisti a me</span> <span class="verse"><a name="6">6</a>ecce confidis super baculum harundineum confractum istum super Aegyptum cui si innisus fuerit homo intrabit in manu eius et perforabit eam sic Pharao rex Aegypti omnibus qui confidunt in eo</span> <span class="verse"><a name="7">7</a>quod si responderis mihi in Domino Deo nostro confidimus nonne ipse est cuius abstulit Ezechias excelsa et altaria et dixit Iudae et Hierusalem coram altari isto adorabitis</span> <span class="verse"><a name="8">8</a>et nunc trade te domino meo regi Assyriorum et dabo tibi duo milia equorum nec poteris ex te praebere ascensores eorum</span> <span class="verse"><a name="9">9</a>et quomodo sustinebis faciem iudicis unius loci ex servis domini mei minoribus quod si confidis in Aegypto in quadriga et in equitibus</span> <span class="verse"><a name="10">10</a>et nunc numquid sine Domino ascendi ad terram istam ut disperderem eam Dominus dixit ad me ascende super terram istam et disperde eam</span> <span class="verse"><a name="11">11</a>et dixit Eliachim et Sobna et Ioae ad Rabsacen loquere ad servos tuos syra lingua intellegimus enim ne loquaris ad nos iudaice in auribus populi qui est super murum</span> <span class="verse"><a name="12">12</a>et dixit ad eos Rabsaces numquid ad dominum tuum et ad te misit me dominus meus ut loquerer omnia verba ista et non potius ad viros qui sedent in muro ut comedant stercora sua et bibant urinam pedum suorum vobiscum</span> <span class="verse"><a name="13">13</a>et stetit Rabsaces et clamavit voce magna iudaice et dixit audite verba regis magni regis Assyriorum</span> <span class="verse"><a name="14">14</a>haec dicit rex non seducat vos Ezechias quia non poterit eruere vos</span> <span class="verse"><a name="15">15</a>et non vobis tribuat fiduciam Ezechias super Domino dicens eruens liberabit nos Dominus non dabitur civitas ista in manu regis Assyriorum</span> <span class="verse"><a name="16">16</a>nolite audire Ezechiam haec enim dicit rex Assyriorum facite mecum benedictionem et egredimini ad me et comedite unusquisque vineam suam et unusquisque ficum suam et bibite unusquisque aquam cisternae suae</span> <span class="verse"><a name="17">17</a>donec veniam et tollam vos ad terram quae est ut terra vestra terram frumenti et vini terram panum et vinearum</span> <span class="verse"><a name="18">18</a>ne conturbet vos Ezechias dicens Dominus liberabit nos numquid liberaverunt dii gentium unusquisque terram suam de manu regis Assyriorum</span> <span class="verse"><a name="19">19</a>ubi est deus Emath et Arfad ubi est deus Seffarvaim numquid liberaverunt Samariam de manu mea</span> <span class="verse"><a name="20">20</a>quis est ex omnibus diis terrarum istarum qui eruerit terram suam de manu mea ut eruat Dominus Hierusalem de manu mea</span> <span class="verse"><a name="21">21</a>et siluerunt et non responderunt ei verbum mandaverat enim rex dicens ne respondeatis ei</span> <span class="verse"><a name="22">22</a>et ingressus est Eliachim filius Helciae qui erat super domum et Sobna scriba et Ioae filius Asaph a commentariis ad Ezechiam scissis vestibus et nuntiaverunt ei verba Rabsacis</span> </p></div</div></div></body></html>