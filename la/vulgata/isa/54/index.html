<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 54</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/54"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 54</strong></div><p><span class="verse"><a name="1">1</a>lauda sterilis quae non paris decanta laudem et hinni quae non pariebas quoniam multi filii desertae magis quam eius quae habebat virum dicit Dominus</span> <span class="verse"><a name="2">2</a>dilata locum tentorii tui et pelles tabernaculorum tuorum extende ne parcas longos fac funiculos tuos et clavos tuos consolida</span> <span class="verse"><a name="3">3</a>ad dexteram enim et ad levam penetrabis et semen tuum gentes hereditabit et civitates desertas inhabitabit</span> <span class="verse"><a name="4">4</a>noli timere quia non confunderis neque erubescas non enim te pudebit quia confusionis adulescentiae tuae oblivisceris et obprobrii viduitatis tuae non recordaberis amplius</span> <span class="verse"><a name="5">5</a>quia dominabitur tui qui fecit te Dominus exercituum nomen eius et redemptor tuus Sanctus Israhel Deus omnis terrae vocabitur</span> <span class="verse"><a name="6">6</a>quia ut mulierem derelictam et maerentem spiritu vocavit te Dominus et uxorem ab adulescentia abiectam dixit Deus tuus</span> <span class="verse"><a name="7">7</a>ad punctum in modico dereliqui te et in miserationibus magnis congregabo te</span> <span class="verse"><a name="8">8</a>in momento indignationis abscondi faciem meam parumper a te et in misericordia sempiterna misertus sum tui dixit redemptor tuus Dominus</span> <span class="verse"><a name="9">9</a>sicut in diebus Noe istud mihi est cui iuravi ne inducerem aquas Noe ultra super terram sic iuravi ut non irascar tibi et non increpem te</span> <span class="verse"><a name="10">10</a>montes enim commovebuntur et colles contremescent misericordia autem mea non recedet et foedus pacis meae non movebitur dixit miserator tuus Dominus</span> <span class="verse"><a name="11">11</a>paupercula tempestate convulsa absque ulla consolatione ecce ego sternam per ordinem lapides tuos et fundabo te in sapphyris</span> <span class="verse"><a name="12">12</a>et ponam iaspidem propugnacula tua et portas tuas in lapides sculptos et omnes terminos tuos in lapides desiderabiles</span> <span class="verse"><a name="13">13</a>universos filios tuos doctos a Domino et multitudinem pacis filiis tuis</span> <span class="verse"><a name="14">14</a>et in iustitia fundaberis recede procul a calumnia quia non timebis et a pavore quia non adpropinquabit tibi</span> <span class="verse"><a name="15">15</a>ecce accola veniet qui non erat mecum advena quondam tuus adiungetur tibi</span> <span class="verse"><a name="16">16</a>ecce ego creavi fabrum sufflantem in igne prunas et proferentem vas in opus suum et ego creavi interfectorem ad disperdendum</span> <span class="verse"><a name="17">17</a>omne vas quod fictum est contra te non dirigetur et omnem linguam resistentem tibi in iudicio iudicabis haec hereditas servorum Domini et iustitia eorum apud me dicit Dominus</span> </p></div</div></div></body></html>