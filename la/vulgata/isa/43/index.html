<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 43</strong></div><p><span class="verse"><a name="1">1</a>et nunc haec dicit Dominus creans te Iacob et formans te Israhel noli timere quia redemi te et vocavi nomine tuo meus es tu</span> <span class="verse"><a name="2">2</a>cum transieris per aquas tecum ero et flumina non operient te cum ambulaveris in igne non conbureris et flamma non ardebit in te</span> <span class="verse"><a name="3">3</a>quia ego Dominus Deus tuus Sanctus Israhel salvator tuus dedi propitiationem tuam Aegyptum Aethiopiam et Saba pro te</span> <span class="verse"><a name="4">4</a>ex quo honorabilis factus es in oculis meis et gloriosus ego dilexi te et dabo homines pro te et populos pro anima tua</span> <span class="verse"><a name="5">5</a>noli timere quoniam tecum ego sum ab oriente adducam semen tuum et ab occidente congregabo te</span> <span class="verse"><a name="6">6</a>dicam aquiloni da et austro noli prohibere adfer filios meos de longinquo et filias meas ab extremis terrae</span> <span class="verse"><a name="7">7</a>et omnem qui invocat nomen meum in gloriam meam creavi eum et formavi eum et feci eum</span> <span class="verse"><a name="8">8</a>educ foras populum caecum et oculos habentem surdum et aures ei sunt</span> <span class="verse"><a name="9">9</a>omnes gentes congregatae sunt simul et collectae sunt tribus quis in vobis adnuntiet istud et quae prima sunt audire nos faciat dent testes eorum et iustificentur et audiant et dicant vere</span> <span class="verse"><a name="10">10</a>vos testes mei dicit Dominus et servus meus quem elegi ut sciatis et credatis mihi et intellegatis quia ego ipse sum ante me non est formatus deus et post me non erit</span> <span class="verse"><a name="11">11</a>ego sum ego sum Dominus et non est absque me salvator</span> <span class="verse"><a name="12">12</a>ego adnuntiavi et salvavi auditum feci et non fuit in vobis alienus vos testes mei dicit Dominus et ego Deus</span> <span class="verse"><a name="13">13</a>et ab initio ego ipse et non est qui de manu mea eruat operabor et quis avertet illud</span> <span class="verse"><a name="14">14</a>haec dicit Dominus redemptor vester Sanctus Israhel propter vos emisi Babylonem et detraxi vectes universos et Chaldeos in navibus suis gloriantes</span> <span class="verse"><a name="15">15</a>ego Dominus Sanctus vester creans Israhel Rex vester</span> <span class="verse"><a name="16">16</a>haec dicit Dominus qui dedit in mari viam et in aquis torrentibus semitam</span> <span class="verse"><a name="17">17</a>qui eduxit quadrigam et equum agmen et robustum simul obdormierunt nec resurgent contriti sunt quasi linum et extincti sunt</span> <span class="verse"><a name="18">18</a>ne memineritis priorum et antiqua ne intueamini</span> <span class="verse"><a name="19">19</a>ecce ego facio nova et nunc orientur utique cognoscetis ea ponam in deserto viam et in invio flumina</span> <span class="verse"><a name="20">20</a>glorificabit me bestia agri dracones et strutiones quia dedi in deserto aquas flumina in invio ut darem potum populo meo electo meo</span> <span class="verse"><a name="21">21</a>populum istum formavi mihi laudem meam narrabit</span> <span class="verse"><a name="22">22</a>non me invocasti Iacob nec laborasti in me Israhel</span> <span class="verse"><a name="23">23</a>non obtulisti mihi arietem holocausti tui et victimis tuis non glorificasti me non te servire feci in oblatione nec laborem tibi praebui in ture</span> <span class="verse"><a name="24">24</a>non emisti mihi argento calamum et adipe victimarum tuarum non inebriasti me verumtamen servire me fecisti in peccatis tuis praebuisti mihi laborem in iniquitatibus tuis</span> <span class="verse"><a name="25">25</a>ego sum ego sum ipse qui deleo iniquitates tuas propter me et peccatorum tuorum non recordabor</span> <span class="verse"><a name="26">26</a>reduc me in memoriam et iudicemur simul narra si quid habes ut iustificeris</span> <span class="verse"><a name="27">27</a>pater tuus primus peccavit et interpretes tui praevaricati sunt in me</span> <span class="verse"><a name="28">28</a>et contaminavi principes sanctos dedi ad internicionem Iacob et Israhel in blasphemiam</span> </p></div</div></div></body></html>