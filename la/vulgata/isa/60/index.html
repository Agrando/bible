<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 60</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/60"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 60</strong></div><p><span class="verse"><a name="1">1</a>surge inluminare quia venit lumen tuum et gloria Domini super te orta est</span> <span class="verse"><a name="2">2</a>quia ecce tenebrae operient terram et caligo populos super te autem orietur Dominus et gloria eius in te videbitur</span> <span class="verse"><a name="3">3</a>et ambulabunt gentes in lumine tuo et reges in splendore ortus tui</span> <span class="verse"><a name="4">4</a>leva in circuitu oculos tuos et vide omnes isti congregati sunt venerunt tibi filii tui de longe venient et filiae tuae in latere sugent</span> <span class="verse"><a name="5">5</a>tunc videbis et afflues et mirabitur et dilatabitur cor tuum quando conversa fuerit ad te multitudo maris fortitudo gentium venerit tibi</span> <span class="verse"><a name="6">6</a>inundatio camelorum operiet te dromedariae Madian et Efa omnes de Saba venient aurum et tus deferentes et laudem Domino adnuntiantes</span> <span class="verse"><a name="7">7</a>omne pecus Cedar congregabitur tibi arietes Nabaioth ministrabunt tibi offerentur super placabili altari meo et domum maiestatis meae glorificabo</span> <span class="verse"><a name="8">8</a>qui sunt isti qui ut nubes volant et quasi columbae ad fenestras suas</span> <span class="verse"><a name="9">9</a>me enim insulae expectant et naves maris in principio ut adducam filios tuos de longe argentum eorum et aurum eorum cum eis nomini Domini Dei tui et Sancto Israhel quia glorificavit te</span> <span class="verse"><a name="10">10</a>et aedificabunt filii peregrinorum muros tuos et reges eorum ministrabunt tibi in indignatione enim mea percussi te et in reconciliatione mea misertus sum tui</span> <span class="verse"><a name="11">11</a>et aperientur portae tuae iugiter die et nocte non claudentur ut adferatur ad te fortitudo gentium et reges earum adducantur</span> <span class="verse"><a name="12">12</a>gens enim et regnum quod non servierit tibi peribit et gentes solitudine vastabuntur</span> <span class="verse"><a name="13">13</a>gloria Libani ad te veniet abies et buxus et pinus simul ad ornandum locum sanctificationis meae et locum pedum meorum glorificabo</span> <span class="verse"><a name="14">14</a>et venient ad te curvi filii eorum qui humiliaverunt te et adorabunt vestigia pedum tuorum omnes qui detrahebant tibi et vocabunt te civitatem Domini Sion Sancti Israhel</span> <span class="verse"><a name="15">15</a>pro eo quod fuisti derelicta et odio habita et non erat qui per te transiret ponam te in superbiam saeculorum gaudium in generationem et generationem</span> <span class="verse"><a name="16">16</a>et suges lac gentium et mamilla regum lactaberis et scies quia ego Dominus salvans te et redemptor tuus Fortis Iacob</span> <span class="verse"><a name="17">17</a>pro aere adferam aurum et pro ferro adferam argentum et pro lignis aes et pro lapidibus ferrum et ponam visitationem tuam pacem et praepositos tuos iustitiam</span> <span class="verse"><a name="18">18</a>non audietur ultra iniquitas in terra tua vastitas et contritio in terminis tuis et occupabit salus muros tuos et portas tuas laudatio</span> <span class="verse"><a name="19">19</a>non erit tibi amplius sol ad lucendum per diem nec splendor lunae inluminabit te sed erit tibi Dominus in lucem sempiternam et Deus tuus in gloriam tuam</span> <span class="verse"><a name="20">20</a>non occidet ultra sol tuus et luna tua non minuetur quia Dominus erit in lucem sempiternam et conplebuntur dies luctus tui</span> <span class="verse"><a name="21">21</a>populus autem tuus omnes iusti in perpetuum hereditabunt terram germen plantationis meae opus manus meae ad glorificandum</span> <span class="verse"><a name="22">22</a>minimus erit in mille et parvulus in gentem fortissimam ego Dominus in tempore eius subito faciam istud</span> </p></div</div></div></body></html>