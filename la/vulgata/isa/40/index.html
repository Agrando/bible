<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 40</strong></div><p><span class="verse"><a name="1">1</a>consolamini consolamini populus meus dicit Deus vester</span> <span class="verse"><a name="2">2</a>loquimini ad cor Hierusalem et avocate eam quoniam conpleta est malitia eius dimissa est iniquitas illius suscepit de manu Domini duplicia pro omnibus peccatis suis</span> <span class="verse"><a name="3">3</a>vox clamantis in deserto parate viam Domini rectas facite in solitudine semitas Dei nostri</span> <span class="verse"><a name="4">4</a>omnis vallis exaltabitur et omnis mons et collis humiliabitur et erunt prava in directa et aspera in vias planas</span> <span class="verse"><a name="5">5</a>et revelabitur gloria Domini et videbit omnis caro pariter quod os Domini locutum est</span> <span class="verse"><a name="6">6</a>vox dicentis clama et dixi quid clamabo omnis caro faenum et omnis gloria eius quasi flos agri</span> <span class="verse"><a name="7">7</a>exsiccatum est faenum et cecidit flos quia spiritus Domini sufflavit in eo vere faenum est populus</span> <span class="verse"><a name="8">8</a>exsiccatum est faenum cecidit flos verbum autem Dei nostri stabit in aeternum</span> <span class="verse"><a name="9">9</a>super montem excelsum ascende tu quae evangelizas Sion exalta in fortitudine vocem tuam quae evangelizas Hierusalem exalta noli timere dic civitatibus Iudae ecce Deus vester</span> <span class="verse"><a name="10">10</a>ecce Dominus Deus in fortitudine veniet et brachium eius dominabitur ecce merces eius cum eo et opus illius coram eo</span> <span class="verse"><a name="11">11</a>sicut pastor gregem suum pascet in brachio suo congregabit agnos et in sinu suo levabit fetas ipse portabit</span> <span class="verse"><a name="12">12</a>quis mensus est pugillo aquas et caelos palmo ponderavit quis adpendit tribus digitis molem terrae et libravit in pondere montes et colles in statera</span> <span class="verse"><a name="13">13</a>quis adiuvit spiritum Domini aut quis consiliarius eius fuit et ostendit illi</span> <span class="verse"><a name="14">14</a>cum quo iniit consilium et instruxit eum et docuit eum semitam iustitiae et erudivit eum scientiam et viam prudentiae ostendit illi</span> <span class="verse"><a name="15">15</a>ecce gentes quasi stilla situlae et quasi momentum staterae reputatae sunt ecce insulae quasi pulvis exiguus</span> <span class="verse"><a name="16">16</a>et Libanus non sufficiet ad succendendum et animalia eius non sufficient ad holocaustum</span> <span class="verse"><a name="17">17</a>omnes gentes quasi non sint sic sunt coram eo et quasi nihilum et inane reputatae sunt ei</span> <span class="verse"><a name="18">18</a>cui ergo similem fecistis Deum aut quam imaginem ponetis ei</span> <span class="verse"><a name="19">19</a>numquid sculptile conflavit faber aut aurifex auro figuravit illud et lamminis argenteis argentarius</span> <span class="verse"><a name="20">20</a>forte lignum et inputribile elegit artifex sapiens quaerit quomodo statuat simulacrum quod non moveatur</span> <span class="verse"><a name="21">21</a>numquid non scietis numquid non audietis numquid non adnuntiatum est ab initio vobis numquid non intellexistis fundamenta terrae</span> <span class="verse"><a name="22">22</a>qui sedet super gyrum terrae et habitatores eius sunt quasi lucustae qui extendit velut nihilum caelos et expandit eos sicut tabernaculum ad inhabitandum</span> <span class="verse"><a name="23">23</a>qui dat secretorum scrutatores quasi non sint iudices terrae velut inane fecit</span> <span class="verse"><a name="24">24</a>et quidem neque plantatos neque satos neque radicato in terra trunco eorum repente flavit in eos et aruerunt et turbo quasi stipulam auferet eos</span> <span class="verse"><a name="25">25</a>et cui adsimilastis me et adaequastis dicit Sanctus</span> <span class="verse"><a name="26">26</a>levate in excelsum oculos vestros et videte quis creavit haec qui educit in numero militiam eorum et omnes ex nomine vocat prae multitudine fortitudinis et roboris virtutisque eius neque unum reliquum fuit</span> <span class="verse"><a name="27">27</a>quare dicis Iacob et loqueris Israhel abscondita est via mea a Domino et a Deo meo iudicium meum transibit</span> <span class="verse"><a name="28">28</a>numquid nescis aut non audisti Deus sempiternus Dominus qui creavit terminos terrae non deficiet neque laborabit nec est investigatio sapientiae eius</span> <span class="verse"><a name="29">29</a>qui dat lasso virtutem et his qui non sunt fortitudinem et robur multiplicat</span> <span class="verse"><a name="30">30</a>deficient pueri et laborabunt et iuvenes in infirmitate cadent</span> <span class="verse"><a name="31">31</a>qui autem sperant in Domino mutabunt fortitudinem adsument pinnas sicut aquilae current et non laborabunt ambulabunt et non deficient</span> </p></div</div></div></body></html>