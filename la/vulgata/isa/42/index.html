<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 42</strong></div><p><span class="verse"><a name="1">1</a>ecce servus meus suscipiam eum electus meus conplacuit sibi in illo anima mea dedi spiritum meum super eum iudicium gentibus proferet</span> <span class="verse"><a name="2">2</a>non clamabit neque accipiet personam nec audietur foris vox eius</span> <span class="verse"><a name="3">3</a>calamum quassatum non conteret et linum fumigans non extinguet in veritate educet iudicium</span> <span class="verse"><a name="4">4</a>non erit tristis neque turbulentus donec ponat in terra iudicium et legem eius insulae expectabunt</span> <span class="verse"><a name="5">5</a>haec dicit Dominus Deus creans caelos et extendens eos firmans terram et quae germinant ex ea dans flatum populo qui est super eam et spiritum calcantibus eam</span> <span class="verse"><a name="6">6</a>ego Dominus vocavi te in iustitia et adprehendi manum tuam et servavi et dedi te in foedus populi in lucem gentium</span> <span class="verse"><a name="7">7</a>ut aperires oculos caecorum et educeres de conclusione vinctum de domo carceris sedentes in tenebris</span> <span class="verse"><a name="8">8</a>ego Dominus hoc est nomen meum gloriam meam alteri non dabo et laudem meam sculptilibus</span> <span class="verse"><a name="9">9</a>quae prima fuerant ecce venerunt nova quoque ego adnuntio antequam oriantur audita vobis faciam</span> <span class="verse"><a name="10">10</a>cantate Domino canticum novum laus eius ab extremis terrae qui descenditis in mare et plenitudo eius insulae et habitatores earum</span> <span class="verse"><a name="11">11</a>sublevetur desertum et civitates eius in domibus habitabit Cedar laudate habitatores Petrae de vertice montium clamabunt</span> <span class="verse"><a name="12">12</a>ponent Domino gloriam et laudem eius in insulis nuntiabunt</span> <span class="verse"><a name="13">13</a>Dominus sicut fortis egredietur sicut vir proeliator suscitabit zelum vociferabitur et clamabit super inimicos suos confortabitur</span> <span class="verse"><a name="14">14</a>tacui semper silui patiens fui sicut pariens loquar dissipabo et absorbebo simul</span> <span class="verse"><a name="15">15</a>desertos faciam montes et colles et omne gramen eorum exsiccabo et ponam flumina in insulas et stagna arefaciam</span> <span class="verse"><a name="16">16</a>et ducam caecos in via quam nesciunt in semitis quas ignoraverunt ambulare eos faciam ponam tenebras coram eis in lucem et prava in recta haec verba feci eis et non dereliqui eos</span> <span class="verse"><a name="17">17</a>conversi sunt retrorsum confundantur confusione qui confidunt in sculptili qui dicunt conflatili vos dii nostri</span> <span class="verse"><a name="18">18</a>surdi audite et caeci intuemini ad videndum</span> <span class="verse"><a name="19">19</a>quis caecus nisi servus meus et surdus nisi ad quem nuntios meos misi quis caecus nisi qui venundatus est quis caecus nisi servus Domini</span> <span class="verse"><a name="20">20</a>qui vides multa nonne custodies qui apertas habes aures nonne audies</span> <span class="verse"><a name="21">21</a>et Dominus voluit ut sanctificaret eum et magnificaret legem et extolleret</span> <span class="verse"><a name="22">22</a>ipse autem populus direptus et vastatus laqueus iuvenum omnes et in domibus carcerum absconditi sunt facti sunt in rapinam nec est qui eruat in direptionem et non est qui dicat redde</span> <span class="verse"><a name="23">23</a>quis est in vobis qui audiat hoc adtendat et auscultet futura</span> <span class="verse"><a name="24">24</a>quis dedit in direptionem Iacob et Israhel vastantibus nonne Dominus ipse cui peccavimus et noluerunt in viis eius ambulare et non audierunt legem eius</span> <span class="verse"><a name="25">25</a>et effudit super eum indignationem furoris sui et forte bellum et conbusit eum in circuitu et non cognovit et succendit eum et non intellexit</span> </p></div</div></div></body></html>