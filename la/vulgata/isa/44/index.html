<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 44</strong></div><p><span class="verse"><a name="1">1</a>et nunc audi Iacob serve meus et Israhel quem elegi</span> <span class="verse"><a name="2">2</a>haec dicit Dominus faciens et formans te ab utero auxiliator tuus noli timere serve meus Iacob et Rectissime quem elegi</span> <span class="verse"><a name="3">3</a>effundam enim aquas super sitientem et fluenta super aridam effundam spiritum meum super semen tuum et benedictionem meam super stirpem tuam</span> <span class="verse"><a name="4">4</a>et germinabunt inter herbas quasi salices iuxta praeterfluentes aquas</span> <span class="verse"><a name="5">5</a>iste dicet Domini ego sum et ille vocabit in nomine Iacob et hic scribet manu sua Domino et in nomine Israhel adsimilabitur</span> <span class="verse"><a name="6">6</a>haec dicit Dominus rex Israhel et redemptor eius Dominus exercituum ego primus et ego novissimus et absque me non est deus</span> <span class="verse"><a name="7">7</a>quis similis mei vocet et adnuntiet et ordinem exponat mihi ex quo constitui populum antiquum ventura et quae futura sunt adnuntient eis</span> <span class="verse"><a name="8">8</a>nolite timere neque conturbemini ex tunc audire te feci et adnuntiavi vos estis testes mei numquid est deus absque me et formator quem ego non noverim</span> <span class="verse"><a name="9">9</a>plastae idoli omnes nihil sunt et amantissima eorum non proderunt eis ipsi sunt testes eorum quia non vident neque intellegunt ut confundantur</span> <span class="verse"><a name="10">10</a>quis formavit deum et sculptile conflavit ad nihil utile</span> <span class="verse"><a name="11">11</a>ecce omnes participes eius confundentur fabri enim sunt ex hominibus convenient omnes stabunt et pavebunt et confundentur simul</span> <span class="verse"><a name="12">12</a>faber ferrarius lima operatus est in prunis et in malleis formavit illud et operatus est in brachio fortitudinis suae esuriet et deficiet non bibet aquam et lassescet</span> <span class="verse"><a name="13">13</a>artifex lignarius extendit normam formavit illud in runcina fecit illud in angularibus et in circino tornavit illud et fecit imaginem viri quasi speciosum hominem habitantem in domo</span> <span class="verse"><a name="14">14</a>succidit cedros tulit ilicem et quercum quae steterat inter ligna saltus plantavit pinum quam pluvia nutrivit</span> <span class="verse"><a name="15">15</a>et facta est hominibus in focum sumpsit ex eis et calefactus est et succendit et coxit panes de reliquo autem operatus est deum et adoravit fecit sculptile et curvatus est ante illud</span> <span class="verse"><a name="16">16</a>medium eius conbusit igni et de medio eius carnes comedit coxit pulmentum et saturatus est et calefactus est et dixit va calefactus sum vidi focum</span> <span class="verse"><a name="17">17</a>reliquum autem eius deum fecit sculptile sibi curvatur ante illud et adorat illud et obsecrat dicens libera me quia deus meus es tu</span> <span class="verse"><a name="18">18</a>nescierunt neque intellexerunt lutati enim sunt ne videant oculi eorum et ne intellegant corde suo</span> <span class="verse"><a name="19">19</a>non recogitant in mente sua neque cognoscunt neque sentiunt ut dicant medietatem eius conbusi igne et coxi super carbones eius panes coxi carnes et comedi et de reliquo eius idolum faciam ante truncum ligni procidam</span> <span class="verse"><a name="20">20</a>pars eius cinis est cor insipiens adoravit illud et non liberabit animam suam neque dicet forte mendacium est in dextera mea</span> <span class="verse"><a name="21">21</a>memento horum Iacob et Israhel quoniam servus meus es tu formavi te servus meus es tu Israhel non oblivisceris mei</span> <span class="verse"><a name="22">22</a>delevi ut nubem iniquitates tuas et quasi nebulam peccata tua revertere ad me quoniam redemi te</span> <span class="verse"><a name="23">23</a>laudate caeli quoniam fecit Dominus iubilate extrema terrae resonate montes laudationem saltus et omne lignum eius quoniam redemit Dominus Iacob et Israhel gloriabitur</span> <span class="verse"><a name="24">24</a>haec dicit Dominus redemptor tuus et formator tuus ex utero ego sum Dominus faciens omnia extendens caelos solus stabiliens terram et nullus mecum</span> <span class="verse"><a name="25">25</a>irrita faciens signa divinorum et ariolos in furorem vertens convertens sapientes retrorsum et scientiam eorum stultam faciens</span> <span class="verse"><a name="26">26</a>suscitans verbum servi sui et consilium nuntiorum suorum conplens qui dico Hierusalem habitaberis et civitatibus Iuda aedificabimini et deserta eius suscitabo</span> <span class="verse"><a name="27">27</a>qui dico profundo desolare et flumina tua arefaciam</span> <span class="verse"><a name="28">28</a>qui dico Cyro pastor meus es et omnem voluntatem meam conplebis qui dico Hierusalem aedificaberis et templo fundaberis</span> </p></div</div></div></body></html>