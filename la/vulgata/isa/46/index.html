<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 46</strong></div><p><span class="verse"><a name="1">1</a>conflatus est Bel contritus est Nabo facta sunt simulacra eorum bestiis et iumentis onera vestra gravi pondere usque ad lassitudinem</span> <span class="verse"><a name="2">2</a>contabuerunt et contrita sunt simul non potuerunt salvare portantem et anima eorum in captivitatem ibit</span> <span class="verse"><a name="3">3</a>audite me domus Iacob et omne residuum domus Israhel qui portamini a meo utero qui gestamini a mea vulva</span> <span class="verse"><a name="4">4</a>usque ad senectam ego ipse et usque ad canos ego portabo ego feci et ego feram et ego portabo et salvabo</span> <span class="verse"><a name="5">5</a>cui adsimilastis me et adaequastis et conparastis me et fecistis similem</span> <span class="verse"><a name="6">6</a>qui confertis aurum de sacculo et argentum statera ponderatis conducentes aurificem ut faciat deum et procidunt et adorant</span> <span class="verse"><a name="7">7</a>portant illud in umeris gestantes et ponentes in loco suo et stabit ac de loco suo non movebitur sed et cum clamaverint ad eum non audiet de tribulatione non salvabit eos</span> <span class="verse"><a name="8">8</a>mementote istud et fundamini redite praevaricatores ad cor</span> <span class="verse"><a name="9">9</a>recordamini prioris saeculi quoniam ego sum Deus et non est ultra Deus nec est similis mei</span> <span class="verse"><a name="10">10</a>adnuntians ab exordio novissimum et ab initio quae necdum facta sunt dicens consilium meum stabit et omnis voluntas mea fiet</span> <span class="verse"><a name="11">11</a>vocans ab oriente avem et de terra longinqua virum voluntatis meae et locutus sum et adducam illud creavi et faciam illud</span> <span class="verse"><a name="12">12</a>audite me duro corde qui longe estis a iustitia</span> <span class="verse"><a name="13">13</a>prope feci iustitiam meam non elongabitur et salus mea non morabitur dabo in Sion salutem et Israheli gloriam meam</span> </p></div</div></div></body></html>