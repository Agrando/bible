<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/isa/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/isa">Isaiah</a> &gt <strong>Chapter 30</strong></div><p><span class="verse"><a name="1">1</a>vae filii desertores dicit Dominus ut faceretis consilium et non ex me et ordiremini telam et non per spiritum meum ut adderetur peccatum super peccatum</span> <span class="verse"><a name="2">2</a>qui ambulatis ut descendatis in Aegyptum et os meum non interrogastis sperantes auxilium in fortitudine Pharao et habentes fiduciam in umbra Aegypti</span> <span class="verse"><a name="3">3</a>et erit vobis fortitudo Pharaonis in confusionem et fiducia umbrae Aegypti in ignominiam</span> <span class="verse"><a name="4">4</a>erant enim in Tanis principes tui et nuntii tui usque ad Anes pervenerunt</span> <span class="verse"><a name="5">5</a>omnes confusi sunt super populo qui eis prodesse non potuit non fuerunt in auxilium et in aliquam utilitatem sed in confusionem et obprobrium</span> <span class="verse"><a name="6">6</a>onus iumentorum austri in terra tribulationis et angustiae leaena et leo ex eis vipera et regulus volans portantes super umeros iumentorum divitias suas et super gibbum camelorum thesauros suos ad populum qui eis prodesse non poterit</span> <span class="verse"><a name="7">7</a>Aegyptus enim frustra et vane auxiliabitur ideo clamavi super hoc superbia tantum est quiesce</span> <span class="verse"><a name="8">8</a>nunc ingressus scribe eis super buxum et in libro diligenter exara illud et erit in die novissimo in testimonium usque ad aeternum</span> <span class="verse"><a name="9">9</a>populus enim ad iracundiam provocans est et filii mendaces filii nolentes audire legem Domini</span> <span class="verse"><a name="10">10</a>qui dicunt videntibus nolite videre et aspicientibus nolite aspicere nobis ea quae recta sunt loquimini nobis placentia videte nobis errores</span> <span class="verse"><a name="11">11</a>auferte a me viam declinate a me semitam cesset a facie nostra Sanctus Israhel</span> <span class="verse"><a name="12">12</a>propterea haec dicit Sanctus Israhel pro eo quod reprobastis verbum hoc et sperastis in calumniam et tumultum et innixi estis super eo</span> <span class="verse"><a name="13">13</a>propterea erit vobis iniquitas haec sicut interruptio cadens et requisita in muro excelso quoniam subito dum non speratur veniet contritio eius</span> <span class="verse"><a name="14">14</a>et comminuetur sicut conteritur lagoena figuli contritione pervalida et non invenietur de fragmentis eius testa in qua portetur igniculus de incendio aut hauriatur parum aquae de fovea</span> <span class="verse"><a name="15">15</a>quia haec dicit Dominus Deus Sanctus Israhel si revertamini et quiescatis salvi eritis in silentio et in spe erit fortitudo vestra et noluistis</span> <span class="verse"><a name="16">16</a>et dixistis nequaquam sed ad equos fugiemus ideo fugietis et super veloces ascendemus ideo veloces erunt qui persequentur vos</span> <span class="verse"><a name="17">17</a>mille homines a facie terroris unius et a facie terroris quinque fugietis donec relinquamini quasi malus navis in vertice montis et quasi signum super collem</span> <span class="verse"><a name="18">18</a>propterea expectat Dominus ut misereatur vestri et ideo exaltabitur parcens vobis quia Deus iudicii Dominus beati omnes qui expectant eum</span> <span class="verse"><a name="19">19</a>populus enim Sion habitabit in Hierusalem plorans nequaquam plorabis miserans miserebitur tui ad vocem clamoris tui statim ut audierit respondebit tibi</span> <span class="verse"><a name="20">20</a>et dabit vobis Dominus panem artum et aquam brevem et non faciet avolare a te ultra doctorem tuum et erunt oculi tui videntes praeceptorem tuum</span> <span class="verse"><a name="21">21</a>et aures tuae audient verbum post tergum monentis haec via ambulate in ea neque ad dexteram neque ad sinistram</span> <span class="verse"><a name="22">22</a>et contaminabis lamminas sculptilium argenti tui et vestimentum conflatilis auri tui et disperges ea sicut inmunditiam menstruatae egredere dices ei</span> <span class="verse"><a name="23">23</a>et dabitur pluvia semini tuo ubicumque seminaveris in terra et panis frugum terrae erit uberrimus et pinguis pascetur in possessione tua in die illo agnus spatiose</span> <span class="verse"><a name="24">24</a>et tauri tui et pulli asinorum qui operantur terram commixtum migma comedent sic in area ut ventilatum est</span> <span class="verse"><a name="25">25</a>et erunt super omnem montem excelsum et super omnem collem elevatum rivi currentium aquarum in die interfectionis multorum cum ceciderint turres</span> <span class="verse"><a name="26">26</a>et erit lux lunae sicut lux solis et lux solis erit septempliciter sicut lux septem dierum in die qua alligaverit Dominus vulnus populi sui et percussuram plagae eius sanaverit</span> <span class="verse"><a name="27">27</a>ecce nomen Domini venit de longinquo ardens furor eius et gravis ad portandum labia eius repleta sunt indignatione et lingua eius quasi ignis devorans</span> <span class="verse"><a name="28">28</a>spiritus eius velut torrens inundans usque ad medium colli ad perdendas gentes in nihilum et frenum erroris quod erat in maxillis populorum</span> <span class="verse"><a name="29">29</a>canticum erit vobis sicut nox sanctificatae sollemnitatis et laetitia cordis sicut qui pergit cum tibia ut intret in montem Domini ad Fortem Israhel</span> <span class="verse"><a name="30">30</a>et auditam faciet Dominus gloriam vocis suae et terrorem brachii sui ostendet in comminatione furoris et flamma ignis devorantis adlidet in turbine et in lapide grandinis</span> <span class="verse"><a name="31">31</a>a voce enim Domini pavebit Assur virga percussus</span> <span class="verse"><a name="32">32</a>et erit transitus virgae fundatus quam requiescere faciet Dominus super eum in tympanis et in citharis et in bellis praecipuis expugnabit eos</span> <span class="verse"><a name="33">33</a>praeparata est enim ab heri Thofeth a rege praeparata profunda et dilatata nutrimenta eius ignis et ligna multa flatus Domini sicut torrens sulphuris succendens eam</span> </p></div</div></div></body></html>