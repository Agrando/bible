<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1cor">1 Corinthians</a> &gt <strong>Chapter 11</strong></div><p><span class="verse"><a name="1">1</a>imitatores mei estote sicut et ego Christi</span> <span class="verse"><a name="2">2</a>laudo autem vos fratres quod omnia mei memores estis et sicut tradidi vobis praecepta mea tenetis</span> <span class="verse"><a name="3">3</a>volo autem vos scire quod omnis viri caput Christus est caput autem mulieris vir caput vero Christi Deus</span> <span class="verse"><a name="4">4</a>omnis vir orans aut prophetans velato capite deturpat caput suum</span> <span class="verse"><a name="5">5</a>omnis autem mulier orans aut prophetans non velato capite deturpat caput suum unum est enim atque si decalvetur</span> <span class="verse"><a name="6">6</a>nam si non velatur mulier et tondeatur si vero turpe est mulieri tonderi aut decalvari velet caput suum</span> <span class="verse"><a name="7">7</a>vir quidem non debet velare caput quoniam imago et gloria est Dei mulier autem gloria viri est</span> <span class="verse"><a name="8">8</a>non enim vir ex muliere est sed mulier ex viro</span> <span class="verse"><a name="9">9</a>etenim non est creatus vir propter mulierem sed mulier propter virum</span> <span class="verse"><a name="10">10</a>ideo debet mulier potestatem habere supra caput propter angelos</span> <span class="verse"><a name="11">11</a>verumtamen neque vir sine muliere neque mulier sine viro in Domino</span> <span class="verse"><a name="12">12</a>nam sicut mulier de viro ita et vir per mulierem omnia autem ex Deo</span> <span class="verse"><a name="13">13</a>vos ipsi iudicate decet mulierem non velatam orare Deum</span> <span class="verse"><a name="14">14</a>nec ipsa natura docet vos quod vir quidem si comam nutriat ignominia est illi</span> <span class="verse"><a name="15">15</a>mulier vero si comam nutriat gloria est illi quoniam capilli pro velamine ei dati sunt</span> <span class="verse"><a name="16">16</a>si quis autem videtur contentiosus esse nos talem consuetudinem non habemus neque ecclesiae Dei</span> <span class="verse"><a name="17">17</a>hoc autem praecipio non laudans quod non in melius sed in deterius convenitis</span> <span class="verse"><a name="18">18</a>primum quidem convenientibus vobis in ecclesia audio scissuras esse et ex parte credo</span> <span class="verse"><a name="19">19</a>nam oportet et hereses esse ut et qui probati sunt manifesti fiant in vobis</span> <span class="verse"><a name="20">20</a>convenientibus ergo vobis in unum iam non est dominicam cenam manducare</span> <span class="verse"><a name="21">21</a>unusquisque enim suam cenam praesumit ad manducandum et alius quidem esurit alius autem ebrius est</span> <span class="verse"><a name="22">22</a>numquid domos non habetis ad manducandum et bibendum aut ecclesiam Dei contemnitis et confunditis eos qui non habent quid dicam vobis laudo vos in hoc non laudo</span> <span class="verse"><a name="23">23</a>ego enim accepi a Domino quod et tradidi vobis quoniam Dominus Iesus in qua nocte tradebatur accepit panem</span> <span class="verse"><a name="24">24</a>et gratias agens fregit et dixit hoc est corpus meum pro vobis hoc facite in meam commemorationem</span> <span class="verse"><a name="25">25</a>similiter et calicem postquam cenavit dicens hic calix novum testamentum est in meo sanguine hoc facite quotienscumque bibetis in meam commemorationem</span> <span class="verse"><a name="26">26</a>quotienscumque enim manducabitis panem hunc et calicem bibetis mortem Domini adnuntiatis donec veniat</span> <span class="verse"><a name="27">27</a>itaque quicumque manducaverit panem vel biberit calicem Domini indigne reus erit corporis et sanguinis Domini</span> <span class="verse"><a name="28">28</a>probet autem se ipsum homo et sic de pane illo edat et de calice bibat</span> <span class="verse"><a name="29">29</a>qui enim manducat et bibit indigne iudicium sibi manducat et bibit non diiudicans corpus</span> <span class="verse"><a name="30">30</a>ideo inter vos multi infirmes et inbecilles et dormiunt multi</span> <span class="verse"><a name="31">31</a>quod si nosmet ipsos diiudicaremus non utique iudicaremur</span> <span class="verse"><a name="32">32</a>dum iudicamur autem a Domino corripimur ut non cum hoc mundo damnemur</span> <span class="verse"><a name="33">33</a>itaque fratres mei cum convenitis ad manducandum invicem expectate</span> <span class="verse"><a name="34">34</a>si quis esurit domi manducet ut non in iudicium conveniatis cetera autem cum venero disponam</span> </p></div</div></div></body></html>