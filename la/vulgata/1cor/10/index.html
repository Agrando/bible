<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1cor/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1cor">1 Corinthians</a> &gt <strong>Chapter 10</strong></div><p><span class="verse"><a name="1">1</a>nolo enim vos ignorare fratres quoniam patres nostri omnes sub nube fuerunt et omnes mare transierunt</span> <span class="verse"><a name="2">2</a>et omnes in Mose baptizati sunt in nube et in mari</span> <span class="verse"><a name="3">3</a>et omnes eandem escam spiritalem manducaverunt</span> <span class="verse"><a name="4">4</a>et omnes eundem potum spiritalem biberunt bibebant autem de spiritali consequenti eos petra petra autem erat Christus</span> <span class="verse"><a name="5">5</a>sed non in pluribus eorum beneplacitum est Deo nam prostrati sunt in deserto</span> <span class="verse"><a name="6">6</a>haec autem in figura facta sunt nostri ut non simus concupiscentes malorum sicut et illi concupierunt</span> <span class="verse"><a name="7">7</a>neque idolorum cultores efficiamini sicut quidam ex ipsis quemadmodum scriptum est sedit populus manducare et bibere et surrexerunt ludere</span> <span class="verse"><a name="8">8</a>neque fornicemur sicut quidam ex ipsis fornicati sunt et ceciderunt una die viginti tria milia</span> <span class="verse"><a name="9">9</a>neque temptemus Christum sicut quidam eorum temptaverunt et a serpentibus perierunt</span> <span class="verse"><a name="10">10</a>neque murmuraveritis sicut quidam eorum murmuraverunt et perierunt ab exterminatore</span> <span class="verse"><a name="11">11</a>haec autem omnia in figura contingebant illis scripta sunt autem ad correptionem nostram in quos fines saeculorum devenerunt</span> <span class="verse"><a name="12">12</a>itaque qui se existimat stare videat ne cadat</span> <span class="verse"><a name="13">13</a>temptatio vos non adprehendat nisi humana fidelis autem Deus qui non patietur vos temptari super id quod potestis sed faciet cum temptatione etiam proventum ut possitis sustinere</span> <span class="verse"><a name="14">14</a>propter quod carissimi mihi fugite ab idolorum cultura</span> <span class="verse"><a name="15">15</a>ut prudentibus loquor vos iudicate quod dico</span> <span class="verse"><a name="16">16</a>calicem benedictionis cui benedicimus nonne communicatio sanguinis Christi est et panis quem frangimus nonne participatio corporis Domini est</span> <span class="verse"><a name="17">17</a>quoniam unus panis unum corpus multi sumus omnes quidem de uno pane participamur</span> <span class="verse"><a name="18">18</a>videte Israhel secundum carnem nonne qui edunt hostias participes sunt altaris</span> <span class="verse"><a name="19">19</a>quid ergo dico quod idolis immolatum sit aliquid aut quod idolum sit aliquid</span> <span class="verse"><a name="20">20</a>sed quae immolant gentes daemoniis immolant et non Deo nolo autem vos socios fieri daemoniorum non potestis calicem Domini bibere et calicem daemoniorum</span> <span class="verse"><a name="21">21</a>non potestis mensae Domini participes esse et mensae daemoniorum</span> <span class="verse"><a name="22">22</a>an aemulamur Dominum numquid fortiores illo sumus omnia licent sed non omnia expediunt</span> <span class="verse"><a name="23">23</a>omnia licent sed non omnia aedificant</span> <span class="verse"><a name="24">24</a>nemo quod suum est quaerat sed quod alterius</span> <span class="verse"><a name="25">25</a>omne quod in macello venit manducate nihil interrogantes propter conscientiam</span> <span class="verse"><a name="26">26</a>Domini est terra et plenitudo eius</span> <span class="verse"><a name="27">27</a>si quis vocat vos infidelium et vultis ire omne quod vobis adponitur manducate nihil interrogantes propter conscientiam</span> <span class="verse"><a name="28">28</a>si quis autem dixerit hoc immolaticium est idolis nolite manducare propter illum qui indicavit et propter conscientiam</span> <span class="verse"><a name="29">29</a>conscientiam autem dico non tuam sed alterius ut quid enim libertas mea iudicatur ab alia conscientia</span> <span class="verse"><a name="30">30</a>si ego cum gratia participo quid blasphemor pro eo quod gratias ago</span> <span class="verse"><a name="31">31</a>sive ergo manducatis sive bibitis vel aliud quid facitis omnia in gloriam Dei facite</span> <span class="verse"><a name="32">32</a>sine offensione estote Iudaeis et gentilibus et ecclesiae Dei</span> <span class="verse"><a name="33">33</a>sicut et ego per omnia omnibus placeo non quaerens quod mihi utile est sed quod multis ut salvi fiant</span> </p></div</div></div></body></html>