<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/rev/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/rev">Revelation</a> &gt <strong>Chapter 14</strong></div><p><span class="verse"><a name="1">1</a>et vidi et ecce agnus stabat supra montem Sion et cum illo centum quadraginta quattuor milia habentes nomen eius et nomen Patris eius scriptum in frontibus suis</span> <span class="verse"><a name="2">2</a>et audivi vocem de caelo tamquam vocem aquarum multarum et tamquam vocem tonitrui magni et vocem quam audivi sicut citharoedorum citharizantium in citharis suis</span> <span class="verse"><a name="3">3</a>et cantabant quasi canticum novum ante sedem et ante quattuor animalia et seniores et nemo poterat discere canticum nisi illa centum quadraginta quattuor milia qui empti sunt de terra</span> <span class="verse"><a name="4">4</a>hii sunt qui cum mulieribus non sunt coinquinati virgines enim sunt hii qui sequuntur agnum quocumque abierit hii empti sunt ex hominibus primitiae Deo et agno</span> <span class="verse"><a name="5">5</a>et in ore ipsorum non est inventum mendacium sine macula sunt</span> <span class="verse"><a name="6">6</a>et vidi alterum angelum volantem per medium caelum habentem evangelium aeternum ut evangelizaret sedentibus super terram et super omnem gentem et tribum et linguam et populum</span> <span class="verse"><a name="7">7</a>dicens magna voce timete Deum et date illi honorem quia venit hora iudicii eius et adorate eum qui fecit caelum et terram et mare et fontes aquarum</span> <span class="verse"><a name="8">8</a>et alius angelus secutus est dicens cecidit cecidit Babylon illa magna quae a vino irae fornicationis suae potionavit omnes gentes</span> <span class="verse"><a name="9">9</a>et alius angelus tertius secutus est illos dicens voce magna si quis adoraverit bestiam et imaginem eius et acceperit caracterem in fronte sua aut in manu sua</span> <span class="verse"><a name="10">10</a>et hic bibet de vino irae Dei qui mixtus est mero in calice irae ipsius et cruciabitur igne et sulphure in conspectu angelorum sanctorum et ante conspectum agni</span> <span class="verse"><a name="11">11</a>et fumus tormentorum eorum in saecula saeculorum ascendit nec habent requiem die ac nocte qui adoraverunt bestiam et imaginem eius et si quis acceperit caracterem nominis eius</span> <span class="verse"><a name="12">12</a>hic patientia sanctorum est qui custodiunt mandata Dei et fidem Iesu</span> <span class="verse"><a name="13">13</a>et audivi vocem de caelo dicentem scribe beati mortui qui in Domino moriuntur amodo iam dicit Spiritus ut requiescant a laboribus suis opera enim illorum sequuntur illos</span> <span class="verse"><a name="14">14</a>et vidi et ecce nubem candidam et supra nubem sedentem similem Filio hominis habentem in capite suo coronam auream et in manu sua falcem acutam</span> <span class="verse"><a name="15">15</a>et alter angelus exivit de templo clamans voce magna ad sedentem super nubem mitte falcem tuam et mete quia venit hora ut metatur quoniam aruit messis terrae</span> <span class="verse"><a name="16">16</a>et misit qui sedebat supra nubem falcem suam in terram et messa est terra</span> <span class="verse"><a name="17">17</a>et alius angelus exivit de templo quod est in caelo habens et ipse falcem acutam</span> <span class="verse"><a name="18">18</a>et alius angelus de altari qui habet potestatem supra ignem et clamavit voce magna qui habebat falcem acutam dicens mitte falcem tuam acutam et vindemia botros vineae terrae quoniam maturae sunt uvae eius</span> <span class="verse"><a name="19">19</a>et misit angelus falcem suam in terram et vindemiavit vineam terrae et misit in lacum irae Dei magnum</span> <span class="verse"><a name="20">20</a>et calcatus est lacus extra civitatem et exivit sanguis de lacu usque ad frenos equorum per stadia mille sescenta</span> </p></div</div></div></body></html>