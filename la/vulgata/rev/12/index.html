<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/rev/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/rev">Revelation</a> &gt <strong>Chapter 12</strong></div><p><span class="verse"><a name="1">1</a>et signum magnum paruit in caelo mulier amicta sole et luna sub pedibus eius et in capite eius corona stellarum duodecim</span> <span class="verse"><a name="2">2</a>et in utero habens et clamat parturiens et cruciatur ut pariat</span> <span class="verse"><a name="3">3</a>et visum est aliud signum in caelo et ecce draco magnus rufus habens capita septem et cornua decem et in capitibus suis septem diademata</span> <span class="verse"><a name="4">4</a>et cauda eius trahebat tertiam partem stellarum caeli et misit eas in terram et draco stetit ante mulierem quae erat paritura ut cum peperisset filium eius devoraret</span> <span class="verse"><a name="5">5</a>et peperit filium masculum qui recturus erit omnes gentes in virga ferrea et raptus est filius eius ad Deum et ad thronum eius</span> <span class="verse"><a name="6">6</a>et mulier fugit in solitudinem ubi habet locum paratum a Deo ut ibi pascant illam diebus mille ducentis sexaginta</span> <span class="verse"><a name="7">7</a>et factum est proelium in caelo Michahel et angeli eius proeliabantur cum dracone et draco pugnabat et angeli eius</span> <span class="verse"><a name="8">8</a>et non valuerunt neque locus inventus est eorum amplius in caelo</span> <span class="verse"><a name="9">9</a>et proiectus est draco ille magnus serpens antiquus qui vocatur Diabolus et Satanas qui seducit universum orbem proiectus est in terram et angeli eius cum illo missi sunt</span> <span class="verse"><a name="10">10</a>et audivi vocem magnam in caelo dicentem nunc facta est salus et virtus et regnum Dei nostri et potestas Christi eius quia proiectus est accusator fratrum nostrorum qui accusabat illos ante conspectum Dei nostri die ac nocte</span> <span class="verse"><a name="11">11</a>et ipsi vicerunt illum propter sanguinem agni et propter verbum testimonii sui et non dilexerunt animam suam usque ad mortem</span> <span class="verse"><a name="12">12</a>propterea laetamini caeli et qui habitatis in eis vae terrae et mari quia descendit diabolus ad vos habens iram magnam sciens quod modicum tempus habet</span> <span class="verse"><a name="13">13</a>et postquam vidit draco quod proiectus est in terram persecutus est mulierem quae peperit masculum</span> <span class="verse"><a name="14">14</a>et datae sunt mulieri duae alae aquilae magnae ut volaret in desertum in locum suum ubi alitur per tempus et tempora et dimidium temporis a facie serpentis</span> <span class="verse"><a name="15">15</a>et misit serpens ex ore suo post mulierem aquam tamquam flumen ut eam faceret trahi a flumine</span> <span class="verse"><a name="16">16</a>et adiuvit terra mulierem et aperuit terra os suum et absorbuit flumen quod misit draco de ore suo</span> <span class="verse"><a name="17">17</a>et iratus est draco in mulierem et abiit facere proelium cum reliquis de semine eius qui custodiunt mandata Dei et habent testimonium Iesu</span> <span class="verse"><a name="18">18</a>et stetit super harenam maris</span> </p></div</div></div></body></html>