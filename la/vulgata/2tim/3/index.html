<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2tim/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2tim">2 Timothy</a> &gt <strong>Chapter 3</strong></div><p><span class="verse"><a name="1">1</a>hoc autem scito quod in novissimis diebus instabunt tempora periculosa</span> <span class="verse"><a name="2">2</a>et erunt homines se ipsos amantes cupidi elati superbi blasphemi parentibus inoboedientes ingrati scelesti</span> <span class="verse"><a name="3">3</a>sine affectione sine pace criminatores incontinentes inmites sine benignitate</span> <span class="verse"><a name="4">4</a>proditores protervi tumidi voluptatium amatores magis quam Dei</span> <span class="verse"><a name="5">5</a>habentes speciem quidem pietatis virtutem autem eius abnegantes et hos devita</span> <span class="verse"><a name="6">6</a>ex his enim sunt qui penetrant domos et captivas ducunt mulierculas oneratas peccatis quae ducuntur variis desideriis</span> <span class="verse"><a name="7">7</a>semper discentes et numquam ad scientiam veritatis pervenientes</span> <span class="verse"><a name="8">8</a>quemadmodum autem Iannes et Mambres restiterunt Mosi ita et hii resistunt veritati homines corrupti mente reprobi circa fidem</span> <span class="verse"><a name="9">9</a>sed ultra non proficient insipientia enim eorum manifesta erit omnibus sicut et illorum fuit</span> <span class="verse"><a name="10">10</a>tu autem adsecutus es meam doctrinam institutionem propositum fidem longanimitatem dilectionem patientiam</span> <span class="verse"><a name="11">11</a>persecutiones passiones qualia mihi facta sunt Antiochiae Iconii Lystris quales persecutiones sustinui et ex omnibus me eripuit Dominus</span> <span class="verse"><a name="12">12</a>et omnes qui volunt pie vivere in Christo Iesu persecutionem patientur</span> <span class="verse"><a name="13">13</a>mali autem homines et seductores proficient in peius errantes et in errorem mittentes</span> <span class="verse"><a name="14">14</a>tu vero permane in his quae didicisti et credita sunt tibi sciens a quo didiceris</span> <span class="verse"><a name="15">15</a>et quia ab infantia sacras litteras nosti quae te possint instruere ad salutem per fidem quae est in Christo Iesu</span> <span class="verse"><a name="16">16</a>omnis scriptura divinitus inspirata et utilis ad docendum ad arguendum ad corrigendum ad erudiendum in iustitia</span> <span class="verse"><a name="17">17</a>ut perfectus sit homo Dei ad omne opus bonum instructus</span> </p></div</div></div></body></html>