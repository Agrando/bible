<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1chr/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1chr">1 Chronicles</a> &gt <strong>Chapter 10</strong></div><p><span class="verse"><a name="1">1</a>Philisthim autem pugnabant contra Israhel fugeruntque viri  Israhel Palestinos et ceciderunt vulnerati in monte Gelboe</span> <span class="verse"><a name="2">2</a>cumque adpropinquassent Philisthei persequentes Saul et  filios eius percusserunt Ionathan et Abinadab et Melchisuae  filios Saul</span> <span class="verse"><a name="3">3</a>et adgravatum est proelium contra Saul inveneruntque eum  sagittarii et vulneraverunt iaculis</span> <span class="verse"><a name="4">4</a>et dixit Saul ad armigerum suum evagina gladium tuum et  interfice me ne forte veniant incircumcisi isti et inludant  mihi noluit autem armiger eius hoc facere timore perterritus  arripuit igitur Saul ensem et inruit in eum</span> <span class="verse"><a name="5">5</a>quod cum vidisset armiger eius videlicet mortuum esse Saul  inruit etiam ipse in gladium suum et mortuus est</span> <span class="verse"><a name="6">6</a>interiit ergo Saul et tres filii eius et omnis domus illius  pariter concidit</span> <span class="verse"><a name="7">7</a>quod cum vidissent viri Israhel qui habitabant in  campestribus fugerunt et Saul ac filiis eius mortuis  dereliquerunt urbes suas et huc illucque dispersi sunt  veneruntque Philisthim et habitaverunt in eis</span> <span class="verse"><a name="8">8</a>die igitur altero detrahentes Philisthim spolia caesorum  invenerunt Saul et filios eius iacentes in monte Gelboe</span> <span class="verse"><a name="9">9</a>cumque spoliassent eum et amputassent caput armisque  nudassent miserunt in terram suam ut circumferretur et  ostenderetur idolorum templis et populis</span> <span class="verse"><a name="10">10</a>arma autem eius consecraverunt in fano dei sui et caput  adfixerunt in templo Dagon</span> <span class="verse"><a name="11">11</a>hoc cum audissent viri Iabesgalaad omnia scilicet quae  Philisthim fecerunt super Saul</span> <span class="verse"><a name="12">12</a>consurrexerunt singuli virorum fortium et tulerunt  cadavera Saul et filiorum eius adtuleruntque ea in Iabes et  sepelierunt ossa eorum subter quercum quae erat in Iabes et  ieiunaverunt septem diebus</span> <span class="verse"><a name="13">13</a>mortuus est ergo Saul propter iniquitates suas eo quod  praevaricatus sit mandatum Domini quod praeceperat et non  custodierit illud sed insuper etiam pythonissam consuluerit</span> <span class="verse"><a name="14">14</a>nec speraverit in Domino propter quod et interfecit eum et  transtulit regnum eius ad David filium Isai</span> </p></div</div></div></body></html>