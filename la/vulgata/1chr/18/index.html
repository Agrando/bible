<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1chr/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1chr">1 Chronicles</a> &gt <strong>Chapter 18</strong></div><p><span class="verse"><a name="1">1</a>factum est autem post haec ut percuteret David Philisthim  et humiliaret eos et tolleret Geth et filias eius de manu  Philisthim</span> <span class="verse"><a name="2">2</a>percuteretque Moab et fierent Moabitae servi David  offerentes ei munera</span> <span class="verse"><a name="3">3</a>eo tempore percussit David etiam Adadezer regem Suba  regionis Emath quando perrexit ut dilataret imperium suum usque  ad flumen Eufraten</span> <span class="verse"><a name="4">4</a>cepit ergo David mille quadrigas eius et septem milia  equites ac viginti milia virorum peditum subnervavitque omnes  equos curruum exceptis centum quadrigis quas reservavit sibi</span> <span class="verse"><a name="5">5</a>supervenit autem et Syrus damascenus ut auxilium praeberet  Adadezer regi Suba sed et huius percussit David viginti duo  milia virorum</span> <span class="verse"><a name="6">6</a>et posuit milites in Damasco ut Syria quoque serviret sibi  et offerret munera adiuvitque eum Dominus in cunctis ad quae  perrexerat</span> <span class="verse"><a name="7">7</a>tulit quoque David faretras aureas quas habuerant servi  Adadezer et adtulit eas in Hierusalem</span> <span class="verse"><a name="8">8</a>necnon de Thebath et Chun urbibus Adadezer aeris plurimum  de quo fecit Salomon mare aeneum et columnas et vasa aenea</span> <span class="verse"><a name="9">9</a>quod cum audisset Thou rex Emath percussisse videlicet  David omnem exercitum Adadezer regis Suba</span> <span class="verse"><a name="10">10</a>misit Aduram filium suum ad regem David ut postularet ab  eo pacem et congratularetur ei eo quod expugnasset et  percussisset Adadezer adversarius quippe Thou erat Adadezer</span> <span class="verse"><a name="11">11</a>sed et omnia vasa aurea et argentea et aenea consecravit  rex David Domino cum argento et auro quod tulerat ex universis  gentibus tam de Idumea et Moab et filiis Ammon quam de  Philisthim et Amalech</span> <span class="verse"><a name="12">12</a>Abisai vero filius Sarviae percussit Edom in valle  Salinarum decem et octo milia</span> <span class="verse"><a name="13">13</a>et constituit in Edom praesidium ut serviret Idumea David  salvavitque Dominus David in cunctis ad quae perrexerat</span> <span class="verse"><a name="14">14</a>regnavit ergo David super universum Israhel et faciebat  iudicium atque iustitiam cuncto populo suo</span> <span class="verse"><a name="15">15</a>porro Ioab filius Sarviae erat super exercitum et Iosaphat  filius Ahilud a commentariis</span> <span class="verse"><a name="16">16</a>Sadoc autem filius Ahitob et Ahimelech filius Abiathar  sacerdotes et Susa scriba</span> <span class="verse"><a name="17">17</a>Banaias vero filius Ioiada super legiones Cherethi et  Felethi porro filii David primi ad manum regis</span> </p></div</div></div></body></html>