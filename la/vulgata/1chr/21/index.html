<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1chr/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1chr">1 Chronicles</a> &gt <strong>Chapter 21</strong></div><p><span class="verse"><a name="1">1</a>consurrexit autem Satan contra Israhel et incitavit David  ut numeraret Israhel</span> <span class="verse"><a name="2">2</a>dixitque David ad Ioab et ad principes populi ite et  numerate Israhel a Bersabee usque Dan et adferte mihi numerum  ut sciam</span> <span class="verse"><a name="3">3</a>responditque Ioab augeat Dominus populum suum centuplum  quam sunt nonne domine mi rex omnes servi tui sunt quare hoc  quaerit dominus meus quod in peccatum reputetur Israheli</span> <span class="verse"><a name="4">4</a>sed sermo regis magis praevaluit egressusque est Ioab et  circuivit universum Israhel et reversus est Hierusalem</span> <span class="verse"><a name="5">5</a>deditque David numerum eorum quos circumierat et inventus  est omnis Israhel numerus mille milia et centum milia virorum  educentium gladium de Iuda autem trecenta septuaginta milia  bellatorum</span> <span class="verse"><a name="6">6</a>nam Levi et Beniamin non numeravit eo quod invitus  exsequeretur regis imperium</span> <span class="verse"><a name="7">7</a>displicuit autem Deo quod iussum erat et percussit Israhel</span> <span class="verse"><a name="8">8</a>dixitque David ad Deum peccavi nimis ut hoc facerem obsecro  aufer iniquitatem servi tui quia insipienter egi</span> <span class="verse"><a name="9">9</a>et locutus est Dominus ad Gad videntem David dicens</span> <span class="verse"><a name="10">10</a>vade et loquere ad David et dic haec dicit Dominus trium  tibi optionem do unum quod volueris elige et faciam tibi</span> <span class="verse"><a name="11">11</a>cumque venisset Gad ad David dixit ei haec dicit Dominus  elige quod volueris</span> <span class="verse"><a name="12">12</a>aut tribus annis pestilentiam aut tribus mensibus fugere  te hostes tuos et gladium eorum non posse evadere aut tribus  diebus gladium Domini et mortem versari in terra et angelum  Domini interficere in universis finibus Israhel nunc igitur  vide quid respondeam ei qui misit me</span> <span class="verse"><a name="13">13</a>et dixit David ad Gad ex omni parte me angustiae premunt  sed melius mihi est ut incidam in manus Domini quia multae sunt  miserationes eius quam in manus hominum</span> <span class="verse"><a name="14">14</a>misit ergo Dominus pestilentiam in Israhel et ceciderunt  de Israhel septuaginta milia virorum</span> <span class="verse"><a name="15">15</a>misit quoque angelum in Hierusalem ut percuteret eam  cumque percuteretur vidit Dominus et misertus est super  magnitudinem mali et imperavit angelo qui percutiebat sufficit  iam cesset manus tua porro angelus Domini stabat iuxta aream  Ornan Iebusei</span> <span class="verse"><a name="16">16</a>levansque David oculos suos vidit angelum Domini stantem  inter terram et caelum et evaginatum gladium in manu eius et  versum contra Hierusalem et ceciderunt tam ipse quam maiores  natu vestiti ciliciis et proni in terram</span> <span class="verse"><a name="17">17</a>dixitque David ad Deum nonne ego sum qui iussi ut  numeraretur populus ego qui peccavi ego qui malum feci iste  grex quid commeruit Domine Deus meus vertatur obsecro manus tua  in me et in domum patris mei populus autem tuus non percutiatur</span> <span class="verse"><a name="18">18</a>angelus autem Domini praecepit Gad ut diceret David et  ascenderet extrueretque altare Domino Deo in area Ornan Iebusei</span> <span class="verse"><a name="19">19</a>ascendit ergo David iuxta sermonem Gad quem locutus fuerat  ex nomine Domini</span> <span class="verse"><a name="20">20</a>porro Ornan cum suspexisset et vidisset angelum  quattuorque filii eius cum eo absconderunt se nam eo tempore  terebat in area triticum</span> <span class="verse"><a name="21">21</a>igitur cum venisset David ad Ornan conspexit eum Ornan et  processit ei obviam de area et adoravit illum pronus in terram</span> <span class="verse"><a name="22">22</a>dixitque ei David da mihi locum areae tuae ut aedificem in  ea altare Domini ita ut quantum valet argenti accipias et  cesset plaga a populo</span> <span class="verse"><a name="23">23</a>dixit autem Ornan ad David tolle et faciat dominus meus  rex quodcumque ei placet sed et boves do in holocaustum et  tribulas in ligna et triticum in sacrificium omnia libens  praebeo</span> <span class="verse"><a name="24">24</a>dixitque ei rex David nequaquam ita fiet sed argentum dabo  quantum valet neque enim tibi auferre debeo et sic offerre  Domino holocausta gratuita</span> <span class="verse"><a name="25">25</a>dedit ergo David Ornan pro loco siclos auri iustissimi  ponderis sescentos</span> <span class="verse"><a name="26">26</a>et aedificavit ibi altare Domino obtulitque holocausta et  pacifica et invocavit Dominum et exaudivit eum in igne de caelo  super altare holocausti</span> <span class="verse"><a name="27">27</a>praecepitque Dominus angelo et convertit gladium suum in  vaginam</span> <span class="verse"><a name="28">28</a>protinus ergo David videns quod exaudisset eum Dominus in  area Ornan Iebusei immolavit ibi victimas</span> <span class="verse"><a name="29">29</a>tabernaculum autem Domini quod fecerat Moses in deserto et  altare holocaustorum ea tempestate erat in excelso Gabaon</span> <span class="verse"><a name="30">30</a>et non praevaluit David ire ad altare ut ibi obsecraret  Deum nimio enim fuerat timore perterritus videns gladium angeli  Domini</span> </p></div</div></div></body></html>