<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1chr/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1chr">1 Chronicles</a> &gt <strong>Chapter 15</strong></div><p><span class="verse"><a name="1">1</a>fecit quoque sibi domos in civitate David et aedificavit  locum arcae Dei tetenditque ei tabernaculum</span> <span class="verse"><a name="2">2</a>tunc dixit David inlicitum est ut a quocumque portetur arca  Dei nisi a Levitis quos elegit Dominus ad portandum eam et ad  ministrandum sibi usque in aeternum</span> <span class="verse"><a name="3">3</a>congregavitque universum Israhel in Hierusalem ut  adferretur arca Dei in locum suum quem praeparaverat ei</span> <span class="verse"><a name="4">4</a>necnon et filios Aaron et Levitas</span> <span class="verse"><a name="5">5</a>de filiis Caath Urihel princeps fuit et fratres eius centum  viginti</span> <span class="verse"><a name="6">6</a>de filiis Merari Asaia princeps et fratres eius ducenti  viginti</span> <span class="verse"><a name="7">7</a>de filiis Gersom Iohel princeps et fratres eius centum  triginta</span> <span class="verse"><a name="8">8</a>de filiis Elisaphan Semeias princeps et fratres eius  ducenti</span> <span class="verse"><a name="9">9</a>de filiis Hebron Elihel princeps et fratres eius octoginta</span> <span class="verse"><a name="10">10</a>de filiis Ozihel Aminadab princeps et fratres eius centum  duodecim</span> <span class="verse"><a name="11">11</a>vocavitque David Sadoc et Abiathar sacerdotes et Levitas  Urihel Asaiam Iohel Semeiam Elihel et Aminadab</span> <span class="verse"><a name="12">12</a>et dixit ad eos vos qui estis principes familiarum  leviticarum sanctificamini cum fratribus vestris et adferte  arcam Domini Dei Israhel ad locum qui ei praeparatus est</span> <span class="verse"><a name="13">13</a>ne ut a principio quia non eratis praesentes percussit nos  Dominus sic et nunc fiat inlicitum quid nobis agentibus</span> <span class="verse"><a name="14">14</a>sanctificati sunt ergo sacerdotes et Levitae ut portarent  arcam Domini Dei Israhel</span> <span class="verse"><a name="15">15</a>et tulerunt filii Levi arcam Dei sicut praeceperat Moses  iuxta verbum Domini umeris suis in vectibus</span> <span class="verse"><a name="16">16</a>dixit quoque David principibus Levitarum ut constituerent  de fratribus suis cantores in organis musicorum nablis  videlicet et lyris et cymbalis ut resonaret in excelsum sonitus  laetitiae</span> <span class="verse"><a name="17">17</a>constitueruntque Levitas Heman filium Iohel et de  fratribus eius Asaph filium Barachiae de filiis vero Merari  fratribus eorum Ethan filium Casaiae</span> <span class="verse"><a name="18">18</a>et cum eis fratres eorum in secundo ordine Zacchariam et  Ben et Iazihel et Semiramoth et Iahihel et Ani Eliab et Banaiam  et Maasiam et Matthathiam et Eliphalu et Macheniam et Obededom  et Ieihel ianitores</span> <span class="verse"><a name="19">19</a>porro cantores Heman Asaph et Ethan in cymbalis aeneis  concrepantes</span> <span class="verse"><a name="20">20</a>Zaccharias autem et Ozihel et Semiramoth et Iahihel et Ani  et Eliab et Maasias et Banaias in nablis arcana cantabant</span> <span class="verse"><a name="21">21</a>porro Matthathias et Eliphalu et Machenias et Obededom et  Ieihel et Ozaziu in citharis pro octava canebant epinikion</span> <span class="verse"><a name="22">22</a>Chonenias autem princeps Levitarum prophetiae praeerat ad  praecinendam melodiam erat quippe valde sapiens</span> <span class="verse"><a name="23">23</a>et Barachias et Helcana ianitores arcae</span> <span class="verse"><a name="24">24</a>porro Sebenias et Iosaphat et Nathanahel et Amasai et  Zaccharias et Banaias et Eliezer sacerdotes clangebant tubis  coram arca Dei et Obededom et Ahias erant ianitores arcae</span> <span class="verse"><a name="25">25</a>igitur David et maiores natu Israhel et tribuni ierunt ad  deportandam arcam foederis Domini de domo Obededom cum laetitia</span> <span class="verse"><a name="26">26</a>cumque adiuvisset Deus Levitas qui portabant arcam  foederis Domini immolabantur septem tauri et septem arietes</span> <span class="verse"><a name="27">27</a>porro David erat indutus stola byssina et universi Levitae  qui portabant arcam cantoresque et Chonenias princeps  prophetiae inter cantores David autem indutus erat etiam ephod  lineo</span> <span class="verse"><a name="28">28</a>universusque Israhel deducebant arcam foederis Domini in  iubilo et sonitu bucinae et tubis et cymbalis et nablis et  citharis concrepantes</span> <span class="verse"><a name="29">29</a>cumque pervenisset arca foederis Domini usque ad civitatem  David Michol filia Saul prospiciens per fenestram vidit regem  David saltantem atque ludentem et despexit eum in corde suo</span> </p></div</div></div></body></html>