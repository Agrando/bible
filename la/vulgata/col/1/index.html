<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/col/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/col">Colossians</a> &gt <strong>Chapter 1</strong></div><p><span class="verse"><a name="1">1</a>Paulus apostolus Christi Iesu per voluntatem Dei et Timotheus frater</span> <span class="verse"><a name="2">2</a>his qui sunt Colossis sanctis et fidelibus fratribus in Christo Iesu gratia vobis et pax a Deo Patre nostro</span> <span class="verse"><a name="3">3</a>gratias agimus Deo et Patri Domini nostri Iesu Christi semper pro vobis orantes</span> <span class="verse"><a name="4">4</a>audientes fidem vestram in Christo Iesu et dilectionem quam habetis in sanctos omnes</span> <span class="verse"><a name="5">5</a>propter spem quae reposita est vobis in caelis quam audistis in verbo veritatis evangelii</span> <span class="verse"><a name="6">6</a>quod pervenit ad vos sicut et in universo mundo est et fructificat et crescit sicut in vobis ex ea die qua audistis et cognovistis gratiam Dei in veritate</span> <span class="verse"><a name="7">7</a>sicut didicistis ab Epaphra carissimo conservo nostro qui est fidelis pro vobis minister Christi Iesu</span> <span class="verse"><a name="8">8</a>qui etiam manifestavit nobis dilectionem vestram in Spiritu</span> <span class="verse"><a name="9">9</a>ideo et nos ex qua die audivimus non cessamus pro vobis orantes et postulantes ut impleamini agnitione voluntatis eius in omni sapientia et intellectu spiritali</span> <span class="verse"><a name="10">10</a>ut ambuletis digne Deo per omnia placentes in omni opere bono fructificantes et crescentes in scientia Dei</span> <span class="verse"><a name="11">11</a>in omni virtute confortati secundum potentiam claritatis eius in omni patientia et longanimitate cum gaudio</span> <span class="verse"><a name="12">12</a>gratias agentes Patri qui dignos nos fecit in partem sortis sanctorum in lumine</span> <span class="verse"><a name="13">13</a>qui eripuit nos de potestate tenebrarum et transtulit in regnum Filii dilectionis suae</span> <span class="verse"><a name="14">14</a>in quo habemus redemptionem remissionem peccatorum</span> <span class="verse"><a name="15">15</a>qui est imago Dei invisibilis primogenitus omnis creaturae</span> <span class="verse"><a name="16">16</a>quia in ipso condita sunt universa in caelis et in terra visibilia et invisibilia sive throni sive dominationes sive principatus sive potestates omnia per ipsum et in ipso creata sunt</span> <span class="verse"><a name="17">17</a>et ipse est ante omnes et omnia in ipso constant</span> <span class="verse"><a name="18">18</a>et ipse est caput corporis ecclesiae qui est principium primogenitus ex mortuis ut sit in omnibus ipse primatum tenens</span> <span class="verse"><a name="19">19</a>quia in ipso conplacuit omnem plenitudinem habitare</span> <span class="verse"><a name="20">20</a>et per eum reconciliare omnia in ipsum pacificans per sanguinem crucis eius sive quae in terris sive quae in caelis sunt</span> <span class="verse"><a name="21">21</a>et vos cum essetis aliquando alienati et inimici sensu in operibus malis</span> <span class="verse"><a name="22">22</a>nunc autem reconciliavit in corpore carnis eius per mortem exhibere vos sanctos et inmaculatos et inreprehensibiles coram ipso</span> <span class="verse"><a name="23">23</a>si tamen permanetis in fide fundati et stabiles et inmobiles ab spe evangelii quod audistis quod praedicatum est in universa creatura quae sub caelo est cuius factus sum ego Paulus minister</span> <span class="verse"><a name="24">24</a>qui nunc gaudeo in passionibus pro vobis et adimpleo ea quae desunt passionum Christi in carne mea pro corpore eius quod est ecclesia</span> <span class="verse"><a name="25">25</a>cuius factus sum ego minister secundum dispensationem Dei quae data est mihi in vos ut impleam verbum Dei</span> <span class="verse"><a name="26">26</a>mysterium quod absconditum fuit a saeculis et generationibus nunc autem manifestatum est sanctis eius</span> <span class="verse"><a name="27">27</a>quibus voluit Deus notas facere divitias gloriae sacramenti huius in gentibus quod est Christus in vobis spes gloriae</span> <span class="verse"><a name="28">28</a>quem nos adnuntiamus corripientes omnem hominem et docentes omnem hominem in omni sapientia ut exhibeamus omnem hominem perfectum in Christo Iesu</span> <span class="verse"><a name="29">29</a>in quo et laboro certando secundum operationem eius quam operatur in me in virtute</span> </p></div</div></div></body></html>