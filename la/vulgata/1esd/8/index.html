<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1esd/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1esd">1 Esdras</a> &gt <strong>Chapter 8</strong></div><p><span class="verse"><a name="1">1</a>et post hunc regnante Artaxerse Persarum rege, accessit Ezras filius Azariae, filii Helciae, filii Saleme,</span> <span class="verse"><a name="2">2</a>filii Sadduc, filii Achitob, filii Ameri, filii Azaei, filii Boccae, filii Abisaei, filii Finees, filii Eleazari, filii Aaron primi sacerdotis.</span> <span class="verse"><a name="3">3</a>hic Ezras ascendit de Babylonia, cum esset scriba et ingeniosus in lege Moysi, quae data est a Domino Israhel dicere et facere.</span> <span class="verse"><a name="4">4</a>et dedit ei rex gloriam, quod invenisset gratiam in omni dignitate et desiderio in conspectu eius.</span> <span class="verse"><a name="5">5</a>et ascenderunt simul cum ipso ex filiis Israhel et sacerdotibus et Levitis et sacris cantoribus templi et ostiariis et servis templi in Hierusalem,</span> <span class="verse"><a name="6">6</a>anno septimo regnante Artaxerse, in quinto mense; hic annus septimus est regni. exeuntes enim de Babylonia novilunio quinti mensis,</span> <span class="verse"><a name="7">7</a>venerunt Hierosolymam iuxta praebitam illis prosperitatem itineris a Domino ipso.</span> <span class="verse"><a name="8">8</a>in his enim Ezras magnam disciplinam obtinebat, ne praetermitteret quicquam eorum quae essent ex lege Domini et praeceptis, et docendo universum Israhel omnem iustitiam et iudicia.</span> <span class="verse"><a name="9">9</a>accedentes autem qui scribebant scripta Artaxersis regis, tradiderunt scriptum quod obvenerat ab Artaxerse rege ad Ezram sacerdotem et lectorem legis Domini; cuius est exemplum subiectum:</span> <span class="verse"><a name="10">10</a>rex Artaxerses Ezrae sacerdoti et lectori legis Domini salutem.</span> <span class="verse"><a name="11">11</a>humaniora ego iudicans etiam beneficiis, praecepi eos qui desiderant ex gente Iudaeorum sua sponte et ex sacerdotibus et Levitis qui sunt in regno meo comitari tecum in Hierusalem.</span> <span class="verse"><a name="12">12</a>si qui ergo cupiunt ire tecum, conveniant et proficiscantur, sicut placuit mihi et septem amicis meis consiliariis,</span> <span class="verse"><a name="13">13</a>ut visitent ea quae aguntur secundum Iudaeam et Hierusalem observantes sicut habes in lege Domini,</span> <span class="verse"><a name="14">14</a>et ferant munera Domino Israhel, quae vovi ego et amici, Hierusalem et omne aurum et argentum, quod inventum fuerit in regione Babyloniae, Domino in Hierusalem cum illo,</span> <span class="verse"><a name="15">15</a>quod donatum est pro ipsa gente in templum Domini eorum quod est in Hierusalem, ut colligatur hoc aurum et argentum ad tauros et arietes et agnos et hedos et quae his sunt congruentia,</span> <span class="verse"><a name="16">16</a>ut offerant hostias Domino super altare Domini ipsorum quod est in Hierusalem.</span> <span class="verse"><a name="17">17</a>et omnia quaecumque volueris cum fratribus tuis facere auro et argento, perfice pro voluntate secundum praeceptum Domini Dei tui.</span> <span class="verse"><a name="18">18</a>et sacrosancta vasa, quae data sunt tibi ad opera domus Domini Dei tui qui est in Hierusalem,</span> <span class="verse"><a name="19">19</a>et cetera, quaecumque tibi subvenerint ad operam templi Dei tui, dabis de regali gazofilacio.</span> <span class="verse"><a name="20">20</a>et ego quidem rex Artaxerses praecepi custodibus thesaurorum Syriae et Foenicis, ut quaecumque scripserit Ezras sacerdos et lector legis Domini excelsi, diligenter detur ei usque ad argenti talenta centum, similiter autem</span> <span class="verse"><a name="21">21</a>et usque ad frumenti modios centum et vini amphoras centum, et alia quaecumque abundant sine taxatione.</span> <span class="verse"><a name="22">22</a>omnia secundum Dei legem fiant Deo altissimo, ne qua forte exsurgat ira in regno regis et filiorum eius.</span> <span class="verse"><a name="23">23</a>vobis autem dicitur, ut omnibus sacerdotibus et Levitis et sacris cantoribus templi et ianitoribus et servis templi et scribis templi huius</span> <span class="verse"><a name="24">24</a>nullum tributum neque ulla alia indictio inrogetur, nec habeat quisque potestatem obicere eis quicquam.</span> <span class="verse"><a name="25">25</a>tu autem Ezras, secundum sapientiam Dei constitue iudices et arbitros in tota Syria et Foenice, et omnes qui legem Dei tui noverunt docebis,</span> <span class="verse"><a name="26">26</a>ut quotquot transgressi fuerint legem, diligenter plectantur sive morte sive cruciatu sive etiam pecuniae multatione vel abductione.</span> <span class="verse"><a name="27">27</a>et dixit Ezras scriba: benedictus Dominus patrum meorum, qui dedit haec in cor regis, clarificare domum suam quae est in Hierusalem,</span> <span class="verse"><a name="28">28</a>et me honorificavit in conspectu regis et consiliariorum et amicorum eius et purpuratorum eius.</span> <span class="verse"><a name="29">29</a>et ego constans animo factus sum secundum opitulationem Domini Dei mei, et congregavi ex Israhel viros, ut simul ascenderent mecum.</span> <span class="verse"><a name="30">30</a>et hii sunt praepositi secundum suas patrias et principatus portionales eorum, qui mecum ascenderunt de Babylonia in regno Artaxersis regis:</span> <span class="verse"><a name="31">31</a>ex filiis Phares Gersomus, ex filiis Iemarut Amielus, filiorum David Attus filius Seceliae,</span> <span class="verse"><a name="32">32</a>ex filiis Phares Zaccharias et cum eo reversi sunt viri centum quinquaginta,</span> <span class="verse"><a name="33">33</a>ex filiis ductoris Moab Ilionas Zaraei et cum ipso viri ducenti,</span> <span class="verse"><a name="34">34</a>ex filiis Zathues Iechonias Zetheeli et cum ipso viri ducenti, ex filiis Addeni filius Ionathae et cum ipso viri ducenti quinquaginta,</span> <span class="verse"><a name="35">35</a>ex filiis Olam Aesias Gotholiae et cum ipso viri septuaginta,</span> <span class="verse"><a name="36">36</a>ex filiis Safatiae Zarias Micheli et cum ipso viri octoginta,</span> <span class="verse"><a name="37">37</a>ex filiis Iob Abdias Iezeli et cum ipso viri ducenti duodecim,</span> <span class="verse"><a name="38">38</a>ex filiis Baniae Salimoth filius Iosaphiae et cum ipso viri centum sexaginta,</span> <span class="verse"><a name="39">39</a>ex filiis Beer Zaccharias Bebei et cum ipso viri ducenti octo,</span> <span class="verse"><a name="40">40</a>ex filiis Asath Iochannes Acariae et cum ipso viri centum decem;</span> <span class="verse"><a name="41">41</a>ex filiis Adonicam ipsis postremis, et haec sunt nomina eorum: Elifalam filius Iebel et Sameas et cum ipso viri septuaginta, ex filiis Baneae filius Zaccuri et cum ipso viri septuaginta.</span> <span class="verse"><a name="42">42</a>et congregavi eos ad fluvium qui dicitur Thia, et metati illic sumus triduo, et recognovi eos.</span> <span class="verse"><a name="43">43</a>et ex filiis sacerdotum et Levitarum non inveni illic.</span> <span class="verse"><a name="44">44</a>et misi ad Eleazarum et Eccelom et Masman et Maloban et Enaatam et Sameam et Ioribum Natham Ennagan Zacchariam et Mosolamun, ipsos ductores et peritos.</span> <span class="verse"><a name="45">45</a>et dixi eis ut venirent ad Luddeum ductorem, qui erat apud locum gazofilacii.</span> <span class="verse"><a name="46">46</a>et mandavi eis ut dicerent Luddeo et fratribus eius et illis qui erant in gazofilacio, ut mitterent nobis eos qui sacerdotio fungerentur in domo Domini Dei nostri.</span> <span class="verse"><a name="47">47</a>et adduxerunt nobis secundum manum validam Domini Dei nostri viros peritos ex filiis Moolli filii Levi filii Israhel, Sebebian et filios et fratres qui erant decem et octo,</span> <span class="verse"><a name="48">48</a>Asbian et Annun ex filiis filiorum Chananei et filii eorum viri viginti;</span> <span class="verse"><a name="49">49</a>et ex his qui in templo serviebant, quos dedit David et ipsi principes ad operationem Levitis, templo servientium ducenti viginti. omnium nomina significata sunt in scripturis.</span> <span class="verse"><a name="50">50</a>et vovi illic ieiunium iuvenibus in conspectu Domini Dei nostri, ut quaererem ab eo bonum iter nobis et qui nobiscum erant ex filiis et pecoribus propter insidias.</span> <span class="verse"><a name="51">51</a>erubui enim petere regem pedites et equites in comitatu, tutelae gratia contra adversarios nostros.</span> <span class="verse"><a name="52">52</a>diximus enim regi, quoniam virtus Domini erit cum eis qui inquirunt eum in omni affectu.</span> <span class="verse"><a name="53">53</a>et iterum deprecati sumus Dominum Deum nostrum secundum haec, quem et propitium habuimus, et conpotes facti sumus Domini nostri.</span> <span class="verse"><a name="54">54</a>et separavi ex plebis praepositis et sacerdotibus templi viros duodecim, et Sedebian et Asamian et cum eis ex fratribus eorum viros decem.</span> <span class="verse"><a name="55">55</a>et adpendi eis argentum et aurum et vasa sacerdotalia domus Domini Dei nostri, quae donaverat rex et consiliarii eius et principes et omnis Israhel.</span> <span class="verse"><a name="56">56</a>et cum adpendissem, tradidi argenti talenta centum quinquaginta et vasa argentea talentorum centum et auri talenta centum</span> <span class="verse"><a name="57">57</a>et vasorum aureorum species viginti et vasa aerea de bono aeramento splendentia duodecim auri speciem reddentia.</span> <span class="verse"><a name="58">58</a>et dixi eis: et vos sancti estis Domino, et vasa quae sunt sancta et aurum et argentum votum est Domino Deo patrum nostrorum.</span> <span class="verse"><a name="59">59</a>vigilate et custodite, donec tradatis ex plebis praepositis et sacerdotibus et Levitis et principibus civitatum Israhel in Hierusalem in pastoforio domus Domini Dei nostri.</span> <span class="verse"><a name="60">60</a>et hii qui susceperunt sacerdotes et Levitae aurum et argentum et vasa quae erant in Hierusalem intulerunt in templum Domini.</span> <span class="verse"><a name="61">61</a>et promovimus a fluvio Thia die duodecima mensis primi, usquequo introivimus in Hierusalem secundum potentem manum Domini Dei nostri, quae super nos erat et liberavit nos ab omnibus inimicis nostris; et venimus in Hierusalem.</span> <span class="verse"><a name="62">62</a>et cum factus fuisset tertius dies, quarta autem die ponderatum aurum et argentum traditum est in domo Domini Dei nostri Marimoth filio Iori sacerdoti.</span> <span class="verse"><a name="63">63</a>et cum ipso erat Eleazar filius Finees, et erant cum ipsis Iosabdus filius Iesu et Moedias Banni filius Levitae. ad numerum et ad pondus universa</span> <span class="verse"><a name="64">64</a>et scriptum est pondus ipsorum eadem hora.</span> <span class="verse"><a name="65">65</a>qui autem venerunt ex captivitate, obtulerunt sacrificium Domini Israhel tauros duodecim pro omni Israhel arietes octoginta sex,</span> <span class="verse"><a name="66">66</a>agnos septuaginta duos, hircos pro peccato duodecim, et pro salute vaccas duodecim, omnia sacrificium Domini.</span> <span class="verse"><a name="67">67</a>et relegerunt praecepta regis regalibus dispensatoribus et subregulis Coelensyriae et Foenicis, et honorificaverunt gentem et templum Domini.</span> <span class="verse"><a name="68">68</a>et consummatis his accesserunt ad me praepositi dicentes: non segregaverunt genus Israhel et principes et sacerdotes et Levitae</span> <span class="verse"><a name="69">69</a>et alienigenae gentes et nationes terrae inmunditias suas a Chananeis et Hettheis et Ferezeis et Iebuseis et Moabitis et Aegyptiis et Idumeis.</span> <span class="verse"><a name="70">70</a>coniuncti enim sunt filiabus eorum et ipsi et filii eorum, et commixtum est semen sanctum alienigenis gentibus terrae; et participes erant praepositi et magistratus iniquitatis huius ab initio ipsius rei.</span> <span class="verse"><a name="71">71</a>et mox ut audivi ista, conscidi vestimenta et sacram tunicam, et lacerans capillos capitis et barbam sedi dolens et maestus.</span> <span class="verse"><a name="72">72</a>et convenerunt ad me quotquot tunc movebantur in verbo Domini Dei Israhel, me lugente super iniquitatem istam. et sedebam tristis usque ad vespertinum sacrificium.</span> <span class="verse"><a name="73">73</a>et surgens a ieiunio, conscissa habens vestimenta et sacram tunicam, ingeniculans et extendens manus ad Dominum</span> <span class="verse"><a name="74">74</a>dicebam: Domine, confusus sum et reveritus sum ante faciem tuam.</span> <span class="verse"><a name="75">75</a>peccata enim nostra multiplicata sunt super capita nostra, et iniquitates nostrae exaltatae sunt usque ad caelum,</span> <span class="verse"><a name="76">76</a>quoniam a temporibus patrum nostrorum sumus in magno peccato usque in hunc diem.</span> <span class="verse"><a name="77">77</a>et propter peccata nostra et patrum nostrorum sumus traditi cum fratribus nostris et cum sacerdotibus nostris regibus terrae in gladium et captivitatem et depraedationem cum confusione usque in hodiernum diem.</span> <span class="verse"><a name="78">78</a>et nunc quantum est quod contigit nobis misericordia abs te, Domine Deus, derelinquere nobis radicem et nomen in locum sanctificationis tuae,</span> <span class="verse"><a name="79">79</a>detegere luminare nostrum in domo Domini Dei nostri, dare nobis cibum in tempore servitutis nostrae.</span> <span class="verse"><a name="80">80</a>et cum serviremus, non sumus derelicti a Domino Deo nostro, sed constituit nos in gratia penes reges Persarum, dare nobis cibum</span> <span class="verse"><a name="81">81</a>et clarificare templum Domini nostri et aedificare deserta Sion, dare nobis stabilitatem in Iudaea et in Hierusalem.</span> <span class="verse"><a name="82">82</a>et nunc quid dicemus, Domine, habentes haec? transgressi enim sumus praecepta tua, quae dedisti in manus puerorum tuorum prophetarum</span> <span class="verse"><a name="83">83</a>dicens quoniam terra, in quam introistis possidere hereditatem eius, terra polluta est coinquinationibus alienigenarum terrae, et inmunditiae illorum repleverunt eam totam inmunditia sua.</span> <span class="verse"><a name="84">84</a>et nunc filias vestras non coniungetis filiis illorum, et filias eorum non accipietis filiis vestris.</span> <span class="verse"><a name="85">85</a>et non inquiretis pacem habere cum illis omni tempore, ut invalescentes manducetis optima terrae, et hereditatem distribuatis filiis vestris usque in aevum.</span> <span class="verse"><a name="86">86</a>et quae contingunt nobis, omnia fiunt propter opera nostra maligna et magna peccata nostra.</span> <span class="verse"><a name="87">87</a>et dedisti nobis talem radicem, et rursum reversi sumus transgredi legitima tua, uti commisceremur inmunditiae alienigenarum gentium terrae huius.</span> <span class="verse"><a name="88">88</a>nonne irasceris nobis perdere nos, quoadusque non relinquatur radix et nomen nostrum?</span> <span class="verse"><a name="89">89</a>Domine Deus Israhel, verax es; derelicta enim est radix usque in hodiernum diem,</span> <span class="verse"><a name="90">90</a>ecce nunc sumus in conspectu tuo in iniquitatibus nostris; non est enim adhuc stare ante te in his.</span> <span class="verse"><a name="91">91</a>et cum adorando confiteretur Ezras flens humi prostratus ante templum, congregati sunt ante eum ex Hierusalem turba magna valde, viri et mulieres et iuvenes et iuvenculae. fletus enim erat magnus in ipsa multitudine.</span> <span class="verse"><a name="92">92</a>et cum clamasset Iechonias Ieeli ex filiis Israhel, dixit Ezrae: nos in Dominum peccavimus, quod conlocavimus nobis in matrimonium mulieres alienigenas ex gentibus terrae.</span> <span class="verse"><a name="93">93</a>et nunc est super omnem Israhel. in his ergo sit iusiurandum ad Dominum, expellere omnes uxores nostras quae ex alienigenis sunt cum filiis earum,</span> <span class="verse"><a name="94">94</a>sicut tibi decretum est a maioribus secundum legem Domini. exsurgens explica,</span> <span class="verse"><a name="95">95</a>ad te enim spectat hoc negotium, et nos tecum sumus. viriliter fac.</span> <span class="verse"><a name="96">96</a>et exsurgens Ezras adiuravit principes sacerdotum et Levitas et omnem Israhel facere secundum haec, et iuraverunt.</span> </p></div</div></div></body></html>