<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1esd/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1esd">1 Esdras</a> &gt <strong>Chapter 1</strong></div><p><span class="verse"><a name="1">1</a>et egit Iosias pascha in Hierosolymis Domino suo et immolavit phase quartadecima luna primi mensis,</span> <span class="verse"><a name="2">2</a>statuens sacerdotes per vices stolas amictos in templo Domini.</span> <span class="verse"><a name="3">3</a>et dixit Levitis sacris servis Israhel, ut sanctificarent se Domino in positione Domini sanctam arcam in domo, quam aedificavit Salomon filius David rex.</span> <span class="verse"><a name="4">4</a>non erit vobis tollere super umeros eam. et nunc deservite Domino nostro et curam agite gentis illius Israhel et parate secundum pagos et tribus nostras</span> <span class="verse"><a name="5">5</a>secundum scripturam David regis Israhel et secundum magnificentiam Salomonis filii eius. et omnes in templo et secundum particulam principatus paternam vestram eorum Levitarum, qui stant in conspectu fratrum vestrorum filiorum Israhel,</span> <span class="verse"><a name="6">6</a>immolate pascha et sacrificia parate fratribus vestris et facite secundum praeceptum Domini, quod datum est Moysi.</span> <span class="verse"><a name="7">7</a>et donavit Iosias in plebem quae inventa est oves agnorum et hedorum et caprarum triginta milia, vitulos tria milia.</span> <span class="verse"><a name="8">8</a>haec de regalibus data sunt secundum promissionem populo et sacerdotibus in pascha et Levitis. et dedit Helchias et Zaccharias et Hellus praepositi domus ipsis sacerdotibus in pascha oves numero duo milia sescentas v trecentos.</span> <span class="verse"><a name="9">9</a>et Iechonias et Sameas et Nathanahel frater et Asabias et Ozihel et Ioram tribuni dederunt Levitis in phase oves quinque milia, vitulos septingentos.</span> <span class="verse"><a name="10">10</a>et haec cum fierent, eleganter steterunt sacerdotes et Levitae, habentes azyma per tribus</span> <span class="verse"><a name="11">11</a>et secundum partes principatus patrum in conspectu populi, offerre Domino secundum ea quae in libro Moysi scripta sunt. et sic ad diluculum.</span> <span class="verse"><a name="12">12</a>et assaverunt phase igne prout oportebat, et hostias coxerunt in aeniolis et ollis cum beneolentia,</span> <span class="verse"><a name="13">13</a>et tulerunt omnibus qui erant ex plebe. et post haec paraverunt sibi et sacerdotibus.</span> <span class="verse"><a name="14">14</a>sacerdotes enim offerebant hostias et adipes, usque dum finita esset hora, et Levitae paraverunt sibi et fratribus suis filiis Aaron.</span> <span class="verse"><a name="15">15</a>et sacri cantores filii Asaph erant super ordinem eorum secundum praeceptum David, et Asaph et Zaccharias et Ieddinus qui erat a rege.</span> <span class="verse"><a name="16">16</a>et ostiarii per singulas ianuas, ita ut non praevaricaret unusquisque suum vicem; fratres enim ipsorum Levitae paraverunt illis.</span> <span class="verse"><a name="17">17</a>et consummata sunt quae pertinebant ad sacrificium Domini</span> <span class="verse"><a name="18">18</a>illa die, agi phase et offerri hostias super Domini sacrarium secundum praeceptum regis Iosiae.</span> <span class="verse"><a name="19">19</a>et egerunt filii Israhel qui inventi sunt in tempore illo phase et diem festum azymorum per dies septem.</span> <span class="verse"><a name="20">20</a>et non est celebratum phase tale in Israhel a temporibus Samuhel prophetae.</span> <span class="verse"><a name="21">21</a>et omnes reges Israhel non celebraverunt pascha tale, quale egit Iosias et sacerdotes et Levitae et Iudaei et omnis Israhel, qui inventi sunt in commoratione Hierosolymis.</span> <span class="verse"><a name="22">22</a>octavodecimo anno regnante Iosia celebratum est phase.</span> <span class="verse"><a name="23">23</a>et directa sunt opera Iosiae in conspectu Domini sui in corde pleno metuentia.</span> <span class="verse"><a name="24">24</a>et quae circa illum quidem conscripta sunt in pristinis temporibus, de eis qui peccaverunt quique inreligiosi fuerunt in Dominum prae omnem gentem et regnum et qui non quaerunt ipsum et verba Domini super Israhel.</span> <span class="verse"><a name="25">25</a>et post omnem actum hunc Iosiae ascendit Pharao rex Aegypti, veniens bellum abicere in Charchamis super Eufraten, et exivit in obviam illi Iosias.</span> <span class="verse"><a name="26">26</a>et misit rex Aegypti ad Iosiam dicens: quid mihi et tibi est rex Iudaeae?</span> <span class="verse"><a name="27">27</a>non sum ad te missus a Domino, super Eufraten enim bellum meum est, et Dominus mecum est festinans, descende.</span> <span class="verse"><a name="28">28</a>et non est Iosias reversus super currum suum, sed expugnare eum conabatur, non adtendens verbum prophetiae ex ore Domini.</span> <span class="verse"><a name="29">29</a>sed constituit ad eum bellum in campo Metedaus. et descenderunt principes ad regem Iosiam.</span> <span class="verse"><a name="30">30</a>et dixit rex pueris suis: amovete me a proelio; infirmatus sum enim valde. et statim amoverunt eum pueri ipsius de acie.</span> <span class="verse"><a name="31">31</a>et ascendit super currum secundarium suum, et perveniens Hierosolymam vita functus est, et sepultus est in paterno sepulchro.</span> <span class="verse"><a name="32">32</a>et in tota Iudaea lugebant Iosiam, et lamentabat Hieremias propheta pro Iosiam, et qui praesidebant cum uxoribus lamentabant eum usque in hunc diem. et datum est hoc fieri semper in omne genus Israhel.</span> <span class="verse"><a name="33">33</a>haec autem proscripta sunt in libro historiarum regum Iudaeae, et singula gesta actus Iosiae, eius gloriae et intellectus eius in lege Domini, quaeque gesta sunt ab eo et quae nunc, conscripta sunt in libro regum Israhel et Iuda.</span> <span class="verse"><a name="34">34</a>et adsumentes qui erant ex gente Iechoniam filium Iosiae constituerunt regem pro Iosia patre suo, cum esset annorum viginti trium.</span> <span class="verse"><a name="35">35</a>et regnavit super Israhel mensibus tribus. et amoto eo rex Aegypti ne regnaret Hierosolymis,</span> <span class="verse"><a name="36">36</a>multavit gentem argenti talenta centum et auri talenta decem.</span> <span class="verse"><a name="37">37</a>et constituit rex Aegypti regem Ioachim fratrem ipsius regem Iudaeae et Hierusalem.</span> <span class="verse"><a name="38">38</a>et alligavit magistratus Ioachim, Zaracele fratrem suum adprehendens reduxit Aegypto.</span> <span class="verse"><a name="39">39</a>annorum autem erat Ioachim viginti quinque, cum regnaret in terra Iudaeae et in Hierusalem, et fecit malignum in conspectu Domini.</span> <span class="verse"><a name="40">40</a>post hunc autem ascendit Nabuchodonosor rex Babylonis, et alligans eum in aereo vinculo perduxit in Babyloniam.</span> <span class="verse"><a name="41">41</a>et de sacris vasis Domini accepit Nabuchodonosor et tulit et consecravit in templo suo in Babylonia.</span> <span class="verse"><a name="42">42</a>nam de inmunditia illius et inreligiositate scriptum est in libro temporum regum.</span> <span class="verse"><a name="43">43</a>et regnavit Ioachim filius ipsius pro eo; cum autem constitutus esset, erat annorum octo.</span> <span class="verse"><a name="44">44</a>regnavit autem menses tres et dies decem in Hierusalem, et fecit malignum in conspectu Domini.</span> <span class="verse"><a name="45">45</a>et post annum mittens Nabuchodonosor transmigravit eum in Babyloniam simul cum sacris vasis Domini.</span> <span class="verse"><a name="46">46</a>et constituit Sedeciam regem Iudaeae et Hierusalem, cum esset annorum viginti unius. regnavit autem annis undecim,</span> <span class="verse"><a name="47">47</a>et fecit malignum in conspectu Domini, et non est veritus a verbis quae dicta sunt ab Hieremia propheta ex ore Domini.</span> <span class="verse"><a name="48">48</a>et adiuratus a rege Nabuchodonosor in nomine Domini peierans discessit, et indurata cervice sua et corde suo transgressus est legitima Domini Dei Israhel.</span> <span class="verse"><a name="49">49</a>et duces populi et sacerdotum multa inique gesserunt et impie egerunt super omnes inmunditias gentium, et polluerunt templum Domini quod sacratum erat in Hierosolymis.</span> <span class="verse"><a name="50">50</a>et misit Deus patrum ipsorum per angelum suum revocare eos, propter quod parceret illis et tabernaculo suo.</span> <span class="verse"><a name="51">51</a>ipsi vero subsannabant in angelis eius et, qua die locutus est Dominus, erant inludentes prophetas eius,</span> <span class="verse"><a name="52">52</a>quoadusque ad iracundiam concitatus super gentem suam propter inreligiositates, praecepit ascendere reges Chaldeorum.</span> <span class="verse"><a name="53">53</a>hii occiderunt iuvenes illorum in gladio in circuitu sancti templi eorum, et non pepercerunt iuveni et virgini et seni et adulescenti eorum.</span> <span class="verse"><a name="54">54</a>sed omnes traditi sunt in manus ipsorum. et omnia sacra vasa Domini magna et pusilla et arcam Domini et regales apothecas resumentes tulerunt in Babyloniam.</span> <span class="verse"><a name="55">55</a>et incenderunt domum Domini, et demolierunt muros Hierusalem et turres eius incenderunt in igne.</span> <span class="verse"><a name="56">56</a>et consummaverunt et omnia honorifica eius ad nihilum redegerunt. et reliquos abduxerunt a gladio in Babylonem.</span> <span class="verse"><a name="57">57</a>et erant servi illius et filii illius usque dum regnarent Persae, in repletione verbi Domini in ore Hieremiae,</span> <span class="verse"><a name="58">58</a>quousque benigne ageret terra sabbata sua. omni tempore desertionis suae sabbatizavit in adimpletione annorum septuaginta.</span> </p></div</div></div></body></html>