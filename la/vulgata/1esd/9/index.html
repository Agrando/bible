<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1esd/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1esd">1 Esdras</a> &gt <strong>Chapter 9</strong></div><p><span class="verse"><a name="1">1</a>et exsurgens Ezras ab ante atrium templi, abiit in pastoforium Ionathae filii Nasibi.</span> <span class="verse"><a name="2">2</a>et hospitatus illic, non gustavit panem nec aquam bibit, lugens super iniquitates multitudinis.</span> <span class="verse"><a name="3">3</a>et facta est praedicatio in omni Iudaea et in Hierusalem omnibus qui erant ex captivitate congregari in Hierusalem</span> <span class="verse"><a name="4">4</a>et quicumque non occurrerit biduo aut triduo diei secundum iudicium adsidentium seniorum, tollentur facultates eius, et ipse alienus iudicabitur a multitudine captivitatis.</span> <span class="verse"><a name="5">5</a>et congregati sunt omnes qui erant ex tribu Iuda et Beniamin in tribus diebus in Hierusalem; hic mensis est nonus, vicesima mensis.</span> <span class="verse"><a name="6">6</a>et adsedit omnis multitudo in area templi, trementes propter hiemem praesentem.</span> <span class="verse"><a name="7">7</a>et exsurgens Ezras dixit illis: vos inique fecistis conlocando vobis in matrimonium uxores alienigenas, ut adderetis ad peccata Israhel.</span> <span class="verse"><a name="8">8</a>et nunc date confessionem et magnificentiam Domino Deo patrum nostrorum,</span> <span class="verse"><a name="9">9</a>et perficite voluntatem ipsius et discedite a gentibus terrae et ab uxoribus alienigenis.</span> <span class="verse"><a name="10">10</a>et clamavit omnis multitudo et dixerunt magna voce: sicut dixisti faciemus.</span> <span class="verse"><a name="11">11</a>sed quoniam multitudo magna est, et tempus hiberni est et non possumus in subdiali parte stare, et hoc opus non est nobis unius diei neque bidui, multum in his peccavimus,</span> <span class="verse"><a name="12">12</a>stent praepositi multitudinis et omnes qui nobiscum inhabitant et quotquot habent apud se uxores alienigenas,</span> <span class="verse"><a name="13">13</a>et adsistant accepto tempore et ex omni loco presbyteri et iudices, usquequo solvant iram Domini negotii huius.</span> <span class="verse"><a name="14">14</a>Ionatha autem filius Ezeli et Ozias Thochani susceperunt secundum haec, et Bosoramus et Levis et Sabbatheus simul cooperati sunt cum illis.</span> <span class="verse"><a name="15">15</a>et fecerunt secundum haec omnia universi qui erant ex captivitate.</span> <span class="verse"><a name="16">16</a>et elegit sibi viros Ezras sacerdos, principes magnos de patribus eorum secundum nomina, et consederunt novilunio mensis decimi examinare negotium istud.</span> <span class="verse"><a name="17">17</a>et determinatum est de viris qui habebant uxores alienigenas usque ad neomenia primi mensis.</span> <span class="verse"><a name="18">18</a>et inventi sunt ex sacerdotibus commixti qui habebant alienigenas uxores:</span> <span class="verse"><a name="19">19</a>ex filiis Iesu filii Iosedech et fratribus eius Maseas et Eliezerus et Ioribus et Ioadeus.</span> <span class="verse"><a name="20">20</a>et iniecerunt manus, ut expellerent uxores suas, et ad litandum in exoratione arietem pro ignorantia sua.</span> <span class="verse"><a name="21">21</a>et ex filiis Emmeri Masseas et Esses et Ieel et Azarias.</span> <span class="verse"><a name="22">22</a>et ex filiis Fosor Elionia, Assias, Ismahelus et Nathanaelus, Ioceddeus et Talsas.</span> <span class="verse"><a name="23">23</a>et ex Levitis Iozabdus et Semeis et Colius et Calitas et Fatheas et Coluas et Elionas.</span> <span class="verse"><a name="24">24</a>ex sacris cantoribus Eliasubus Zaccurus.</span> <span class="verse"><a name="25">25</a>ex ostiariis Sallumus et Tolbanes.</span> <span class="verse"><a name="26">26</a>et ex Israhel: ex filiis Foroos Ieremias et Ieddias et Melchias et Mielus et Eleazarus et Iemmebias et Baninas.</span> <span class="verse"><a name="27">27</a>et ex filiis Iolam Mamthanias et Zaccharias, Iezrelus et Iobdius et Herimoth et Helias.</span> <span class="verse"><a name="28">28</a>et ex filiis Zathom Eliadas et Eliasimus et Othias et Larimoth et Zabdus et Zebedias.</span> <span class="verse"><a name="29">29</a>et ex filiis Bebe Iohannes et Ananias et Zabdias et Emethis.</span> <span class="verse"><a name="30">30</a>et ex filiis Banni Olamus et Malluchus et Ieddaeus et Iasub et Asubus et Hierimoth.</span> <span class="verse"><a name="31">31</a>et ex filiis Addin Naathus et Moosias et Calchurus et Raanas et Baseas, Mathathias et Beseel et Bonnus et Manasses.</span> <span class="verse"><a name="32">32</a>et ex filiis Nuae Noneas et Aseas et Melchias et Sameas et Simon, Beniamin et Malchus et Marras.</span> <span class="verse"><a name="33">33</a>et ex filiis Asom Carianeus, Mathathias et Bannus et Elifalat et Manasses et Semei.</span> <span class="verse"><a name="34">34</a>et ex filiis Banni Ieremias et Moodias et Abramus et Ioel et Baneas et Pelias et Ionas et Marimoth et Eliasib et Mathaneus et Eliasis et Zorisas et Diaelus et Samedius et Sambris et Iosephus.</span> <span class="verse"><a name="35">35</a>et ex filiis Nobaei Idaelus et Mathathias et Sabadus et Zetheda Sednu et Iessei Baneas.</span> <span class="verse"><a name="36">36</a>omnes isti coniunxerunt sibi uxores alienigenas, et dimiserunt eas cum filiis.</span> <span class="verse"><a name="37">37</a>et inhabitaverunt sacerdotes et Levitae et qui erant ex Israhel in Hierusalem et in tota regione una novilunio mensis septimi, et erant filii Israhel in commorationibus suis.</span> <span class="verse"><a name="38">38</a>et congregata est omnis multitudo simul in aream quae est ab oriente portae sacrae.</span> <span class="verse"><a name="39">39</a>et dixerunt Ezrae pontifici et lectori, ut adferret legem Moysi quae tradita est a Domino Deo Israhel.</span> <span class="verse"><a name="40">40</a>et adtulit Ezras pontifex legem omni multitudini eorum a viro usque ad mulierem et omnibus sacerdotibus, audire legem novilunio mensis septimi.</span> <span class="verse"><a name="41">41</a>et legebat in area quae est ante sacram portam templi a prima luce usque ad vesperam coram viris et mulieribus, et dederunt omnes sensum ad legem.</span> <span class="verse"><a name="42">42</a>et stetit Ezras sacerdos et lector legis super ligneum tribunal quod fabricatum erat.</span> <span class="verse"><a name="43">43</a>et steterunt ad eum Mathathias, Samus, Ananias, Azarias, Urias, Ezechias, et Balsamus ad dexteram,</span> <span class="verse"><a name="44">44</a>et ad sinistram Faldeus, Misael, Malachias, Abustassabus, Nabadias et Zaccharias</span> <span class="verse"><a name="45">45</a>et adsumpsit Ezras librum coram omni multitudine praesidebat enim in gloria in conspectu omnium.</span> <span class="verse"><a name="46">46</a>et cum absolvisset legem, omnes recti steterunt. et benedixit Ezras Dominum Deum altissimum, Deum Sabaoth omnipotentem.</span> <span class="verse"><a name="47">47</a>et respondit omnis populus: amen. et elevatis susum manibus procidentes in terram adoraverunt Dominum.</span> <span class="verse"><a name="48">48</a>Iesus et Banaeus et Sarabias et Iadinus et Accubus et Sabbateus et Calites et Azarias et Ioradus et Ananias et Filias, Levitae</span> <span class="verse"><a name="49">49</a>qui docebant legem Domini et in multitudine legebant legem Domini, et praeferebant singuli eos qui intellegebant lectionem.</span> <span class="verse"><a name="50">50</a>et dixit Attarates Ezrae pontifici et lectori et Levitis qui docebant multitudinem</span> <span class="verse"><a name="51">51</a>dicens: dies hic est sanctus Domino. et omnes flebant, cum audissent legem.</span> <span class="verse"><a name="52">52</a>digressi ergo manducate pinguissima quaeque et bibite dulcissima quaeque et mittite munera his qui non habent.</span> <span class="verse"><a name="53">53</a>sanctus est enim dies Domini, et nolite maesti esse, Dominus enim clarificavit vos.</span> <span class="verse"><a name="54">54</a>et Levitae denuntiabant in publico omnibus dicentes: dies hic sanctus est, nolite maesti esse.</span> <span class="verse"><a name="55">55</a>et abierunt omnes manducare et bibere et epulari et dare munera his qui non habent ut epulentur. magnifice enim sunt exaltati verbis quibus edocti sunt.</span> <span class="verse"><a name="56">56</a>et congregati sunt universi in Hierusalem, celebrare laetitiam secundum testamentum Domini Dei Israhel.</span> </p></div</div></div></body></html>