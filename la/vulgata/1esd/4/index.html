<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1esd/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1esd">1 Esdras</a> &gt <strong>Chapter 4</strong></div><p><span class="verse"><a name="1">1</a>et inchoavit sequens dicere, qui dixit de fortitudine regis:</span> <span class="verse"><a name="2">2</a>o viri, non praecellunt homines, qui terram et mare obtinent et omnia quae sunt in eis?</span> <span class="verse"><a name="3">3</a>rex autem super omnia praecellit et dominatur eorum, et omne quodcumque dixerit illis faciunt.</span> <span class="verse"><a name="4">4</a>et si miserit illos ad bellatores, vadunt et demoliunt montes et muros et turres,</span> <span class="verse"><a name="5">5</a>iugulantur et iugulant, et regis verbum non praetereunt. nam si vicerint, adferunt regi omnia quaecumque praedati fuerint</span> <span class="verse"><a name="6">6</a>semper et alia omnia. et quotquot non militant nec pugnant sed colunt terram, rursum cum fuerint metentes adferunt regi; et alter alterum cogentes adferunt tributa regi.</span> <span class="verse"><a name="7">7</a>et ipse unus solus. et si dixerit occidere, occidunt; dixit remittere, remittunt;</span> <span class="verse"><a name="8">8</a>dixit percutere, percutiunt; dixit exterminare, exterminant; dixit aedificare, aedificant;</span> <span class="verse"><a name="9">9</a>dixit excidere, excidunt; dixit plantare, plantant.</span> <span class="verse"><a name="10">10</a>et omnis plebs et virtutes eum obaudiunt. et super haec ipse recumbit et manducat et bibit et dormit;</span> <span class="verse"><a name="11">11</a>hii autem custodiunt in circuitu eum, et non possunt ire singuli facere opera sua, sed nec indictoaudientes sunt ei.</span> <span class="verse"><a name="12">12</a>o viri, quomodo non praecellit rex, qui sic diffamatur. et tacuit.</span> <span class="verse"><a name="13">13</a>tertius, qui dixerat de mulieribus et veritate, hic est Zorobabel, coepit loqui:</span> <span class="verse"><a name="14">14</a>viri, non magnus rex et multi homines? nec vinum praecellit? quis est ergo qui dominatur eorum?</span> <span class="verse"><a name="15">15</a>nonne mulieres? genuerunt regem et omnem populum, qui dominantur mari et terrae.</span> <span class="verse"><a name="16">16</a>et ex illis nati sunt, et ipsae educaverunt eos qui plantaverunt vineas, ex quibus vinum fit.</span> <span class="verse"><a name="17">17</a>et ipsae faciunt stolas omnium hominum, et ipsae faciunt gloriam hominibus, et non possunt homines separari a mulieribus.</span> <span class="verse"><a name="18">18</a>si congregaverint aurum et argentum et omnem rem speciosam, et viderint mulierem unam bono habitu et bona specie,</span> <span class="verse"><a name="19">19</a>omnia haec relinquentes in eam intendunt et aperto ore conspiciunt, et eam eligunt magis quam aurum et argentum et omnem rem speciosam.</span> <span class="verse"><a name="20">20</a>homo suum patrem derelinquit, qui enutriit eum, et suam regionem, et ad mulierem suam coniungit se.</span> <span class="verse"><a name="21">21</a>et cum muliere remittit animam, et neque patrem meminit neque matrem neque regionem.</span> <span class="verse"><a name="22">22</a>et hinc oportet vos scire, quoniam mulieres dominantur vestri. nonne doletis et laboratis, et omnia mulieribus confertis et datis?</span> <span class="verse"><a name="23">23</a>et accipit homo gladium suum et vadit in via, furta facere et homicidia et mare navigare et flumina,</span> <span class="verse"><a name="24">24</a>et leonem videt et in tenebris ingreditur. et cum furtum fecerit et fraudes et rapinas, amabili suae adfert.</span> <span class="verse"><a name="25">25</a>et iterum diligit homo suam uxorem magis quam patrem aut matrem.</span> <span class="verse"><a name="26">26</a>et multi dementes facti sunt propter suas uxores, et servi facti sunt propter illas.</span> <span class="verse"><a name="27">27</a>et multi perierunt et iugulati sunt et peccaverunt propter mulieres.</span> <span class="verse"><a name="28">28</a>et nunc mihi non creditis? nonne magnus est rex in potestate sua, quoniam omnes regiones verentur tangere eum?</span> <span class="verse"><a name="29">29</a>videbam tamen Apemen, filiam Bezacis Mirifici, concubinam regis sedentem iuxta regem ad dexteram,</span> <span class="verse"><a name="30">30</a>et auferentem diadema de capite regis et inponentem sibi; et palmis caedebat regem de sinistra manu.</span> <span class="verse"><a name="31">31</a>et super haec rex aperto ore intuebatur eam. et si adriserit ei, ridet; nam si indignata fuerit ei, blanditur ei, donec reconcilietur ei in gratiam.</span> <span class="verse"><a name="32">32</a>o viri, cur non mulieres quae ista agunt?</span> <span class="verse"><a name="33">33</a>et tunc rex et purpurati intuebantur alterutrum. et inchoavit loqui de veritate:</span> <span class="verse"><a name="34">34</a>o viri, nonne fortes sunt mulieres? magna est terra et excelsum est caelum et velox cursus solis, quoniam convertit in gyro caeli et rursum revertitur in locum suum in una die.</span> <span class="verse"><a name="35">35</a>nonne magnificus est qui haec facit? et veritas magna et fortior prae omnibus.</span> <span class="verse"><a name="36">36</a>omnis terra veritatem invocat, caelum etiam ipsam benedicit, et omnia opera moventur et tremunt eam, et non est cum ea quicquam iniquum.</span> <span class="verse"><a name="37">37</a>vinum iniquum, iniquus rex, iniquae mulieres, iniqui omnes filii hominum, et iniqua omnia opera illorum, et non est in ipsis v sua iniquitate peribunt.</span> <span class="verse"><a name="38">38</a>et veritas manet et invalescit in aeternum, et vivit et obtinet in saecula saeculorum.</span> <span class="verse"><a name="39">39</a>nec est apud eam accipere personas neque differentias, sed quae iusta sunt facit omnibus iniustis ac malignis. et omnes benignantur in operibus eius,</span> <span class="verse"><a name="40">40</a>et non est in iudicio eius iniquum. eique fortitudo et regnum et potestas et maiestas omnium aevorum. benedictus Deus veritatis.</span> <span class="verse"><a name="41">41</a>et desiit loquendo. et omnis populus clamaverunt et dixerunt: magna veritas et praevalet.</span> <span class="verse"><a name="42">42</a>tunc rex ait illi: pete si quid vis amplius quam quae scripta sunt, et dabo tibi, secundum quod inventus es sapientior proximis. et proximus mihi sedebis et cognatus meus vocaberis.</span> <span class="verse"><a name="43">43</a>tunc ait regi: memor esto voti quod vovisti aedificare Hierusalem in die qua regnum accepisti,</span> <span class="verse"><a name="44">44</a>et omnia vasa quae accepta sunt ex Hierusalem remittere, quae separavit Cyrus quando mactavit Babyloniam, et vovit remittere ea ibi.</span> <span class="verse"><a name="45">45</a>et tu vovisti aedificare templum, quod incenderunt Idumei, quando exterminata est Iudaea a Chaldeis.</span> <span class="verse"><a name="46">46</a>et nunc hoc est quod postulo a te, domine rex, et quod peto, et haec est maiestas a te quam postulo, ut facias votum quod vovisti Regi caeli ex ore tuo.</span> <span class="verse"><a name="47">47</a>tunc surgens Darius rex osculatus est illum, et scripsit ei epistulas ad omnes dispensatores et praefectos et purpuratos, ut deducerent eum et eos qui cum illo erant omnes ascendentes aedificare Hierusalem.</span> <span class="verse"><a name="48">48</a>et omnibus praefectis qui erant in Coelensyria et Foenice et Libano scripsit epistulas, ut transveherent ligna cedrina a Libano in Hierusalem, et ut aedificarent cum eis civitatem.</span> <span class="verse"><a name="49">49</a>et scripsit omnibus Iudaeis qui ascendebant a regno in Iudaeam pro libertate, omnem potentem et magistratum et praefectum non supervenire ad ianuas ipsorum,</span> <span class="verse"><a name="50">50</a>et omnem regionem quam obtinuerant esse inmunem eis, et Idumei relinquant castella quae obtinent Iudaeorum,</span> <span class="verse"><a name="51">51</a>et in structuram templi dari per singulos annos talenta viginti, usque dum peraedificaretur,</span> <span class="verse"><a name="52">52</a>et super sacrarium holocaustomata ustilari cotidie, sicut habent praeceptum, alia talenta decem offerre per singulos annos,</span> <span class="verse"><a name="53">53</a>et omnibus qui procedunt a Babylonia condere civitatem ut esset libertas, tam ipsis quam filiis eorum, et omnibus sacerdotibus qui procedunt.</span> <span class="verse"><a name="54">54</a>scripsit autem et quantitatem et sacram stolam, qua deservirent in ea.</span> <span class="verse"><a name="55">55</a>et Levitis scripsit dari praebita usque in diem, qua consummabitur domus et Hierusalem extruetur.</span> <span class="verse"><a name="56">56</a>et omnibus custodientibus civitatem scripsit dari eis sortes et stipendia.</span> <span class="verse"><a name="57">57</a>et dimisit omnia vasa quae separaverat Cyrus a Babylonia; et omnia quaecumque dixit Cyrus fieri, etiam ipse praecepit fieri et mitti Hierusalem.</span> <span class="verse"><a name="58">58</a>et cum processisset ille adulescens, elevans faciem in caelum et in Hierusalem benedixit Regem caeli</span> <span class="verse"><a name="59">59</a>et dixit: abs te est victoria et abs te est sapientia et claritas, et ego tuus servus sum.</span> <span class="verse"><a name="60">60</a>benedictus es qui dedisti mihi sapientiam, et tibi confiteor, Domine patrum nostrorum.</span> <span class="verse"><a name="61">61</a>et accepit epistulas, et profectus est in Babyloniam, et venit et nuntiavit fratribus suis omnibus qui fuerunt in Babylonia.</span> <span class="verse"><a name="62">62</a>et benedixerunt Deum patrum suorum, quoniam dedit illis remissionem et refrigerium,</span> <span class="verse"><a name="63">63</a>ut ascenderent et aedificarent Hierusalem et templum, ubi nominatum est nomen eius in ipso. et exultabant cum musicis et laetitia diebus septem.</span> </p></div</div></div></body></html>