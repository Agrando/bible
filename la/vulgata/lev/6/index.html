<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 6</strong></div><p><span class="verse"><a name="1">1</a>locutus est Dominus ad Mosen dicens</span> <span class="verse"><a name="2">2</a>anima quae peccaverit et contempto Domino negaverit depositum proximo suo quod fidei eius creditum fuerat vel vi aliquid extorserit aut calumniam fecerit</span> <span class="verse"><a name="3">3</a>sive rem perditam invenerit et infitians insuper peierarit et quodlibet aliud ex pluribus fecerit in quibus peccare solent homines</span> <span class="verse"><a name="4">4</a>convicta delicti reddet</span> <span class="verse"><a name="5">5</a>omnia quae per fraudem voluit obtinere integra et quintam insuper partem domino cui damnum intulerat</span> <span class="verse"><a name="6">6</a>pro peccato autem suo offeret arietem inmaculatum de grege et dabit eum sacerdoti iuxta aestimationem mensuramque delicti</span> <span class="verse"><a name="7">7</a>qui rogabit pro eo coram Domino et dimittetur illi pro singulis quae faciendo peccaverit</span> <span class="verse"><a name="8">8</a>locutus est Dominus ad Mosen dicens</span> <span class="verse"><a name="9">9</a>praecipe Aaron et filiis eius haec est lex holocausti cremabitur in altari tota nocte usque mane ignis ex eodem altari erit</span> <span class="verse"><a name="10">10</a>vestietur sacerdos tunica et feminalibus lineis tolletque cineres quos vorans ignis exusit et ponens iuxta altare</span> <span class="verse"><a name="11">11</a>spoliabitur prioribus vestimentis indutusque aliis efferet eos extra castra et in loco mundissimo usque ad favillam consumi faciet</span> <span class="verse"><a name="12">12</a>ignis autem in altari semper ardebit quem nutriet sacerdos subiciens ligna mane per singulos dies et inposito holocausto desuper adolebit adipes pacificorum</span> <span class="verse"><a name="13">13</a>ignis est iste perpetuus qui numquam deficiet in altari</span> <span class="verse"><a name="14">14</a>haec est lex sacrificii et libamentorum quae offerent filii Aaron coram Domino et coram altari</span> <span class="verse"><a name="15">15</a>tollet sacerdos pugillum similae quae conspersa est oleo et totum tus quod super similam positum est adolebitque illud in altari in monumentum odoris suavissimi Domino</span> <span class="verse"><a name="16">16</a>reliquam autem partem similae comedet Aaron cum filiis suis absque fermento et comedet in loco sancto atrii tabernaculi</span> <span class="verse"><a name="17">17</a>ideo autem non fermentabitur quia pars eius in Domini offertur incensum sanctum sanctorum erit sicut pro peccato atque delicto</span> <span class="verse"><a name="18">18</a>mares tantum stirpis Aaron comedent illud legitimum ac sempiternum est in generationibus vestris de sacrificiis Domini omnis qui tetigerit illa sanctificabitur</span> <span class="verse"><a name="19">19</a>et locutus est Dominus ad Mosen dicens</span> <span class="verse"><a name="20">20</a>haec est oblatio Aaron et filiorum eius quam offerre debent Domino in die unctionis suae decimam partem oephi offerent similae in sacrificio sempiterno medium eius mane et medium vespere</span> <span class="verse"><a name="21">21</a>quae in sartagine oleo conspersa frigetur offeret autem eam calidam in odorem suavissimum Domino</span> <span class="verse"><a name="22">22</a>sacerdos qui patri iure successerit et tota cremabitur in altari</span> <span class="verse"><a name="23">23</a>omne enim sacrificium sacerdotum igne consumetur nec quisquam comedet ex eo</span> <span class="verse"><a name="24">24</a>locutus est Dominus ad Mosen dicens</span> <span class="verse"><a name="25">25</a>loquere Aaron et filiis eius ista est lex hostiae pro peccato in loco ubi offertur holocaustum immolabitur coram Domino sanctum sanctorum est</span> <span class="verse"><a name="26">26</a>sacerdos qui offert comedet eam in loco sancto in atrio tabernaculi</span> <span class="verse"><a name="27">27</a>quicquid tetigerit carnes eius sanctificabitur si de sanguine illius vestis fuerit aspersa lavabitur in loco sancto</span> <span class="verse"><a name="28">28</a>vas autem fictile in quo cocta est confringetur quod si vas aeneum fuerit defricabitur et lavabitur aqua</span> <span class="verse"><a name="29">29</a>omnis masculus de genere sacerdotali vescetur carnibus eius quia sanctum sanctorum est</span> <span class="verse"><a name="30">30</a>hostia enim quae caeditur pro peccato cuius sanguis infertur in tabernaculum testimonii ad expiandum in sanctuario non comedetur sed conburetur igni</span> </p></div</div></div></body></html>