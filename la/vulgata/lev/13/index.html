<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 13</strong></div><p><span class="verse"><a name="1">1</a>locutus est Dominus ad Mosen et Aaron dicens</span> <span class="verse"><a name="2">2</a>homo in cuius carne et cute ortus fuerit diversus color sive pustula aut quasi lucens quippiam id est plaga leprae adducetur ad Aaron sacerdotem vel ad unum quemlibet filiorum eius</span> <span class="verse"><a name="3">3</a>qui cum viderit lepram in cute et pilos in album mutatos colorem ipsamque speciem leprae humiliorem cute et carne reliqua plaga leprae est et ad arbitrium eius separabitur</span> <span class="verse"><a name="4">4</a>sin autem lucens candor fuerit in cute nec humilior carne reliqua et pili coloris pristini recludet eum sacerdos septem diebus</span> <span class="verse"><a name="5">5</a>et considerabit die septimo et siquidem lepra ultra non creverit nec transierit in cute priores terminos rursum includet eum septem diebus aliis</span> <span class="verse"><a name="6">6</a>et die septimo contemplabitur si obscurior fuerit lepra et non creverit in cute mundabit eum quia scabies est lavabitque homo vestimenta sua et mundus erit</span> <span class="verse"><a name="7">7</a>quod si postquam a sacerdote visus est et redditus munditiae iterum lepra creverit adducetur ad eum</span> <span class="verse"><a name="8">8</a>et inmunditiae condemnabitur</span> <span class="verse"><a name="9">9</a>plaga leprae si fuerit in homine adducetur ad sacerdotem</span> <span class="verse"><a name="10">10</a>et videbit eum cumque color albus in cute fuerit et capillorum mutarit aspectum ipsa quoque caro viva apparuerit</span> <span class="verse"><a name="11">11</a>lepra vetustissima iudicabitur atque inolita cuti contaminabit itaque eum sacerdos et non recludet quia perspicue inmunditia est</span> <span class="verse"><a name="12">12</a>sin autem effloruerit discurrens lepra in cute et operuerit omnem carnem a capite usque ad pedes quicquid sub aspectu oculorum cadit</span> <span class="verse"><a name="13">13</a>considerabit eum sacerdos et teneri lepra mundissima iudicabit eo quod omnis in candorem versa sit et idcirco homo mundus erit</span> <span class="verse"><a name="14">14</a>quando vero caro vivens in eo apparuerit</span> <span class="verse"><a name="15">15</a>tunc sacerdotis iudicio polluetur et inter inmundos reputabitur caro enim viva si lepra aspergatur inmunda est</span> <span class="verse"><a name="16">16</a>quod si rursum versa fuerit in alborem et totum hominem operuerit</span> <span class="verse"><a name="17">17</a>considerabit eum sacerdos et mundum esse decernet</span> <span class="verse"><a name="18">18</a>caro et cutis in qua ulcus natum est et sanatum</span> <span class="verse"><a name="19">19</a>et in loco ulceris cicatrix apparuerit alba sive subrufa adducetur homo ad sacerdotem</span> <span class="verse"><a name="20">20</a>qui cum viderit locum leprae humiliorem carne reliqua et pilos versos in candorem contaminabit eum plaga enim leprae orta est in ulcere</span> <span class="verse"><a name="21">21</a>quod si pilus coloris est pristini et cicatrix subobscura et vicina carne non est humilior recludet eum septem diebus</span> <span class="verse"><a name="22">22</a>et siquidem creverit adiudicabit eum leprae</span> <span class="verse"><a name="23">23</a>sin autem steterit in loco suo ulceris est cicatrix et homo mundus erit</span> <span class="verse"><a name="24">24</a>caro et cutis quam ignis exuserit et sanata albam sive rufam habuerit cicatricem</span> <span class="verse"><a name="25">25</a>considerabit eam sacerdos et ecce versa est in alborem et locus eius reliqua cute humilior contaminabit eum quia plaga leprae in cicatrice orta est</span> <span class="verse"><a name="26">26</a>quod si pilorum color non fuerit inmutatus nec humilior plaga carne reliqua et ipsa leprae species fuerit subobscura recludet eum septem diebus</span> <span class="verse"><a name="27">27</a>et die septimo contemplabitur si creverit in cute lepra contaminabit eum</span> <span class="verse"><a name="28">28</a>sin autem in loco suo candor steterit non satis clarus plaga conbustionis est et idcirco mundabitur quia cicatrix est conbusturae</span> <span class="verse"><a name="29">29</a>vir sive mulier in cuius capite vel barba germinarit lepra videbit eos sacerdos</span> <span class="verse"><a name="30">30</a>et siquidem humilior fuerit locus carne reliqua et capillus flavus solitoque subtilior contaminabit eos quia lepra capitis ac barbae est</span> <span class="verse"><a name="31">31</a>sin autem viderit et locum maculae aequalem vicinae carni et capillum nigrum recludet eos septem diebus</span> <span class="verse"><a name="32">32</a>et die septimo intuebitur si non creverit macula et capillus sui coloris est et locus plagae carni reliquae aequalis</span> <span class="verse"><a name="33">33</a>radetur homo absque loco maculae et includetur septem diebus aliis</span> <span class="verse"><a name="34">34</a>si die septimo visa fuerit stetisse plaga in loco suo nec humilior carne reliqua mundabit eum lotisque vestibus mundus erit</span> <span class="verse"><a name="35">35</a>sin autem post emundationem rursus creverit macula in cute</span> <span class="verse"><a name="36">36</a>non quaeret amplius utrum capillus in flavum colorem sit commutatus quia aperte inmundus est</span> <span class="verse"><a name="37">37</a>porro si steterit macula et capilli nigri fuerint noverit hominem esse sanatum et confidenter eum pronuntiet mundum</span> <span class="verse"><a name="38">38</a>vir et mulier in cuius cute candor apparuerit</span> <span class="verse"><a name="39">39</a>intuebitur eos sacerdos si deprehenderit subobscurum alborem lucere in cute sciat non esse lepram sed maculam coloris candidi et hominem mundum</span> <span class="verse"><a name="40">40</a>vir de cuius capite capilli fluunt calvus ac mundus est</span> <span class="verse"><a name="41">41</a>et si a fronte ceciderint pili recalvaster et mundus est</span> <span class="verse"><a name="42">42</a>sin autem in calvitio sive in recalvatione albus vel rufus color fuerit exortus</span> <span class="verse"><a name="43">43</a>et hoc sacerdos viderit condemnabit eum haut dubiae leprae quae orta est in calvitio</span> <span class="verse"><a name="44">44</a>quicumque ergo maculatus fuerit lepra et separatus ad arbitrium sacerdotis</span> <span class="verse"><a name="45">45</a>habebit vestimenta dissuta caput nudum os veste contectum contaminatum ac sordidum se clamabit</span> <span class="verse"><a name="46">46</a>omni tempore quo leprosus est et inmundus solus habitabit extra castra</span> <span class="verse"><a name="47">47</a>vestis lanea sive linea quae lepram habuerit</span> <span class="verse"><a name="48">48</a>in stamine atque subtemine aut certe pellis vel quicquid ex pelle confectum est</span> <span class="verse"><a name="49">49</a>si alba aut rufa macula fuerit infecta lepra reputabitur ostendeturque sacerdoti</span> <span class="verse"><a name="50">50</a>qui consideratam recludet septem diebus</span> <span class="verse"><a name="51">51</a>et die septimo rursus aspiciens si crevisse deprehenderit lepra perseverans est pollutum iudicabit vestimentum et omne in quo fuerit inventa</span> <span class="verse"><a name="52">52</a>et idcirco conburetur flammis</span> <span class="verse"><a name="53">53</a>quod si eam viderit non crevisse</span> <span class="verse"><a name="54">54</a>praecipiet et lavabunt id in quo lepra est recludetque illud septem diebus aliis</span> <span class="verse"><a name="55">55</a>et cum viderit faciem quidem pristinam non reversam nec tamen crevisse lepram inmundum iudicabit et igne conburet eo quod infusa sit in superficie vestimenti vel per totum lepra</span> <span class="verse"><a name="56">56</a>sin autem obscurior fuerit locus leprae postquam vestis est lota abrumpet eum et a solido dividet</span> <span class="verse"><a name="57">57</a>quod si ultra apparuerit in his locis quae prius inmaculata erant lepra volatilis et vaga debet igne conburi</span> <span class="verse"><a name="58">58</a>si cessaverit lavabit ea quae pura sunt secundo et munda erunt</span> <span class="verse"><a name="59">59</a>ista est lex leprae vestimenti lanei et linei staminis atque subteminis omnisque supellectilis pelliciae quomodo mundari debeat vel contaminari</span> </p></div</div></div></body></html>