<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 15</strong></div><p><span class="verse"><a name="1">1</a>locutusque est Dominus ad Mosen et Aaron dicens</span> <span class="verse"><a name="2">2</a>loquimini filiis Israhel et dicite eis vir qui patitur fluxum seminis inmundus erit</span> <span class="verse"><a name="3">3</a>et tunc iudicabitur huic vitio subiacere cum per momenta singula adheserit carni illius atque concreverit foedus humor</span> <span class="verse"><a name="4">4</a>omne stratum in quo dormierit inmundum erit et ubicumque sederit</span> <span class="verse"><a name="5">5</a>si quis hominum tetigerit lectum eius lavabit vestimenta sua et ipse lotus aqua inmundus erit usque ad vesperum</span> <span class="verse"><a name="6">6</a>si sederit ubi ille sederat et ipse lavabit vestimenta sua et lotus aqua inmundus erit usque ad vesperum</span> <span class="verse"><a name="7">7</a>qui tetigerit carnem eius lavabit vestimenta sua et ipse lotus aqua inmundus erit usque ad vesperum</span> <span class="verse"><a name="8">8</a>si salivam huiuscemodi homo iecerit super eum qui mundus est lavabit vestem suam et lotus aqua inmundus erit usque ad vesperum</span> <span class="verse"><a name="9">9</a>sagma super quo sederit inmundum erit</span> <span class="verse"><a name="10">10</a>et quicquid sub eo fuerit qui fluxum seminis patitur pollutum erit usque ad vesperum qui portaverit horum aliquid lavabit vestem suam et ipse lotus aqua inmundus erit usque ad vesperum</span> <span class="verse"><a name="11">11</a>omnis quem tetigerit qui talis est non lotis ante manibus lavabit vestimenta sua et lotus aqua inmundus erit usque ad vesperum</span> <span class="verse"><a name="12">12</a>vas fictile quod tetigerit confringetur vas autem ligneum lavabitur aqua</span> <span class="verse"><a name="13">13</a>si sanatus fuerit qui huiuscemodi sustinet passionem numerabit septem dies post emundationem sui et lotis vestibus ac toto corpore in aquis viventibus erit mundus</span> <span class="verse"><a name="14">14</a>die autem octavo sumet duos turtures aut duos pullos columbae et veniet in conspectu Domini ad ostium tabernaculi testimonii dabitque eos sacerdoti</span> <span class="verse"><a name="15">15</a>qui faciet unum pro peccato et alterum in holocaustum rogabitque pro eo coram Domino ut emundetur a fluxu seminis sui</span> <span class="verse"><a name="16">16</a>vir de quo egreditur semen coitus lavabit aqua omne corpus suum et inmundus erit usque ad vesperum</span> <span class="verse"><a name="17">17</a>vestem et pellem quam habuerit lavabit aqua et inmunda erit usque ad vesperum</span> <span class="verse"><a name="18">18</a>mulier cum qua coierit lavabitur aqua et inmunda erit usque ad vesperum</span> <span class="verse"><a name="19">19</a>mulier quae redeunte mense patitur fluxum sanguinis septem diebus separabitur</span> <span class="verse"><a name="20">20</a>omnis qui tetigerit eam inmundus erit usque ad vesperum</span> <span class="verse"><a name="21">21</a>et in quo dormierit vel sederit diebus separationis suae polluetur</span> <span class="verse"><a name="22">22</a>qui tetigerit lectum eius lavabit vestimenta sua et ipse lotus aqua inmundus erit usque ad vesperum</span> <span class="verse"><a name="23">23</a>omne vas super quo illa sederit quisquis adtigerit lavabit vestimenta sua et lotus aqua pollutus erit usque ad vesperum</span> <span class="verse"><a name="24">24</a>si coierit cum ea vir tempore sanguinis menstrualis inmundus erit septem diebus et omne stratum in quo dormierit polluetur</span> <span class="verse"><a name="25">25</a>mulier quae patitur multis diebus fluxum sanguinis non in tempore menstruali vel quae post menstruum sanguinem fluere non cessat quamdiu huic subiacet passioni inmunda erit quasi sit in tempore menstruo</span> <span class="verse"><a name="26">26</a>omne stratum in quo dormierit et vas in quo sederit pollutum erit</span> <span class="verse"><a name="27">27</a>quicumque tetigerit eam lavabit vestimenta sua et ipse lotus aqua inmundus erit usque ad vesperum</span> <span class="verse"><a name="28">28</a>si steterit sanguis et fluere cessarit numerabit septem dies purificationis suae</span> <span class="verse"><a name="29">29</a>et octavo die offeret pro se sacerdoti duos turtures vel duos pullos columbae ad ostium tabernaculi testimonii</span> <span class="verse"><a name="30">30</a>qui unum faciet pro peccato et alterum in holocaustum rogabitque pro ea coram Domino et pro fluxu inmunditiae eius</span> <span class="verse"><a name="31">31</a>docebitis ergo filios Israhel ut caveant inmunditiam et non moriantur in sordibus suis cum polluerint tabernaculum meum quod est inter eos</span> <span class="verse"><a name="32">32</a>ista est lex eius qui patitur fluxum seminis et qui polluitur coitu</span> <span class="verse"><a name="33">33</a>et quae menstruis temporibus separatur vel quae iugi fluit sanguine et hominis qui dormierit cum ea</span> </p></div</div></div></body></html>