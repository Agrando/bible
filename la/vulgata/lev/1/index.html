<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 1</strong></div><p><span class="verse"><a name="1">1</a>vocavit autem Mosen et locutus est ei Dominus de tabernaculo   testimonii dicens</span> <span class="verse"><a name="2">2</a>loquere filiis Israhel et dices ad eos homo qui obtulerit ex   vobis hostiam Domino de pecoribus id est de bubus et ovibus offerens victimas</span> <span class="verse"><a name="3">3</a>si holocaustum fuerit eius oblatio ac de armento masculum inmaculatum offeret ad ostium tabernaculi testimonii ad placandum sibi Dominum</span> <span class="verse"><a name="4">4</a>ponetque manus super caput hostiae et acceptabilis erit atque in expiationem eius proficiens</span> <span class="verse"><a name="5">5</a>immolabitque vitulum coram Domino et offerent filii Aaron sacerdotes sanguinem eius fundentes super altaris circuitum quod est ante ostium tabernaculi</span> <span class="verse"><a name="6">6</a>detractaque pelle hostiae artus in frusta concident</span> <span class="verse"><a name="7">7</a>et subicient in altari ignem strue lignorum ante conposita</span> <span class="verse"><a name="8">8</a>et membra quae caesa sunt desuper ordinantes caput videlicet  et cuncta quae adherent iecori</span> <span class="verse"><a name="9">9</a>intestinis et pedibus lotis aqua adolebitque ea sacerdos super altare in holocaustum et suavem odorem Domino</span> <span class="verse"><a name="10">10</a>quod si de pecoribus oblatio est de ovibus sive de capris holocaustum anniculum et absque macula offeret</span> <span class="verse"><a name="11">11</a>immolabitque ad latus altaris quod respicit ad aquilonem coram Domino sanguinem vero illius fundent super altare filii Aaron per circuitum</span> <span class="verse"><a name="12">12</a>dividentque membra caput et omnia quae adherent iecori et inponent super ligna quibus subiciendus est ignis</span> <span class="verse"><a name="13">13</a>intestina vero et pedes lavabunt aqua et oblata omnia adolebit sacerdos super altare in holocaustum et odorem suavissimum Domino</span> <span class="verse"><a name="14">14</a>sin autem de avibus holocausti oblatio fuerit Domino de turturibus et pullis columbae</span> <span class="verse"><a name="15">15</a>offeret eam sacerdos ad altare et retorto ad collum capite ac rupto vulneris loco decurrere faciet sanguinem super crepidinem altaris</span> <span class="verse"><a name="16">16</a>vesiculam vero gutturis et plumas proiciet propter altare ad orientalem plagam in loco in quo cineres effundi solent</span> <span class="verse"><a name="17">17</a>confringetque ascellas eius et non secabit nec ferro dividet eam et adolebit super altare lignis igne subposito holocaustum est et oblatio suavissimi odoris Domino</span> </p></div</div></div></body></html>