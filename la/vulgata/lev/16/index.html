<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 16</strong></div><p><span class="verse"><a name="1">1</a>locutusque est Dominus ad Mosen post mortem duum filiorum Aaron quando offerentes ignem alienum interfecti sunt</span> <span class="verse"><a name="2">2</a>et praecepit ei dicens loquere ad Aaron fratrem tuum ne omni tempore ingrediatur sanctuarium quod est intra velum coram propitiatorio quo tegitur arca ut non moriatur quia in nube apparebo super oraculum</span> <span class="verse"><a name="3">3</a>nisi haec ante fecerit vitulum offeret pro peccato et arietem in holocaustum</span> <span class="verse"><a name="4">4</a>tunica linea vestietur feminalibus lineis verecunda celabit accingetur zona linea cidarim lineam inponet capiti haec enim vestimenta sunt sancta quibus cunctis cum lotus fuerit induetur</span> <span class="verse"><a name="5">5</a>suscipietque ab universa multitudine filiorum Israhel duos hircos pro peccato et unum arietem in holocaustum</span> <span class="verse"><a name="6">6</a>cumque obtulerit vitulum et oraverit pro se et pro domo sua</span> <span class="verse"><a name="7">7</a>duos hircos stare faciet coram Domino in ostio tabernaculi testimonii</span> <span class="verse"><a name="8">8</a>mittens super utrumque sortem unam Domino et alteram capro emissario</span> <span class="verse"><a name="9">9</a>cuius sors exierit Domino offeret illum pro peccato</span> <span class="verse"><a name="10">10</a>cuius autem in caprum emissarium statuet eum vivum coram Domino ut fundat preces super eo et emittat illum in solitudinem</span> <span class="verse"><a name="11">11</a>his rite celebratis offeret vitulum et rogans pro se et pro domo sua immolabit eum</span> <span class="verse"><a name="12">12</a>adsumptoque turibulo quod de prunis altaris impleverit et hauriens manu conpositum thymiama in incensum ultra velum intrabit in sancta</span> <span class="verse"><a name="13">13</a>ut positis super ignem aromatibus nebula eorum et vapor operiat oraculum quod est super testimonium et non moriatur</span> <span class="verse"><a name="14">14</a>tollet quoque de sanguine vituli et asperget digito septies contra propitiatorium ad orientem</span> <span class="verse"><a name="15">15</a>cumque mactaverit hircum pro peccato populi inferet sanguinem eius intra velum sicut praeceptum est de sanguine vituli ut aspergat e regione oraculi</span> <span class="verse"><a name="16">16</a>et expiet sanctuarium ab inmunditiis filiorum Israhel et a praevaricationibus eorum cunctisque peccatis iuxta hunc ritum faciet tabernaculo testimonii quod fixum est inter eos in medio sordium habitationis eorum</span> <span class="verse"><a name="17">17</a>nullus hominum sit in tabernaculo quando pontifex ingreditur sanctuarium ut roget pro se et pro domo sua et pro universo coetu Israhel donec egrediatur</span> <span class="verse"><a name="18">18</a>cum autem exierit ad altare quod coram Domino est oret pro se et sumptum sanguinem vituli atque hirci fundat super cornua eius per gyrum</span> <span class="verse"><a name="19">19</a>aspergensque digito septies expiet et sanctificet illud ab inmunditiis filiorum Israhel</span> <span class="verse"><a name="20">20</a>postquam emundarit sanctuarium et tabernaculum et altare tunc offerat hircum viventem</span> <span class="verse"><a name="21">21</a>et posita utraque manu super caput eius confiteatur omnes iniquitates filiorum Israhel et universa delicta atque peccata eorum quae inprecans capiti eius emittet illum per hominem paratum in desertum</span> <span class="verse"><a name="22">22</a>cumque portaverit hircus omnes iniquitates eorum in terram solitariam et dimissus fuerit in deserto</span> <span class="verse"><a name="23">23</a>revertetur Aaron in tabernaculum testimonii et depositis vestibus quibus prius indutus erat cum intraret sanctuarium relictisque ibi</span> <span class="verse"><a name="24">24</a>lavabit carnem suam in loco sancto indueturque vestimentis suis et postquam egressus obtulerit holocaustum suum ac plebis rogabit tam pro se quam pro populo</span> <span class="verse"><a name="25">25</a>et adipem qui oblatus est pro peccatis adolebit super altare</span> <span class="verse"><a name="26">26</a>ille vero qui dimiserit caprum emissarium lavabit vestimenta sua et corpus aqua et sic ingredietur in castra</span> <span class="verse"><a name="27">27</a>vitulum autem et hircum qui pro peccato fuerant immolati et quorum sanguis inlatus est ut in sanctuario expiatio conpleretur asportabunt foras castra et conburent igni tam pelles quam carnes eorum et fimum</span> <span class="verse"><a name="28">28</a>et quicumque conbuserit ea lavabit vestimenta sua et carnem aqua et sic ingredietur in castra</span> <span class="verse"><a name="29">29</a>eritque hoc vobis legitimum sempiternum mense septimo decima die mensis adfligetis animas vestras nullumque facietis opus sive indigena sive advena qui peregrinatur inter vos</span> <span class="verse"><a name="30">30</a>in hac die expiatio erit vestri atque mundatio ab omnibus peccatis vestris coram Domino mundabimini</span> <span class="verse"><a name="31">31</a>sabbatum enim requietionis est et adfligetis animas vestras religione perpetua</span> <span class="verse"><a name="32">32</a>expiabit autem sacerdos qui unctus fuerit et cuius initiatae manus ut sacerdotio fungatur pro patre suo indueturque stola linea et vestibus sanctis</span> <span class="verse"><a name="33">33</a>et expiabit sanctuarium et tabernaculum testimonii atque altare sacerdotes quoque et universum populum</span> <span class="verse"><a name="34">34</a>eritque hoc vobis legitimum sempiternum ut oretis pro filiis Israhel et pro cunctis peccatis eorum semel in anno fecit igitur sicut praeceperat Dominus Mosi</span> </p></div</div></div></body></html>