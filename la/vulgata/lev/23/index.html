<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 23</strong></div><p><span class="verse"><a name="1">1</a>locutus est Dominus ad Mosen dicens</span> <span class="verse"><a name="2">2</a>loquere filiis Israhel et dices ad eos hae sunt feriae Domini quas vocabitis sanctas</span> <span class="verse"><a name="3">3</a>sex diebus facietis opus dies septimus quia sabbati requies est vocabitur sanctus omne opus non facietis in eo sabbatum Domini est in cunctis habitationibus vestris</span> <span class="verse"><a name="4">4</a>hae sunt ergo feriae Domini sanctae quas celebrare debetis temporibus suis</span> <span class="verse"><a name="5">5</a>mense primo quartadecima die mensis ad vesperum phase Domini est</span> <span class="verse"><a name="6">6</a>et quintadecima die mensis huius sollemnitas azymorum Domini est septem diebus azyma comedetis</span> <span class="verse"><a name="7">7</a>dies primus erit vobis celeberrimus sanctusque omne opus servile non facietis in eo</span> <span class="verse"><a name="8">8</a>sed offeretis sacrificium in igne Domino septem diebus dies autem septimus erit celebrior et sanctior nullumque servile opus fiet in eo</span> <span class="verse"><a name="9">9</a>locutusque est Dominus ad Mosen dicens</span> <span class="verse"><a name="10">10</a>loquere filiis Israhel et dices ad eos cum ingressi fueritis terram quam ego dabo vobis et messueritis segetem feretis manipulos spicarum primitias messis vestrae ad sacerdotem</span> <span class="verse"><a name="11">11</a>qui elevabit fasciculum coram Domino ut acceptabile sit pro vobis altero die sabbati et sanctificabit illum</span> <span class="verse"><a name="12">12</a>atque in eodem die quo manipulus consecratur caedetur agnus inmaculatus anniculus in holocaustum Domini</span> <span class="verse"><a name="13">13</a>et libamenta offerentur cum eo duae decimae similae conspersae oleo in incensum Domini odoremque suavissimum liba quoque vini quarta pars hin</span> <span class="verse"><a name="14">14</a>panem et pulentam et pultes non comedetis ex segete usque ad diem qua offeratis ex ea Deo vestro praeceptum est sempiternum in generationibus cunctisque habitaculis vestris</span> <span class="verse"><a name="15">15</a>numerabitis ergo ab altero die sabbati in quo obtulistis manipulum primitiarum septem ebdomadas plenas</span> <span class="verse"><a name="16">16</a>usque ad alteram diem expletionis ebdomadae septimae id est quinquaginta dies et sic offeretis sacrificium novum Domino</span> <span class="verse"><a name="17">17</a>ex omnibus habitaculis vestris panes primitiarum duos de duabus decimis similae fermentatae quos coquetis in primitias Domini</span> <span class="verse"><a name="18">18</a>offeretisque cum panibus septem agnos inmaculatos anniculos et vitulum de armento unum et arietes duos et erunt in holocausto cum libamentis suis in odorem suavissimum Domino</span> <span class="verse"><a name="19">19</a>facietis et hircum pro peccato duosque agnos anniculos hostias pacificorum</span> <span class="verse"><a name="20">20</a>cumque elevaverit eos sacerdos cum panibus primitiarum coram Domino cedent in usum eius</span> <span class="verse"><a name="21">21</a>et vocabitis hunc diem celeberrimum atque sanctissimum omne opus servile non facietis in eo legitimum sempiternum erit in cunctis habitaculis et generationibus vestris</span> <span class="verse"><a name="22">22</a>postquam autem messueritis segetem terrae vestrae non secabitis eam usque ad solum nec remanentes spicas colligetis sed pauperibus et peregrinis dimittetis eas ego Dominus Deus vester</span> <span class="verse"><a name="23">23</a>locutusque est Dominus ad Mosen dicens</span> <span class="verse"><a name="24">24</a>loquere filiis Israhel mense septimo prima die mensis erit vobis sabbatum memorabile clangentibus tubis et vocabitur sanctum</span> <span class="verse"><a name="25">25</a>omne opus servile non facietis in eo et offeretis holocaustum Domino</span> <span class="verse"><a name="26">26</a>locutusque est Dominus ad Mosen dicens</span> <span class="verse"><a name="27">27</a>decimo die mensis huius septimi dies expiationum erit celeberrimus et vocabitur sanctus adfligetisque animas vestras in eo et offeretis holocaustum Domino</span> <span class="verse"><a name="28">28</a>omne opus non facietis in tempore diei huius quia dies propitiationis est ut propitietur vobis Dominus Deus vester</span> <span class="verse"><a name="29">29</a>omnis anima quae adflicta non fuerit die hoc peribit de populis suis</span> <span class="verse"><a name="30">30</a>et quae operis quippiam fecerit delebo eam de populo suo</span> <span class="verse"><a name="31">31</a>nihil ergo operis facietis in eo legitimum sempiternum erit vobis in cunctis generationibus et habitationibus vestris</span> <span class="verse"><a name="32">32</a>sabbatum requietionis est adfligetis animas vestras die nono mensis a vespero usque ad vesperum celebrabitis sabbata vestra</span> <span class="verse"><a name="33">33</a>et locutus est Dominus ad Mosen dicens</span> <span class="verse"><a name="34">34</a>loquere filiis Israhel a quintodecimo die mensis huius septimi erunt feriae tabernaculorum septem diebus Domino</span> <span class="verse"><a name="35">35</a>dies primus vocabitur celeberrimus atque sanctissimus omne opus servile non facietis</span> <span class="verse"><a name="36">36</a>et septem diebus offeretis holocausta Domino dies quoque octavus erit celeberrimus atque sanctissimus et offeretis holocaustum Domino est enim coetus atque collectae omne opus servile non facietis in eo</span> <span class="verse"><a name="37">37</a>hae sunt feriae Domini quas vocabitis celeberrimas et sanctissimas offeretisque in eis oblationes Domino holocausta et libamenta iuxta ritum uniuscuiusque diei</span> <span class="verse"><a name="38">38</a>exceptis sabbatis Domini donisque vestris et quae offertis ex voto vel quae sponte tribuitis Domino</span> <span class="verse"><a name="39">39</a>a quintodecimo ergo die mensis septimi quando congregaveritis omnes fructus terrae vestrae celebrabitis ferias Domini septem diebus die primo et die octavo erit sabbatum id est requies</span> <span class="verse"><a name="40">40</a>sumetisque vobis die primo fructus arboris pulcherrimae spatulasque palmarum et ramos ligni densarum frondium et salices de torrente et laetabimini coram Domino Deo vestro</span> <span class="verse"><a name="41">41</a>celebrabitisque sollemnitatem eius septem diebus per annum legitimum sempiternum erit in generationibus vestris mense septimo festa celebrabitis</span> <span class="verse"><a name="42">42</a>et habitabitis in umbraculis septem diebus omnis qui de genere est Israhel manebit in tabernaculis</span> <span class="verse"><a name="43">43</a>ut discant posteri vestri quod in tabernaculis habitare fecerim filios Israhel cum educerem eos de terra Aegypti ego Dominus Deus vester</span> <span class="verse"><a name="44">44</a>locutusque est Moses super sollemnitatibus Domini ad filios Israhel</span> </p></div</div></div></body></html>