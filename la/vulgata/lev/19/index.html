<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 19</strong></div><p><span class="verse"><a name="1">1</a>locutus est Dominus ad Mosen dicens</span> <span class="verse"><a name="2">2</a>loquere ad omnem coetum filiorum Israhel et dices ad eos sancti estote quia ego sanctus sum Dominus Deus vester</span> <span class="verse"><a name="3">3</a>unusquisque matrem et patrem suum timeat sabbata mea custodite ego Dominus Deus vester</span> <span class="verse"><a name="4">4</a>nolite converti ad idola nec deos conflatiles faciatis vobis ego Dominus Deus vester</span> <span class="verse"><a name="5">5</a>si immolaveritis hostiam pacificorum Domino ut sit placabilis</span> <span class="verse"><a name="6">6</a>eo die quo fuerit immolata comedetis eam et die altero quicquid autem residuum fuerit in diem tertium igne conburetis</span> <span class="verse"><a name="7">7</a>si quis post biduum comederit ex ea profanus erit et impietatis reus</span> <span class="verse"><a name="8">8</a>portabit iniquitatem suam quia sanctum Domini polluit et peribit anima illa de populo suo</span> <span class="verse"><a name="9">9</a>cum messueris segetes terrae tuae non tondebis usque ad solum superficiem terrae nec remanentes spicas colliges</span> <span class="verse"><a name="10">10</a>neque in vinea tua racemos et grana decidentia congregabis sed pauperibus et peregrinis carpenda dimittes ego Dominus Deus vester</span> <span class="verse"><a name="11">11</a>non facietis furtum non mentiemini nec decipiet unusquisque proximum suum</span> <span class="verse"><a name="12">12</a>non peierabis in nomine meo nec pollues nomen Dei tui ego Dominus</span> <span class="verse"><a name="13">13</a>non facies calumniam proximo tuo nec vi opprimes eum non morabitur opus mercennarii apud te usque mane</span> <span class="verse"><a name="14">14</a>non maledices surdo nec coram caeco pones offendiculum sed timebis Deum tuum quia ego sum Dominus</span> <span class="verse"><a name="15">15</a>non facies quod iniquum est nec iniuste iudicabis nec consideres personam pauperis nec honores vultum potentis iuste iudica proximo tuo</span> <span class="verse"><a name="16">16</a>non eris criminator et susurro in populis non stabis contra sanguinem proximi tui ego Dominus</span> <span class="verse"><a name="17">17</a>ne oderis fratrem tuum in corde tuo sed publice argue eum ne habeas super illo peccatum</span> <span class="verse"><a name="18">18</a>non quaeres ultionem nec memor eris iniuriae civium tuorum diliges amicum tuum sicut temet ipsum ego Dominus</span> <span class="verse"><a name="19">19</a>leges meas custodite iumenta tua non facies coire cum alterius generis animantibus agrum non seres diverso semine veste quae ex duobus texta est non indueris</span> <span class="verse"><a name="20">20</a>homo si dormierit cum muliere coitu seminis quae sit ancilla etiam nubilis et tamen pretio non redempta nec libertate donata vapulabunt ambo et non morientur quia non fuit libera</span> <span class="verse"><a name="21">21</a>pro delicto autem suo offeret Domino ad ostium tabernaculi testimonii arietem</span> <span class="verse"><a name="22">22</a>orabitque pro eo sacerdos et pro delicto eius coram Domino et repropitiabitur ei dimitteturque peccatum</span> <span class="verse"><a name="23">23</a>quando ingressi fueritis terram et plantaveritis in ea ligna pomifera auferetis praeputia eorum poma quae germinant inmunda erunt vobis nec edetis ex eis</span> <span class="verse"><a name="24">24</a>quarto anno omnis fructus eorum sanctificabitur laudabilis Domino</span> <span class="verse"><a name="25">25</a>quinto autem anno comedetis fructus congregantes poma quae proferunt ego Dominus Deus vester</span> <span class="verse"><a name="26">26</a>non comedetis cum sanguine non augurabimini nec observabitis somnia</span> <span class="verse"><a name="27">27</a>neque in rotundum adtondebitis comam nec radatis barbam</span> <span class="verse"><a name="28">28</a>et super mortuo non incidetis carnem vestram neque figuras aliquas et stigmata facietis vobis ego Dominus</span> <span class="verse"><a name="29">29</a>ne prostituas filiam tuam et contaminetur terra et impleatur piaculo</span> <span class="verse"><a name="30">30</a>sabbata mea custodite et sanctuarium meum metuite ego Dominus</span> <span class="verse"><a name="31">31</a>ne declinetis ad magos nec ab ariolis aliquid sciscitemini ut polluamini per eos ego Dominus Deus vester</span> <span class="verse"><a name="32">32</a>coram cano capite consurge et honora personam senis et time Deum tuum ego sum Dominus</span> <span class="verse"><a name="33">33</a>si habitaverit advena in terra vestra et moratus fuerit inter vos ne exprobretis ei</span> <span class="verse"><a name="34">34</a>sed sit inter vos quasi indigena et diligetis eum quasi vosmet ipsos fuistis enim et vos advenae in terra Aegypti ego Dominus Deus vester</span> <span class="verse"><a name="35">35</a>nolite facere iniquum aliquid in iudicio in regula in pondere in mensura</span> <span class="verse"><a name="36">36</a>statera iusta et aequa sint pondera iustus modius aequusque sextarius ego Dominus Deus vester qui eduxi vos de terra Aegypti</span> <span class="verse"><a name="37">37</a>custodite omnia praecepta mea et universa iudicia et facite ea ego Dominus</span> </p></div</div></div></body></html>