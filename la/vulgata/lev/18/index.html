<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 18</strong></div><p><span class="verse"><a name="1">1</a>locutusque est Dominus ad Mosen dicens</span> <span class="verse"><a name="2">2</a>loquere filiis Israhel et dices ad eos ego Dominus Deus vester</span> <span class="verse"><a name="3">3</a>iuxta consuetudinem terrae Aegypti in qua habitastis non facietis et iuxta morem regionis Chanaan ad quam ego introducturus sum vos non agetis nec in legitimis eorum ambulabitis</span> <span class="verse"><a name="4">4</a>facietis iudicia mea et praecepta servabitis et ambulabitis in eis ego Dominus Deus vester</span> <span class="verse"><a name="5">5</a>custodite leges meas atque iudicia quae faciens homo vivet in eis ego Dominus</span> <span class="verse"><a name="6">6</a>omnis homo ad proximam sanguinis sui non accedet ut revelet turpitudinem eius ego Dominus</span> <span class="verse"><a name="7">7</a>turpitudinem patris et turpitudinem matris tuae non discoperies mater tua est non revelabis turpitudinem eius</span> <span class="verse"><a name="8">8</a>turpitudinem uxoris patris tui non discoperies turpitudo enim patris tui est</span> <span class="verse"><a name="9">9</a>turpitudinem sororis tuae ex patre sive ex matre quae domi vel foris genita est non revelabis</span> <span class="verse"><a name="10">10</a>turpitudinem filiae filii tui vel neptis ex filia non revelabis quia turpitudo tua est</span> <span class="verse"><a name="11">11</a>turpitudinem filiae uxoris patris tui quam peperit patri tuo et est soror tua non revelabis</span> <span class="verse"><a name="12">12</a>turpitudinem sororis patris tui non discoperies quia caro est patris tui</span> <span class="verse"><a name="13">13</a>turpitudinem sororis matris tuae non revelabis eo quod caro sit matris tuae</span> <span class="verse"><a name="14">14</a>turpitudinem patrui tui non revelabis nec accedes ad uxorem eius quae tibi adfinitate coniungitur</span> <span class="verse"><a name="15">15</a>turpitudinem nurus tuae non revelabis quia uxor filii tui est nec discoperies ignominiam eius</span> <span class="verse"><a name="16">16</a>turpitudinem uxoris fratris tui non revelabis quia turpitudo fratris tui est</span> <span class="verse"><a name="17">17</a>turpitudinem uxoris tuae et filiae eius non revelabis filiam filii eius et filiam filiae illius non sumes ut reveles ignominiam eius quia caro illius sunt et talis coitus incestus est</span> <span class="verse"><a name="18">18</a>sororem uxoris tuae in pelicatum illius non accipies nec revelabis turpitudinem eius adhuc illa vivente</span> <span class="verse"><a name="19">19</a>ad mulierem quae patitur menstrua non accedes nec revelabis foeditatem eius</span> <span class="verse"><a name="20">20</a>cum uxore proximi tui non coibis nec seminis commixtione maculaberis</span> <span class="verse"><a name="21">21</a>de semine tuo non dabis ut consecretur idolo Moloch nec pollues nomen Dei tui ego Dominus</span> <span class="verse"><a name="22">22</a>cum masculo non commisceberis coitu femineo quia abominatio est</span> <span class="verse"><a name="23">23</a>cum omni pecore non coibis nec maculaberis cum eo mulier non subcumbet iumento nec miscebitur ei quia scelus est</span> <span class="verse"><a name="24">24</a>ne polluamini in omnibus his quibus contaminatae sunt universae gentes quas ego eiciam ante conspectum vestrum</span> <span class="verse"><a name="25">25</a>et quibus polluta est terra cuius ego scelera visitabo ut evomat habitatores suos</span> <span class="verse"><a name="26">26</a>custodite legitima mea atque iudicia et non faciat ex omnibus abominationibus istis tam indigena quam colonus qui peregrinatur apud vos</span> <span class="verse"><a name="27">27</a>omnes enim execrationes istas fecerunt accolae terrae qui fuerunt ante vos et polluerunt eam</span> <span class="verse"><a name="28">28</a>cavete ergo ne et vos similiter evomat cum paria feceritis sicut evomuit gentem quae fuit ante vos</span> <span class="verse"><a name="29">29</a>omnis anima quae fecerit de abominationibus his quippiam peribit de medio populi sui</span> <span class="verse"><a name="30">30</a>custodite mandata mea nolite facere quae fecerunt hii qui fuerunt ante vos et ne polluamini in eis ego Dominus Deus vester</span> </p></div</div></div></body></html>