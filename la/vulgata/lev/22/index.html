<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 22</strong></div><p><span class="verse"><a name="1">1</a>locutus quoque est Dominus ad Mosen dicens</span> <span class="verse"><a name="2">2</a>loquere ad Aaron et ad filios eius ut caveant ab his quae consecrata sunt filiorum Israhel et non contaminent nomen sanctificatorum mihi quae ipsi offerunt ego Dominus</span> <span class="verse"><a name="3">3</a>dic ad eos et ad posteros eorum omnis homo qui accesserit de stirpe vestra ad ea quae consecrata sunt et quae obtulerunt filii Israhel Domino in quo est inmunditia peribit coram Domino ego sum Dominus</span> <span class="verse"><a name="4">4</a>homo de semine Aaron qui fuerit leprosus aut patiens fluxum seminis non vescetur de his quae sanctificata sunt mihi donec sanetur qui tetigerit inmundum super mortuo et ex quo egreditur semen quasi coitus</span> <span class="verse"><a name="5">5</a>et qui tangit reptile et quodlibet inmundum cuius tactus est sordidus</span> <span class="verse"><a name="6">6</a>inmundus erit usque ad vesperum et non vescetur his quae sanctificata sunt sed cum laverit carnem suam aqua</span> <span class="verse"><a name="7">7</a>et occubuerit sol tunc mundatus vescetur de sanctificatis quia cibus illius est</span> <span class="verse"><a name="8">8</a>morticinum et captum a bestia non comedent nec polluentur in eis ego sum Dominus</span> <span class="verse"><a name="9">9</a>custodient praecepta mea ut non subiaceant peccato et moriantur in sanctuario cum polluerint illud ego Dominus qui sanctifico eos</span> <span class="verse"><a name="10">10</a>omnis alienigena non comedet de sanctificatis inquilinus sacerdotis et mercennarius non vescentur ex eis</span> <span class="verse"><a name="11">11</a>quem autem sacerdos emerit et qui vernaculus domus eius fuerit hii comedent ex eis</span> <span class="verse"><a name="12">12</a>si filia sacerdotis cuilibet ex populo nupta fuerit de his quae sanctificata sunt et de primitiis non vescetur</span> <span class="verse"><a name="13">13</a>sin autem vidua vel repudiata et absque liberis reversa fuerit ad domum patris sui sicut puella consuerat aletur cibis patris sui omnis alienigena comedendi ex eis non habet potestatem</span> <span class="verse"><a name="14">14</a>qui comederit de sanctificatis per ignorantiam addet quintam partem cum eo quod comedit et dabit sacerdoti in sanctuarium</span> <span class="verse"><a name="15">15</a>nec contaminabunt sanctificata filiorum Israhel quae offerunt Domino</span> <span class="verse"><a name="16">16</a>ne forte sustineant iniquitatem delicti sui cum sanctificata comederint ego Dominus qui sanctifico eos</span> <span class="verse"><a name="17">17</a>locutus est Dominus ad Mosen dicens</span> <span class="verse"><a name="18">18</a>loquere ad Aaron et filios eius et ad omnes filios Israhel dicesque ad eos homo de domo Israhel et de advenis qui habitant apud vos qui obtulerit oblationem suam vel vota solvens vel sponte offerens quicquid illud obtulerit in holocaustum Domini</span> <span class="verse"><a name="19">19</a>ut offeratur per vos masculus inmaculatus erit ex bubus et ex ovibus et ex capris</span> <span class="verse"><a name="20">20</a>si maculam habuerit non offeretis neque erit acceptabile</span> <span class="verse"><a name="21">21</a>homo qui obtulerit victimam pacificorum Domino vel vota solvens vel sponte offerens tam de bubus quam de ovibus inmaculatum offeret ut acceptabile sit omnis macula non erit in eo</span> <span class="verse"><a name="22">22</a>si caecum fuerit si fractum si cicatricem habens si papulas aut scabiem vel inpetiginem non offeretis ea Domino neque adolebitis ex eis super altare Domini</span> <span class="verse"><a name="23">23</a>bovem et ovem aure et cauda amputatis voluntarie offerre potes votum autem ex his solvi non potest</span> <span class="verse"><a name="24">24</a>omne animal quod vel contritis vel tunsis vel sectis ablatisque testiculis est non offeretis Domino et in terra vestra hoc omnino ne faciatis</span> <span class="verse"><a name="25">25</a>de manu alienigenae non offeretis panes Deo vestro et quicquid aliud dare voluerint quia corrupta et maculata sunt omnia non suscipietis ea</span> <span class="verse"><a name="26">26</a>locutusque est Dominus ad Mosen dicens</span> <span class="verse"><a name="27">27</a>bos ovis et capra cum genita fuerint septem diebus erunt sub ubere matris suae die autem octavo et deinceps offerri poterunt Domino</span> <span class="verse"><a name="28">28</a>sive illa bos sive ovis non immolabuntur una die cum fetibus suis</span> <span class="verse"><a name="29">29</a>si immolaveritis hostiam pro gratiarum actione Domino ut possit esse placabilis</span> <span class="verse"><a name="30">30</a>eodem die comedetis eam non remanebit quicquam in mane alterius diei ego Dominus</span> <span class="verse"><a name="31">31</a>custodite mandata mea et facite ea ego Dominus</span> <span class="verse"><a name="32">32</a>ne polluatis nomen meum sanctum ut sanctificer in medio filiorum Israhel ego Dominus qui sanctifico vos</span> <span class="verse"><a name="33">33</a>et eduxi de terra Aegypti ut essem vobis in Deum ego Dominus</span> </p></div</div></div></body></html>