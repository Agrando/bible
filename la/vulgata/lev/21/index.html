<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 21</strong></div><p><span class="verse"><a name="1">1</a>dixit quoque Dominus ad Mosen loquere ad sacerdotes filios Aaron et dices eis ne contaminetur sacerdos in mortibus civium suorum</span> <span class="verse"><a name="2">2</a>nisi tantum in consanguineis ac propinquis id est super matre et patre et filio ac filia fratre quoque</span> <span class="verse"><a name="3">3</a>et sorore virgine quae non est nupta viro</span> <span class="verse"><a name="4">4</a>sed nec in principe populi sui contaminabitur</span> <span class="verse"><a name="5">5</a>non radent caput nec barbam neque in carnibus suis facient incisuras</span> <span class="verse"><a name="6">6</a>sancti erunt Deo suo et non polluent nomen eius incensum enim Domini et panes Dei sui offerunt et ideo sancti erunt</span> <span class="verse"><a name="7">7</a>scortum et vile prostibulum non ducet uxorem nec eam quae repudiata est a marito quia consecratus est Deo suo</span> <span class="verse"><a name="8">8</a>et panes propositionis offert sit ergo sanctus quia et ego sanctus sum Dominus qui sanctifico vos</span> <span class="verse"><a name="9">9</a>sacerdotis filia si deprehensa fuerit in stupro et violaverit nomen patris sui flammis exuretur</span> <span class="verse"><a name="10">10</a>pontifex id est sacerdos maximus inter fratres suos super cuius caput fusum est unctionis oleum et cuius manus in sacerdotio consecratae sunt vestitusque est sanctis vestibus caput suum non discoperiet vestimenta non scindet</span> <span class="verse"><a name="11">11</a>et ad omnem mortuum non ingredietur omnino super patre quoque suo et matre non contaminabitur</span> <span class="verse"><a name="12">12</a>nec egredietur de sanctis ne polluat sanctuarium Domini quia oleum sanctae unctionis Dei sui super eum est ego Dominus</span> <span class="verse"><a name="13">13</a>virginem ducet uxorem</span> <span class="verse"><a name="14">14</a>viduam et repudiatam et sordidam atque meretricem non accipiet sed puellam de populo suo</span> <span class="verse"><a name="15">15</a>ne commisceat stirpem generis sui vulgo gentis suae quia ego Dominus qui sanctifico eum</span> <span class="verse"><a name="16">16</a>locutusque est Dominus ad Mosen dicens</span> <span class="verse"><a name="17">17</a>loquere ad Aaron homo de semine tuo per familias qui habuerit maculam non offeret panes Deo suo</span> <span class="verse"><a name="18">18</a>nec accedet ad ministerium eius si caecus fuerit si claudus si vel parvo vel grandi et torto naso</span> <span class="verse"><a name="19">19</a>si fracto pede si manu</span> <span class="verse"><a name="20">20</a>si gibbus si lippus si albuginem habens in oculo si iugem scabiem si inpetiginem in corpore vel hirniosus</span> <span class="verse"><a name="21">21</a>omnis qui habuerit maculam de semine Aaron sacerdotis non accedet offerre hostias Domino nec panes Deo suo</span> <span class="verse"><a name="22">22</a>vescetur tamen panibus qui offeruntur in sanctuario</span> <span class="verse"><a name="23">23</a>ita dumtaxat ut intra velum non ingrediatur nec accedat ad altare quia maculam habet et contaminare non debet sanctuarium meum ego Dominus qui sanctifico eos</span> <span class="verse"><a name="24">24</a>locutus est ergo Moses ad Aaron et filios eius et ad omnem Israhel cuncta quae sibi fuerant imperata</span> </p></div</div></div></body></html>