<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/lev/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/lev">Leviticus</a> &gt <strong>Chapter 7</strong></div><p><span class="verse"><a name="1">1</a>haec quoque est lex hostiae pro delicto sancta sanctorum est</span> <span class="verse"><a name="2">2</a>idcirco ubi immolatur holocaustum mactabitur et victima pro delicto sanguis eius per gyrum fundetur altaris</span> <span class="verse"><a name="3">3</a>offerent ex ea caudam et adipem qui operit vitalia</span> <span class="verse"><a name="4">4</a>duos renunculos et pinguedinem quae iuxta ilia est reticulumque iecoris cum renunculis</span> <span class="verse"><a name="5">5</a>et adolebit ea sacerdos super altare incensum est Domini pro delicto</span> <span class="verse"><a name="6">6</a>omnis masculus de sacerdotali genere in loco sancto vescetur his carnibus quia sanctum sanctorum est</span> <span class="verse"><a name="7">7</a>sicut pro peccato offertur hostia ita et pro delicto utriusque hostiae lex una erit ad sacerdotem qui eam obtulerit pertinebit</span> <span class="verse"><a name="8">8</a>sacerdos qui offert holocausti victimam habebit pellem eius</span> <span class="verse"><a name="9">9</a>et omne sacrificium similae quod coquitur in clibano et quicquid in craticula vel in sartagine praeparatur eius erit sacerdotis a quo offertur</span> <span class="verse"><a name="10">10</a>sive oleo conspersa sive arida fuerit cunctis filiis Aaron aequa mensura per singulos dividetur</span> <span class="verse"><a name="11">11</a>haec est lex hostiae pacificorum quae offertur Domino</span> <span class="verse"><a name="12">12</a>si pro gratiarum actione fuerit oblatio offerent panes absque fermento conspersos oleo et lagana azyma uncta oleo coctamque similam et collyridas olei admixtione conspersas</span> <span class="verse"><a name="13">13</a>panes quoque fermentatos cum hostia gratiarum quae immolatur pro pacificis</span> <span class="verse"><a name="14">14</a>ex quibus unus pro primitiis offeretur Domino et erit sacerdotis qui fundet hostiae sanguinem</span> <span class="verse"><a name="15">15</a>cuius carnes eadem comedentur die nec remanebit ex eis quicquam usque mane</span> <span class="verse"><a name="16">16</a>si voto vel sponte quisquam obtulerit hostiam eadem similiter edetur die sed et si quid in crastinum remanserit vesci licitum est</span> <span class="verse"><a name="17">17</a>quicquid autem tertius invenerit dies ignis absumet</span> <span class="verse"><a name="18">18</a>si quis de carnibus victimae pacificorum die tertio comederit irrita fiet oblatio nec proderit offerenti quin potius quaecumque anima tali se edulio contaminarit praevaricationis rea erit</span> <span class="verse"><a name="19">19</a>caro quae aliquid tetigerit inmundum non comedetur sed conburetur igni qui fuerit mundus vescetur ea</span> <span class="verse"><a name="20">20</a>anima polluta quae ederit de carnibus hostiae pacificorum quae oblata est Domino peribit de populis suis</span> <span class="verse"><a name="21">21</a>et quae tetigerit inmunditiam hominis vel iumenti sive omnis rei quae polluere potest et comederit de huiuscemodi carnibus interibit de populis suis</span> <span class="verse"><a name="22">22</a>locutusque est Dominus ad Mosen dicens</span> <span class="verse"><a name="23">23</a>loquere filiis Israhel adipem bovis et ovis et caprae non comedetis</span> <span class="verse"><a name="24">24</a>adipem cadaveris morticini et eius animalis quod a bestia captum est habebitis in usus varios</span> <span class="verse"><a name="25">25</a>si quis adipem qui offerri debet in incensum Domini comederit peribit de populo suo</span> <span class="verse"><a name="26">26</a>sanguinem quoque omnis animalis non sumetis in cibo tam de avibus quam de pecoribus</span> <span class="verse"><a name="27">27</a>omnis anima quae ederit sanguinem peribit de populis suis</span> <span class="verse"><a name="28">28</a>locutus est Dominus ad Mosen dicens</span> <span class="verse"><a name="29">29</a>loquere filiis Israhel qui offert victimam pacificorum Domino offerat simul et sacrificium id est libamenta eius</span> <span class="verse"><a name="30">30</a>tenebit manibus adipem hostiae et pectusculum cumque ambo oblata Domino consecrarit tradet sacerdoti</span> <span class="verse"><a name="31">31</a>qui adolebit adipem super altare pectusculum autem erit Aaron et filiorum eius</span> <span class="verse"><a name="32">32</a>armus quoque dexter de pacificorum hostiis cedet in primitias sacerdotis</span> <span class="verse"><a name="33">33</a>qui obtulerit sanguinem et adipem filiorum Aaron ipse habebit et armum dextrum in portione sua</span> <span class="verse"><a name="34">34</a>pectusculum enim elationis et armum separationis tuli a filiis Israhel de hostiis eorum pacificis et dedi Aaron sacerdoti ac filiis eius lege perpetua ab omni populo Israhel</span> <span class="verse"><a name="35">35</a>haec est unctio Aaron et filiorum eius in caerimoniis Domini die qua obtulit eos Moses ut sacerdotio fungerentur</span> <span class="verse"><a name="36">36</a>et quae praecepit dari eis Dominus a filiis Israhel religione perpetua in generationibus suis</span> <span class="verse"><a name="37">37</a>ista est lex holocausti et sacrificii pro peccato atque delicto et pro consecratione et pacificorum victimis</span> <span class="verse"><a name="38">38</a>quas constituit Dominus Mosi in monte Sinai quando mandavit filiis Israhel ut offerrent oblationes suas Domino in deserto Sinai</span> </p></div</div></div></body></html>