<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2cor/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2cor">2 Corinthians</a> &gt <strong>Chapter 10</strong></div><p><span class="verse"><a name="1">1</a>ipse autem ego Paulus obsecro vos per mansuetudinem et modestiam Christi qui in facie quidem humilis inter vos absens autem confido in vobis</span> <span class="verse"><a name="2">2</a>rogo autem ne praesens audeam per eam confidentiam qua existimo audere in quosdam qui arbitrantur nos tamquam secundum carnem ambulemus</span> <span class="verse"><a name="3">3</a>in carne enim ambulantes non secundum carnem militamus</span> <span class="verse"><a name="4">4</a>nam arma militiae nostrae non carnalia sed potentia Deo ad destructionem munitionum consilia destruentes</span> <span class="verse"><a name="5">5</a>et omnem altitudinem extollentem se adversus scientiam Dei et in captivitatem redigentes omnem intellectum in obsequium Christi</span> <span class="verse"><a name="6">6</a>et in promptu habentes ulcisci omnem inoboedientiam cum impleta fuerit vestra oboedientia</span> <span class="verse"><a name="7">7</a>quae secundum faciem sunt videte si quis confidit sibi Christi se esse hoc cogitet iterum apud se quia sicut ipse Christi est ita et nos</span> <span class="verse"><a name="8">8</a>nam et si amplius aliquid gloriatus fuero de potestate nostra quam dedit Dominus in aedificationem et non in destructionem vestram non erubescam</span> <span class="verse"><a name="9">9</a>ut autem non existimer tamquam terrere vos per epistulas</span> <span class="verse"><a name="10">10</a>quoniam quidem epistulae inquiunt graves sunt et fortes praesentia autem corporis infirma et sermo contemptibilis</span> <span class="verse"><a name="11">11</a>hoc cogitet qui eiusmodi est quia quales sumus verbo per epistulas absentes tales et praesentes in facto</span> <span class="verse"><a name="12">12</a>non enim audemus inserere aut conparare nos quibusdam qui se ipsos commendant sed ipsi in nobis nosmet ipsos metientes et conparantes nosmet ipsos nobis</span> <span class="verse"><a name="13">13</a>nos autem non in inmensum gloriabimur sed secundum mensuram regulae quam mensus est nobis Deus mensuram pertingendi usque ad vos</span> <span class="verse"><a name="14">14</a>non enim quasi non pertingentes ad vos superextendimus nos usque ad vos enim pervenimus in evangelio Christi</span> <span class="verse"><a name="15">15</a>non in inmensum gloriantes in alienis laboribus spem autem habentes crescentis fidei vestrae in vobis magnificari secundum regulam nostram in abundantiam</span> <span class="verse"><a name="16">16</a>etiam in illa quae ultra vos sunt evangelizare non in aliena regula in his quae praeparata sunt gloriari</span> <span class="verse"><a name="17">17</a>qui autem gloriatur in Domino glorietur</span> <span class="verse"><a name="18">18</a>non enim qui se ipsum commendat ille probatus est sed quem Dominus commendat</span> </p></div</div></div></body></html>