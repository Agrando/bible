<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 19</strong></div><p><span class="verse"><a name="1">1</a>mense tertio egressionis Israhel de terra Aegypti in die hac venerunt in solitudinem Sinai</span> <span class="verse"><a name="2">2</a>nam profecti de Raphidim et pervenientes usque in desertum Sinai castrametati sunt in eodem loco ibique Israhel fixit tentoria e regione montis</span> <span class="verse"><a name="3">3</a>Moses autem ascendit ad Deum vocavitque eum Dominus de monte et ait haec dices domui Iacob et adnuntiabis filiis Israhel</span> <span class="verse"><a name="4">4</a>vos ipsi vidistis quae fecerim Aegyptiis quomodo portaverim vos super alas aquilarum et adsumpserim mihi</span> <span class="verse"><a name="5">5</a>si ergo audieritis vocem meam et custodieritis pactum meum eritis mihi in peculium de cunctis populis mea est enim omnis terra</span> <span class="verse"><a name="6">6</a>et vos eritis mihi regnum sacerdotale et gens sancta haec sunt verba quae loqueris ad filios Israhel</span> <span class="verse"><a name="7">7</a>venit Moses et convocatis maioribus natu populi exposuit omnes sermones quos mandaverat Dominus</span> <span class="verse"><a name="8">8</a>responditque universus populus simul cuncta quae locutus est Dominus faciemus cumque rettulisset Moses verba populi ad Dominum</span> <span class="verse"><a name="9">9</a>ait ei Dominus iam nunc veniam ad te in caligine nubis ut audiat me populus loquentem ad te et credat tibi in perpetuum nuntiavit ergo Moses verba populi ad Dominum</span> <span class="verse"><a name="10">10</a>qui dixit ei vade ad populum et sanctifica illos hodie et cras laventque vestimenta sua</span> <span class="verse"><a name="11">11</a>et sint parati in diem tertium die enim tertio descendet Dominus coram omni plebe super montem Sinai</span> <span class="verse"><a name="12">12</a>constituesque terminos populo per circuitum et dices cavete ne ascendatis in montem nec tangatis fines illius omnis qui tetigerit montem morte morietur</span> <span class="verse"><a name="13">13</a>manus non tanget eum sed lapidibus opprimetur aut confodietur iaculis sive iumentum fuerit sive homo non vivet cum coeperit clangere bucina tunc ascendant in montem</span> <span class="verse"><a name="14">14</a>descenditque Moses de monte ad populum et sanctificavit eum cumque lavissent vestimenta sua</span> <span class="verse"><a name="15">15</a>ait ad eos estote parati in diem tertium ne adpropinquetis uxoribus vestris</span> <span class="verse"><a name="16">16</a>iam advenerat tertius dies et mane inclaruerat et ecce coeperunt audiri tonitrua ac micare fulgura et nubes densissima operire montem clangorque bucinae vehementius perstrepebat timuit populus qui erat in castris</span> <span class="verse"><a name="17">17</a>cumque eduxisset eos Moses in occursum Dei de loco castrorum steterunt ad radices montis</span> <span class="verse"><a name="18">18</a>totus autem mons Sinai fumabat eo quod descendisset Dominus super eum in igne et ascenderet fumus ex eo quasi de fornace eratque mons omnis terribilis</span> <span class="verse"><a name="19">19</a>et sonitus bucinae paulatim crescebat in maius et prolixius tendebatur Moses loquebatur et Dominus respondebat ei</span> <span class="verse"><a name="20">20</a>descenditque Dominus super montem Sinai in ipso montis vertice et vocavit Mosen in cacumen eius quo cum ascendisset</span> <span class="verse"><a name="21">21</a>dixit ad eum descende et contestare populum ne forte velint transcendere terminos ad videndum Dominum et pereat ex eis plurima multitudo</span> <span class="verse"><a name="22">22</a>sacerdotes quoque qui accedunt ad Dominum sanctificentur ne percutiat eos</span> <span class="verse"><a name="23">23</a>dixitque Moses ad Dominum non poterit vulgus ascendere in montem Sinai tu enim testificatus es et iussisti dicens pone terminos circa montem et sanctifica illum</span> <span class="verse"><a name="24">24</a>cui ait Dominus vade descende ascendesque tu et Aaron tecum sacerdotes autem et populus ne transeant terminos nec ascendant ad Dominum ne forte interficiat illos</span> <span class="verse"><a name="25">25</a>descendit Moses ad populum et omnia narravit eis</span> </p></div</div></div></body></html>