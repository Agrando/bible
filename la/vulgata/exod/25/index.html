<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 25</strong></div><p><span class="verse"><a name="1">1</a>locutusque est Dominus ad Mosen dicens</span> <span class="verse"><a name="2">2</a>loquere filiis Israhel ut tollant mihi primitias ab omni homine qui offert ultroneus accipietis eas</span> <span class="verse"><a name="3">3</a>haec sunt autem quae accipere debetis aurum et argentum et aes</span> <span class="verse"><a name="4">4</a>hyacinthum et purpuram coccumque bis tinctum et byssum pilos caprarum</span> <span class="verse"><a name="5">5</a>et pelles arietum rubricatas pelles ianthinas et ligna setthim</span> <span class="verse"><a name="6">6</a>oleum ad luminaria concinnanda aromata in unguentum et thymiama boni odoris</span> <span class="verse"><a name="7">7</a>lapides onychinos et gemmas ad ornandum ephod ac rationale</span> <span class="verse"><a name="8">8</a>facientque mihi sanctuarium et habitabo in medio eorum</span> <span class="verse"><a name="9">9</a>iuxta omnem similitudinem tabernaculi quod ostendam tibi et omnium vasorum in cultum eius sicque facietis illud</span> <span class="verse"><a name="10">10</a>arcam de lignis setthim conpingite cuius longitudo habeat duos semis cubitos latitudo cubitum et dimidium altitudo cubitum similiter ac semissem</span> <span class="verse"><a name="11">11</a>et deaurabis eam auro mundissimo intus et foris faciesque supra coronam auream per circuitum</span> <span class="verse"><a name="12">12</a>et quattuor circulos aureos quos pones per quattuor arcae angulos duo circuli sint in latere uno et duo in altero</span> <span class="verse"><a name="13">13</a>facies quoque vectes de lignis setthim et operies eos auro</span> <span class="verse"><a name="14">14</a>inducesque per circulos qui sunt in arcae lateribus ut portetur in eis</span> <span class="verse"><a name="15">15</a>qui semper erunt in circulis nec umquam extrahentur ab eis</span> <span class="verse"><a name="16">16</a>ponesque in arcam testificationem quam dabo tibi</span> <span class="verse"><a name="17">17</a>facies et propitiatorium de auro mundissimo duos cubitos et dimidium tenebit longitudo eius cubitum ac semissem latitudo</span> <span class="verse"><a name="18">18</a>duos quoque cherubin aureos et productiles facies ex utraque parte oraculi</span> <span class="verse"><a name="19">19</a>cherub unus sit in latere uno et alter in altero</span> <span class="verse"><a name="20">20</a>utrumque latus propitiatorii tegant expandentes alas et operientes oraculum respiciantque se mutuo versis vultibus in propitiatorium quo operienda est arca</span> <span class="verse"><a name="21">21</a>in qua pones testimonium quod dabo tibi</span> <span class="verse"><a name="22">22</a>inde praecipiam et loquar ad te supra propitiatorio scilicet ac medio duorum cherubin qui erunt super arcam testimonii cuncta quae mandabo per te filiis Israhel</span> <span class="verse"><a name="23">23</a>facies et mensam de lignis setthim habentem duos cubitos longitudinis et in latitudine cubitum et in altitudine cubitum ac semissem</span> <span class="verse"><a name="24">24</a>et inaurabis eam auro purissimo faciesque illi labium aureum per circuitum</span> <span class="verse"><a name="25">25</a>et ipsi labio coronam interrasilem altam quattuor digitis et super illam alteram coronam aureolam</span> <span class="verse"><a name="26">26</a>quattuor quoque circulos aureos praeparabis et pones eos in quattuor angulis eiusdem mensae per singulos pedes</span> <span class="verse"><a name="27">27</a>subter coronam erunt circuli aurei ut mittantur vectes per eos et possit mensa portari</span> <span class="verse"><a name="28">28</a>ipsosque vectes facies de lignis setthim et circumdabis auro ad subvehendam mensam</span> <span class="verse"><a name="29">29</a>parabis et acetabula ac fialas turibula et cyatos in quibus offerenda sunt libamina ex auro purissimo</span> <span class="verse"><a name="30">30</a>et pones super mensam panes propositionis in conspectu meo semper</span> <span class="verse"><a name="31">31</a>facies et candelabrum ductile de auro mundissimo hastile eius et calamos scyphos et spherulas ac lilia ex ipso procedentia</span> <span class="verse"><a name="32">32</a>sex calami egredientur de lateribus tres ex uno latere et tres ex altero</span> <span class="verse"><a name="33">33</a>tres scyphi quasi in nucis modum per calamos singulos spherulaque simul et lilium et tres similiter scyphi instar nucis in calamo altero spherulaque et lilium hoc erit opus sex calamorum qui producendi sunt de hastili</span> <span class="verse"><a name="34">34</a>in ipso autem candelabro erunt quattuor scyphi in nucis modum spherulaeque per singulos et lilia</span> <span class="verse"><a name="35">35</a>spherula sub duobus calamis per tria loca qui simul sex fiunt procedentes de hastili uno</span> <span class="verse"><a name="36">36</a>et spherae igitur et calami ex ipso erunt universa ductilia de auro purissimo</span> <span class="verse"><a name="37">37</a>facies et lucernas septem et pones eas super candelabrum ut luceant ex adverso</span> <span class="verse"><a name="38">38</a>emunctoria quoque et ubi quae emuncta sunt extinguantur fient de auro purissimo</span> <span class="verse"><a name="39">39</a>omne pondus candelabri cum universis vasis suis habebit talentum auri mundissimi</span> <span class="verse"><a name="40">40</a>inspice et fac secundum exemplar quod tibi in monte monstratum est</span> </p></div</div></div></body></html>