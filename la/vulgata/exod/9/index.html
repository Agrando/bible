<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 9</strong></div><p><span class="verse"><a name="1">1</a>dixit autem Dominus ad Mosen ingredere ad Pharaonem et loquere ad eum haec dicit Dominus Deus Hebraeorum dimitte populum meum ut sacrificet mihi</span> <span class="verse"><a name="2">2</a>quod si adhuc rennuis et retines eos</span> <span class="verse"><a name="3">3</a>ecce manus mea erit super agros tuos et super equos et asinos et camelos et boves et oves pestis valde gravis</span> <span class="verse"><a name="4">4</a>et faciet Dominus mirabile inter possessiones Israhel et possessiones Aegyptiorum ut nihil omnino intereat ex his quae pertinent ad filios Israhel</span> <span class="verse"><a name="5">5</a>constituitque Dominus tempus dicens cras faciet Dominus verbum istud in terra</span> <span class="verse"><a name="6">6</a>fecit ergo Dominus verbum hoc altero die mortuaque sunt omnia animantia Aegyptiorum de animalibus vero filiorum Israhel nihil omnino periit</span> <span class="verse"><a name="7">7</a>et misit Pharao ad videndum nec erat quicquam mortuum de his quae possidebat Israhel ingravatumque est cor Pharaonis et non dimisit populum</span> <span class="verse"><a name="8">8</a>et dixit Dominus ad Mosen et Aaron tollite plenas manus cineris de camino et spargat illud Moses in caelum coram Pharao</span> <span class="verse"><a name="9">9</a>sitque pulvis super omnem terram Aegypti erunt enim in hominibus et in iumentis vulnera et vesicae turgentes in universa terra Aegypti</span> <span class="verse"><a name="10">10</a>tuleruntque cinerem de camino et steterunt contra Pharao et sparsit illud Moses in caelum factaque sunt vulnera vesicarum turgentium in hominibus et in iumentis</span> <span class="verse"><a name="11">11</a>nec poterant malefici stare coram Mosen propter vulnera quae in illis erant et in omni terra Aegypti</span> <span class="verse"><a name="12">12</a>induravitque Dominus cor Pharaonis et non audivit eos sicut locutus est Dominus ad Mosen</span> <span class="verse"><a name="13">13</a>dixit quoque Dominus ad Mosen mane consurge et sta coram Pharao et dices ad eum haec dicit Dominus Deus Hebraeorum dimitte populum meum ut sacrificet mihi</span> <span class="verse"><a name="14">14</a>quia in hac vice mittam omnes plagas meas super cor tuum super servos tuos et super populum tuum ut scias quod non sit similis mei in omni terra</span> <span class="verse"><a name="15">15</a>nunc enim extendens manum percutiam te et populum tuum peste peribisque de terra</span> <span class="verse"><a name="16">16</a>idcirco autem posui te ut ostendam in te fortitudinem meam et narretur nomen meum in omni terra</span> <span class="verse"><a name="17">17</a>adhuc retines populum meum et non vis eum dimittere</span> <span class="verse"><a name="18">18</a>en pluam hac ipsa hora cras grandinem multam nimis qualis non fuit in Aegypto a die qua fundata est usque in praesens tempus</span> <span class="verse"><a name="19">19</a>mitte ergo iam nunc et congrega iumenta tua et omnia quae habes in agro homines enim et iumenta et universa quae inventa fuerint foris nec congregata de agris cecideritque super ea grando morientur</span> <span class="verse"><a name="20">20</a>qui timuit verbum Domini de servis Pharao fecit confugere servos suos et iumenta in domos</span> <span class="verse"><a name="21">21</a>qui autem neglexit sermonem Domini dimisit servos suos et iumenta in agris</span> <span class="verse"><a name="22">22</a>et dixit Dominus ad Mosen extende manum tuam in caelum ut fiat grando in universa terra Aegypti super homines et super iumenta et super omnem herbam agri in terra Aegypti</span> <span class="verse"><a name="23">23</a>extenditque Moses virgam in caelum et Dominus dedit tonitrua et grandinem ac discurrentia fulgura super terram pluitque Dominus grandinem super terram Aegypti</span> <span class="verse"><a name="24">24</a>et grando et ignis inmixta pariter ferebantur tantaeque fuit magnitudinis quanta ante numquam apparuit in universa terra Aegypti ex quo gens illa condita est</span> <span class="verse"><a name="25">25</a>et percussit grando in omni terra Aegypti cuncta quae fuerunt in agris ab homine usque ad iumentum cunctam herbam agri percussit grando et omne lignum regionis confregit</span> <span class="verse"><a name="26">26</a>tantum in terra Gessen ubi erant filii Israhel grando non cecidit</span> <span class="verse"><a name="27">27</a>misitque Pharao et vocavit Mosen et Aaron dicens ad eos peccavi etiam nunc Dominus iustus ego et populus meus impii</span> <span class="verse"><a name="28">28</a>orate Dominum et desinant tonitrua Dei et grando ut dimittam vos et nequaquam hic ultra maneatis</span> <span class="verse"><a name="29">29</a>ait Moses cum egressus fuero de urbe extendam palmas meas ad Dominum et cessabunt tonitrua et grando non erit ut scias quia Domini est terra</span> <span class="verse"><a name="30">30</a>novi autem quod et tu et servi tui necdum timeatis Dominum Deum</span> <span class="verse"><a name="31">31</a>linum ergo et hordeum laesum est eo quod hordeum esset virens et linum iam folliculos germinaret</span> <span class="verse"><a name="32">32</a>triticum autem et far non sunt laesa quia serotina erant</span> <span class="verse"><a name="33">33</a>egressusque Moses a Pharaone et ex urbe tetendit manus ad Dominum et cessaverunt tonitrua et grando nec ultra stillavit pluvia super terram</span> <span class="verse"><a name="34">34</a>videns autem Pharao quod cessasset pluvia et grando et tonitrua auxit peccatum</span> <span class="verse"><a name="35">35</a>et ingravatum est cor eius et servorum illius et induratum nimis nec dimisit filios Israhel sicut praeceperat Dominus per manum Mosi</span> </p></div</div></div></body></html>