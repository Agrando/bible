<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 34</strong></div><p><span class="verse"><a name="1">1</a>ac deinceps praecide ait tibi duas tabulas lapideas instar priorum et scribam super eas verba quae habuerunt tabulae quas fregisti</span> <span class="verse"><a name="2">2</a>esto paratus mane ut ascendas statim in montem Sinai stabisque mecum super verticem montis</span> <span class="verse"><a name="3">3</a>nullus ascendat tecum nec videatur quispiam per totum montem boves quoque et oves non pascantur e contra</span> <span class="verse"><a name="4">4</a>excidit ergo duas tabulas lapideas quales ante fuerant et de nocte consurgens ascendit in montem Sinai sicut ei praeceperat Dominus portans secum tabulas</span> <span class="verse"><a name="5">5</a>cumque descendisset Dominus per nubem stetit Moses cum eo invocans nomen Domini</span> <span class="verse"><a name="6">6</a>quo transeunte coram eo ait Dominator Domine Deus misericors et clemens patiens et multae miserationis ac verus</span> <span class="verse"><a name="7">7</a>qui custodis misericordiam in milia qui aufers iniquitatem et scelera atque peccata nullusque apud te per se innocens est qui reddis iniquitatem patrum in filiis ac nepotibus in tertiam et quartam progeniem</span> <span class="verse"><a name="8">8</a>festinusque Moses curvatus est pronus in terram et adorans</span> <span class="verse"><a name="9">9</a>ait si inveni gratiam in conspectu tuo Domine obsecro ut gradiaris nobiscum populus enim durae cervicis est et auferas iniquitates nostras atque peccata nosque possideas</span> <span class="verse"><a name="10">10</a>respondit Dominus ego inibo pactum videntibus cunctis signa faciam quae numquam sunt visa super terram nec in ullis gentibus ut cernat populus in cuius es medio opus Domini terribile quod facturus sum</span> <span class="verse"><a name="11">11</a>observa cuncta quae hodie mando tibi ego ipse eiciam ante faciem tuam Amorreum et Chananeum et Hettheum Ferezeum quoque et Eveum et Iebuseum</span> <span class="verse"><a name="12">12</a>cave ne umquam cum habitatoribus terrae illius iungas amicitias quae tibi sint in ruinam</span> <span class="verse"><a name="13">13</a>sed aras eorum destrue confringe statuas lucosque succide</span> <span class="verse"><a name="14">14</a>noli adorare deum alienum Dominus Zelotes nomen eius Deus est aemulator</span> <span class="verse"><a name="15">15</a>ne ineas pactum cum hominibus illarum regionum ne cum fornicati fuerint cum diis suis et adoraverint simulacra eorum vocet te quispiam ut comedas de immolatis</span> <span class="verse"><a name="16">16</a>nec uxorem de filiabus eorum accipies filiis tuis ne postquam ipsae fuerint fornicatae fornicari faciant et filios tuos in deos suos</span> <span class="verse"><a name="17">17</a>deos conflatiles non facies tibi</span> <span class="verse"><a name="18">18</a>sollemnitatem azymorum custodies septem diebus vesceris azymis sicut praecepi tibi in tempore mensis novorum mense enim verni temporis egressus es de Aegypto</span> <span class="verse"><a name="19">19</a>omne quod aperit vulvam generis masculini meum erit de cunctis animantibus tam de bubus quam de ovibus meum erit</span> <span class="verse"><a name="20">20</a>primogenitum asini redimes ove sin autem nec pretium pro eo dederis occidetur primogenitum filiorum tuorum redimes nec apparebis in conspectu meo vacuus</span> <span class="verse"><a name="21">21</a>sex diebus operaberis die septimo cessabis arare et metere</span> <span class="verse"><a name="22">22</a>sollemnitatem ebdomadarum facies tibi in primitiis frugum messis tuae triticeae et sollemnitatem quando redeunte anni tempore cuncta conduntur</span> <span class="verse"><a name="23">23</a>tribus temporibus anni apparebit omne masculinum tuum in conspectu omnipotentis Domini Dei Israhel</span> <span class="verse"><a name="24">24</a>cum enim tulero gentes a facie tua et dilatavero terminos tuos nullus insidiabitur terrae tuae ascendente te et apparente in conspectu Domini Dei tui ter in anno</span> <span class="verse"><a name="25">25</a>non immolabis super fermento sanguinem hostiae meae neque residebit mane de victima sollemnitatis phase</span> <span class="verse"><a name="26">26</a>primitias frugum terrae tuae offeres in domum Domini Dei tui non coques hedum in lacte matris suae</span> <span class="verse"><a name="27">27</a>dixitque Dominus ad Mosen scribe tibi verba haec quibus et tecum et cum Israhel pepigi foedus</span> <span class="verse"><a name="28">28</a>fecit ergo ibi cum Domino quadraginta dies et quadraginta noctes panem non comedit et aquam non bibit et scripsit in tabulis verba foederis decem</span> <span class="verse"><a name="29">29</a>cumque descenderet Moses de monte Sinai tenebat duas tabulas testimonii et ignorabat quod cornuta esset facies sua ex consortio sermonis Dei</span> <span class="verse"><a name="30">30</a>videntes autem Aaron et filii Israhel cornutam Mosi faciem timuerunt prope accedere</span> <span class="verse"><a name="31">31</a>vocatique ab eo reversi sunt tam Aaron quam principes synagogae et postquam locutus est</span> <span class="verse"><a name="32">32</a>venerunt ad eum etiam omnes filii Israhel quibus praecepit cuncta quae audierat a Domino in monte Sinai</span> <span class="verse"><a name="33">33</a>impletisque sermonibus posuit velamen super faciem suam</span> <span class="verse"><a name="34">34</a>quod ingressus ad Dominum et loquens cum eo auferebat donec exiret et tunc loquebatur ad filios Israhel omnia quae sibi fuerant imperata</span> <span class="verse"><a name="35">35</a>qui videbant faciem egredientis Mosi esse cornutam sed operiebat rursus ille faciem suam si quando loquebatur ad eos</span> </p></div</div></div></body></html>