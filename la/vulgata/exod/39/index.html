<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 39</strong></div><p><span class="verse"><a name="1">1</a>de hyacintho vero et purpura vermiculo ac bysso fecit vestes quibus indueretur Aaron quando ministrabat in sanctis sicut praecepit Dominus Mosi</span> <span class="verse"><a name="2">2</a>fecit igitur superumerale de auro hyacintho et purpura coccoque bis tincto et bysso retorta</span> <span class="verse"><a name="3">3</a>opere polymitario inciditque bratteas aureas et extenuavit in fila ut possint torqueri cum priorum colorum subtemine</span> <span class="verse"><a name="4">4</a>duasque oras sibi invicem copulatas in utroque latere summitatum</span> <span class="verse"><a name="5">5</a>et balteum ex hisdem coloribus sicut praeceperat Dominus Mosi</span> <span class="verse"><a name="6">6</a>paravit et duos lapides onychinos adstrictos et inclusos auro et sculptos arte gemmaria nominibus filiorum Israhel</span> <span class="verse"><a name="7">7</a>posuitque eos in lateribus superumeralis in monumentum filiorum Israhel sicut praeceperat Dominus Mosi</span> <span class="verse"><a name="8">8</a>fecit et rationale opere polymito iuxta opus superumeralis ex auro hyacintho purpura coccoque bis tincto et bysso retorta</span> <span class="verse"><a name="9">9</a>quadrangulum duplex mensurae palmi</span> <span class="verse"><a name="10">10</a>et posuit in eo gemmarum ordines quattuor in primo versu erat sardius topazius zmaragdus</span> <span class="verse"><a name="11">11</a>in secundo carbunculus sapphyrus iaspis</span> <span class="verse"><a name="12">12</a>in tertio ligyrius achates amethistus</span> <span class="verse"><a name="13">13</a>in quarto chrysolitus onychinus berillus circumdati et inclusi auro per ordines suos</span> <span class="verse"><a name="14">14</a>ipsique lapides duodecim sculpti erant nominibus duodecim tribuum Israhel singuli per nomina singulorum</span> <span class="verse"><a name="15">15</a>fecerunt in rationali et catenulas sibi invicem coherentes de auro purissimo</span> <span class="verse"><a name="16">16</a>et duos uncinos totidemque anulos aureos porro anulos posuerunt in utroque latere rationalis</span> <span class="verse"><a name="17">17</a>e quibus penderent duae catenae aureae quas inseruerunt uncinis qui in superumeralis angulis eminebant</span> <span class="verse"><a name="18">18</a>haec et ante et retro ita conveniebant sibi ut superumerale et rationale mutuo necterentur</span> <span class="verse"><a name="19">19</a>stricta ad balteum et anulis fortius copulata quos iungebat vitta hyacinthina ne laxe fluerent et a se invicem moverentur sicut praecepit Dominus Mosi</span> <span class="verse"><a name="20">20</a>fecerunt quoque tunicam superumeralis totam hyacinthinam</span> <span class="verse"><a name="21">21</a>et capitium in superiori parte contra medium oramque per gyrum capitii textilem</span> <span class="verse"><a name="22">22</a>deorsum autem ad pedes mala punica ex hyacintho purpura vermiculo ac bysso retorta</span> <span class="verse"><a name="23">23</a>et tintinabula de auro mundissimo quae posuerunt inter mala granata in extrema parte tunicae per gyrum</span> <span class="verse"><a name="24">24</a>tintinabulum aureum et malum punicum quibus ornatus incedebat pontifex quando ministerio fungebatur sicut praecepit Dominus Mosi</span> <span class="verse"><a name="25">25</a>fecerunt et tunicas byssinas opere textili Aaron et filiis eius</span> <span class="verse"><a name="26">26</a>et mitras cum coronulis suis ex bysso</span> <span class="verse"><a name="27">27</a>feminalia quoque linea byssina</span> <span class="verse"><a name="28">28</a>cingulum vero de bysso retorta hyacintho purpura ac vermiculo distinctum arte plumaria sicut praecepit Dominus Mosi</span> <span class="verse"><a name="29">29</a>fecerunt et lamminam sacrae venerationis de auro purissimo scripseruntque in ea opere gemmario Sanctum Domini</span> <span class="verse"><a name="30">30</a>et strinxerunt eam cum mitra vitta hyacinthina sicut praecepit Dominus Mosi</span> <span class="verse"><a name="31">31</a>perfectum est igitur omne opus tabernaculi et tecti testimonii feceruntque filii Israhel cuncta quae praeceperat Dominus Mosi</span> <span class="verse"><a name="32">32</a>et obtulerunt tabernaculum et tectum et universam supellectilem anulos tabulas vectes columnas ac bases</span> <span class="verse"><a name="33">33</a>opertorium de pellibus arietum rubricatis et aliud operimentum de ianthinis pellibus</span> <span class="verse"><a name="34">34</a>velum arcam vectes propitiatorium</span> <span class="verse"><a name="35">35</a>mensam cum vasis et propositionis panibus</span> <span class="verse"><a name="36">36</a>candelabrum lucernas et utensilia eorum cum oleo</span> <span class="verse"><a name="37">37</a>altare aureum et unguentum thymiama ex aromatibus</span> <span class="verse"><a name="38">38</a>et tentorium in introitu tabernaculi</span> <span class="verse"><a name="39">39</a>altare aeneum retiaculum vectes et vasa eius omnia labrum cum basi sua tentoria atrii et columnas cum basibus suis</span> <span class="verse"><a name="40">40</a>tentorium in introitu atrii funiculosque illius et paxillos nihil ex vasis defuit quae in ministerium tabernaculi et in tectum foederis iussa sunt fieri</span> <span class="verse"><a name="41">41</a>vestes quoque quibus sacerdotes utuntur in sanctuario Aaron scilicet et filii eius</span> <span class="verse"><a name="42">42</a>obtulerunt filii Israhel sicut praeceperat Dominus</span> <span class="verse"><a name="43">43</a>quae postquam Moses cuncta vidit expleta benedixit eis</span> </p></div</div></div></body></html>