<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 40</strong></div><p><span class="verse"><a name="1">1</a>locutusque est Dominus ad Mosen dicens</span> <span class="verse"><a name="2">2</a>mense primo die prima mensis eriges tabernaculum testimonii</span> <span class="verse"><a name="3">3</a>et pones in eo arcam dimittesque ante illam velum</span> <span class="verse"><a name="4">4</a>et inlata mensa pones super eam quae rite praecepta sunt candelabrum stabit cum lucernis suis</span> <span class="verse"><a name="5">5</a>et altare aureum in quo adoletur incensum coram arca testimonii tentorium in introitu tabernaculi pones</span> <span class="verse"><a name="6">6</a>et ante illud altare holocausti</span> <span class="verse"><a name="7">7</a>labrum inter altare et tabernaculum quod implebis aqua</span> <span class="verse"><a name="8">8</a>circumdabisque atrium tentoriis et ingressum eius</span> <span class="verse"><a name="9">9</a>et adsumpto unctionis oleo ungues tabernaculum cum vasis suis ut sanctificentur</span> <span class="verse"><a name="10">10</a>altare holocausti et omnia vasa eius</span> <span class="verse"><a name="11">11</a>labrum cum basi sua omnia unctionis oleo consecrabis ut sint sancta sanctorum</span> <span class="verse"><a name="12">12</a>adplicabisque Aaron et filios eius ad fores tabernaculi testimonii et lotos aqua</span> <span class="verse"><a name="13">13</a>indues sanctis vestibus ut ministrent mihi et unctio eorum in sacerdotium proficiat sempiternum</span> <span class="verse"><a name="14">14</a>fecitque Moses omnia quae praeceperat Dominus</span> <span class="verse"><a name="15">15</a>igitur mense primo anni secundi in prima die mensis conlocatum est tabernaculum</span> <span class="verse"><a name="16">16</a>erexitque illud Moses et posuit tabulas ac bases et vectes statuitque columnas</span> <span class="verse"><a name="17">17</a>et expandit tectum super tabernaculum inposito desuper operimento sicut Dominus imperarat</span> <span class="verse"><a name="18">18</a>posuit et testimonium in arca subditis infra vectibus et oraculum desuper</span> <span class="verse"><a name="19">19</a>cumque intulisset arcam in tabernaculum adpendit ante eam velum ut expleret Domini iussionem</span> <span class="verse"><a name="20">20</a>posuit et mensam in tabernaculo testimonii ad plagam septentrionalem extra velum</span> <span class="verse"><a name="21">21</a>ordinatis coram propositionis panibus sicut praeceperat Dominus Mosi</span> <span class="verse"><a name="22">22</a>posuit et candelabrum in tabernaculum testimonii e regione mensae in parte australi</span> <span class="verse"><a name="23">23</a>locatis per ordinem lucernis iuxta praeceptum Domini</span> <span class="verse"><a name="24">24</a>posuit et altare aureum sub tecto testimonii contra velum</span> <span class="verse"><a name="25">25</a>et adolevit super eo incensum aromatum sicut iusserat Dominus</span> <span class="verse"><a name="26">26</a>posuit et tentorium in introitu tabernaculi</span> <span class="verse"><a name="27">27</a>et altare holocausti in vestibulo testimonii offerens in eo holocaustum et sacrificia ut Dominus imperarat</span> <span class="verse"><a name="28">28</a>labrum quoque statuit inter tabernaculum testimonii et altare implens illud aqua</span> <span class="verse"><a name="29">29</a>laveruntque Moses et Aaron ac filii eius manus suas et pedes</span> <span class="verse"><a name="30">30</a>cum ingrederentur tectum foederis et accederent ad altare sicut praeceperat Dominus</span> <span class="verse"><a name="31">31</a>erexit et atrium per gyrum tabernaculi et altaris ducto in introitu eius tentorio postquam cuncta perfecta sunt</span> <span class="verse"><a name="32">32</a>operuit nubes tabernaculum testimonii et gloria Domini implevit illud</span> <span class="verse"><a name="33">33</a>nec poterat Moses ingredi tectum foederis nube operiente omnia et maiestate Domini coruscante quia cuncta nubes operuerat</span> <span class="verse"><a name="34">34</a>si quando nubes tabernaculum deserebat proficiscebantur filii Israhel per turmas suas</span> <span class="verse"><a name="35">35</a>si pendebat desuper manebant in eodem loco</span> <span class="verse"><a name="36">36</a>nubes quippe Domini incubabat per diem tabernaculo et ignis in nocte videntibus populis Israhel per cunctas mansiones suas</span> </p></div</div></div></body></html>