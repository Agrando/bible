<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 18</strong></div><p><span class="verse"><a name="1">1</a>cumque audisset Iethro sacerdos Madian cognatus Mosi omnia quae fecerat Deus Mosi et Israhel populo suo eo quod eduxisset Dominus Israhel de Aegypto</span> <span class="verse"><a name="2">2</a>tulit Sefforam uxorem Mosi quam remiserat</span> <span class="verse"><a name="3">3</a>et duos filios eius quorum unus vocabatur Gersan dicente patre advena fui in terra aliena</span> <span class="verse"><a name="4">4</a>alter vero Eliezer Deus enim ait patris mei adiutor meus et eruit me de gladio Pharaonis</span> <span class="verse"><a name="5">5</a>venit ergo Iethro cognatus Mosi et filii eius et uxor ad Mosen in desertum ubi erat castrametatus iuxta montem Dei</span> <span class="verse"><a name="6">6</a>et mandavit Mosi dicens ego cognatus tuus Iethro venio ad te et uxor tua et duo filii tui cum ea</span> <span class="verse"><a name="7">7</a>qui egressus in occursum cognati sui adoravit et osculatus est eum salutaveruntque se mutuo verbis pacificis cumque intrasset tabernaculum</span> <span class="verse"><a name="8">8</a>narravit Moses cognato suo cuncta quae fecerat Deus Pharaoni et Aegyptiis propter Israhel universum laborem qui accidisset eis in itinere quo liberarat eos Dominus</span> <span class="verse"><a name="9">9</a>laetatusque est Iethro super omnibus bonis quae fecerat Dominus Israheli eo quod eruisset eum de manu Aegyptiorum</span> <span class="verse"><a name="10">10</a>et ait benedictus Dominus qui liberavit vos de manu Aegyptiorum et de manu Pharaonis qui eruit populum suum de manu Aegypti</span> <span class="verse"><a name="11">11</a>nunc cognovi quia magnus Dominus super omnes deos eo quod superbe egerint contra illos</span> <span class="verse"><a name="12">12</a>obtulit ergo Iethro cognatus Mosi holocausta et hostias Deo veneruntque Aaron et omnes senes Israhel ut comederent panem cum eo coram Domino</span> <span class="verse"><a name="13">13</a>altero autem die sedit Moses ut iudicaret populum qui adsistebat Mosi de mane usque ad vesperam</span> <span class="verse"><a name="14">14</a>quod cum vidisset cognatus eius omnia scilicet quae agebat in populo ait quid est hoc quod facis in plebe cur solus sedes et omnis populus praestolatur de mane usque ad vesperam</span> <span class="verse"><a name="15">15</a>cui respondit Moses venit ad me populus quaerens sententiam Dei</span> <span class="verse"><a name="16">16</a>cumque acciderit eis aliqua disceptatio veniunt ad me ut iudicem inter eos et ostendam praecepta Dei et leges eius</span> <span class="verse"><a name="17">17</a>at ille non bonam inquit rem facis</span> <span class="verse"><a name="18">18</a>stulto labore consumeris et tu et populus iste qui tecum est ultra vires tuas est negotium solus illud non poteris sustinere</span> <span class="verse"><a name="19">19</a>sed audi verba mea atque consilia et erit Deus tecum esto tu populo in his quae ad Deum pertinent ut referas quae dicuntur ad eum</span> <span class="verse"><a name="20">20</a>ostendasque populo caerimonias et ritum colendi viamque per quam ingredi debeant et opus quod facere</span> <span class="verse"><a name="21">21</a>provide autem de omni plebe viros potentes et timentes Deum in quibus sit veritas et qui oderint avaritiam et constitue ex eis tribunos et centuriones et quinquagenarios et decanos</span> <span class="verse"><a name="22">22</a>qui iudicent populum omni tempore quicquid autem maius fuerit referant ad te et ipsi minora tantummodo iudicent leviusque tibi sit partito in alios onere</span> <span class="verse"><a name="23">23</a>si hoc feceris implebis imperium Dei et praecepta eius poteris sustentare et omnis hic populus revertetur cum pace ad loca sua</span> <span class="verse"><a name="24">24</a>quibus auditis Moses fecit omnia quae ille suggesserat</span> <span class="verse"><a name="25">25</a>et electis viris strenuis de cuncto Israhel constituit eos principes populi tribunos et centuriones et quinquagenarios et decanos</span> <span class="verse"><a name="26">26</a>qui iudicabant plebem omni tempore quicquid autem gravius erat referebant ad eum faciliora tantummodo iudicantes</span> <span class="verse"><a name="27">27</a>dimisitque cognatum qui reversus abiit in terram suam</span> </p></div</div></div></body></html>