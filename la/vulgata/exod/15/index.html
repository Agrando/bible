<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 15</strong></div><p><span class="verse"><a name="1">1</a>tunc cecinit Moses et filii Israhel carmen hoc Domino et dixerunt cantemus Domino gloriose enim magnificatus est equum et ascensorem deiecit in mare</span> <span class="verse"><a name="2">2</a>fortitudo mea et laus mea Dominus et factus est mihi in salutem iste Deus meus et glorificabo eum Deus patris mei et exaltabo eum</span> <span class="verse"><a name="3">3</a>Dominus quasi vir pugnator Omnipotens nomen eius</span> <span class="verse"><a name="4">4</a>currus Pharaonis et exercitum eius proiecit in mare electi principes eius submersi sunt in mari Rubro</span> <span class="verse"><a name="5">5</a>abyssi operuerunt eos descenderunt in profundum quasi lapis</span> <span class="verse"><a name="6">6</a>dextera tua Domine magnifice in fortitudine dextera tua Domine percussit inimicum</span> <span class="verse"><a name="7">7</a>et in multitudine gloriae tuae deposuisti adversarios meos misisti iram tuam quae devoravit eos ut stipulam</span> <span class="verse"><a name="8">8</a>et in spiritu furoris tui congregatae sunt aquae stetit unda fluens congregatae sunt abyssi in medio mari</span> <span class="verse"><a name="9">9</a>dixit inimicus persequar et conprehendam dividam spolia implebitur anima mea evaginabo gladium meum interficiet eos manus mea</span> <span class="verse"><a name="10">10</a>flavit spiritus tuus et operuit eos mare submersi sunt quasi plumbum in aquis vehementibus</span> <span class="verse"><a name="11">11</a>quis similis tui in fortibus Domine quis similis tui magnificus in sanctitate terribilis atque laudabilis et faciens mirabilia</span> <span class="verse"><a name="12">12</a>extendisti manum tuam et devoravit eos terra</span> <span class="verse"><a name="13">13</a>dux fuisti in misericordia tua populo quem redemisti et portasti eum in fortitudine tua ad habitaculum sanctum tuum</span> <span class="verse"><a name="14">14</a>adtenderunt populi et irati sunt dolores obtinuerunt habitatores Philisthim</span> <span class="verse"><a name="15">15</a>tunc conturbati sunt principes Edom robustos Moab obtinuit tremor obriguerunt omnes habitatores Chanaan</span> <span class="verse"><a name="16">16</a>inruat super eos formido et pavor in magnitudine brachii tui fiant inmobiles quasi lapis donec pertranseat populus tuus Domine donec pertranseat populus tuus iste quem possedisti</span> <span class="verse"><a name="17">17</a>introduces eos et plantabis in monte hereditatis tuae firmissimo habitaculo tuo quod operatus es Domine sanctuarium Domine quod firmaverunt manus tuae</span> <span class="verse"><a name="18">18</a>Dominus regnabit in aeternum et ultra</span> <span class="verse"><a name="19">19</a>ingressus est enim equus Pharao cum curribus et equitibus eius in mare et reduxit super eos Dominus aquas maris filii autem Israhel ambulaverunt per siccum in medio eius</span> <span class="verse"><a name="20">20</a>sumpsit ergo Maria prophetis soror Aaron tympanum in manu egressaeque sunt omnes mulieres post eam cum tympanis et choris</span> <span class="verse"><a name="21">21</a>quibus praecinebat dicens cantemus Domino gloriose enim magnificatus est equum et ascensorem eius deiecit in mare</span> <span class="verse"><a name="22">22</a>tulit autem Moses Israhel de mari Rubro et egressi sunt in desertum Sur ambulaveruntque tribus diebus per solitudinem et non inveniebant aquam</span> <span class="verse"><a name="23">23</a>et venerunt in Marath nec poterant bibere aquas de Mara eo quod essent amarae unde et congruum loco nomen inposuit vocans illud Mara id est amaritudinem</span> <span class="verse"><a name="24">24</a>et murmuravit populus contra Mosen dicens quid bibemus</span> <span class="verse"><a name="25">25</a>at ille clamavit ad Dominum qui ostendit ei lignum quod cum misisset in aquas in dulcedinem versae sunt ibi constituit ei praecepta atque iudicia et ibi temptavit eum</span> <span class="verse"><a name="26">26</a>dicens si audieris vocem Domini Dei tui et quod rectum est coram eo feceris et oboedieris mandatis eius custodierisque omnia praecepta illius cunctum languorem quem posui in Aegypto non inducam super te ego enim Dominus sanator tuus</span> <span class="verse"><a name="27">27</a>venerunt autem in Helim ubi erant duodecim fontes aquarum et septuaginta palmae et castrametati sunt iuxta aquas</span> </p></div</div></div></body></html>