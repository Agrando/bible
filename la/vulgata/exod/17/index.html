<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 17</strong></div><p><span class="verse"><a name="1">1</a>igitur profecta omnis multitudo filiorum Israhel de deserto Sin per mansiones suas iuxta sermonem Domini castrametata est in Raphidim ubi non erat aqua ad bibendum populo</span> <span class="verse"><a name="2">2</a>qui iurgatus contra Mosen ait da nobis aquam ut bibamus quibus respondit Moses quid iurgamini contra me cur temptatis Dominum</span> <span class="verse"><a name="3">3</a>sitivit ergo populus ibi pro aquae penuria et murmuravit contra Mosen dicens cur nos exire fecisti de Aegypto ut occideres et nos et liberos nostros ac iumenta siti</span> <span class="verse"><a name="4">4</a>clamavit autem Moses ad Dominum dicens quid faciam populo huic adhuc pauxillum et lapidabunt me</span> <span class="verse"><a name="5">5</a>ait Dominus ad Mosen antecede populum et sume tecum de senibus Israhel et virgam qua percussisti fluvium tolle in manu tua et vade</span> <span class="verse"><a name="6">6</a>en ego stabo coram te ibi super petram Horeb percutiesque petram et exibit ex ea aqua ut bibat populus fecit Moses ita coram senibus Israhel</span> <span class="verse"><a name="7">7</a>et vocavit nomen loci illius Temptatio propter iurgium filiorum Israhel et quia temptaverunt Dominum dicentes estne Dominus in nobis an non</span> <span class="verse"><a name="8">8</a>venit autem Amalech et pugnabat contra Israhel in Raphidim</span> <span class="verse"><a name="9">9</a>dixitque Moses ad Iosue elige viros et egressus pugna contra Amalech cras ego stabo in vertice collis habens virgam Dei in manu mea</span> <span class="verse"><a name="10">10</a>fecit Iosue ut locutus ei erat Moses et pugnavit contra Amalech Moses autem et Aaron et Hur ascenderunt super verticem collis</span> <span class="verse"><a name="11">11</a>cumque levaret Moses manus vincebat Israhel sin autem paululum remisisset superabat Amalech</span> <span class="verse"><a name="12">12</a>manus autem Mosi erant graves sumentes igitur lapidem posuerunt subter eum in quo sedit Aaron autem et Hur sustentabant manus eius ex utraque parte et factum est ut manus ipsius non lassarentur usque ad occasum solis</span> <span class="verse"><a name="13">13</a>fugavitque Iosue Amalech et populum eius in ore gladii</span> <span class="verse"><a name="14">14</a>dixit autem Dominus ad Mosen scribe hoc ob monumentum in libro et trade auribus Iosue delebo enim memoriam Amalech sub caelo</span> <span class="verse"><a name="15">15</a>aedificavitque Moses altare et vocavit nomen eius Dominus exaltatio mea dicens</span> <span class="verse"><a name="16">16</a>quia manus solii Domini et bellum Dei erit contra Amalech a generatione in generationem</span> </p></div</div></div></body></html>