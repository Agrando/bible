<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 24</strong></div><p><span class="verse"><a name="1">1</a>Mosi quoque dixit ascende ad Dominum tu et Aaron Nadab et Abiu et septuaginta senes ex Israhel et adorabitis procul</span> <span class="verse"><a name="2">2</a>solusque Moses ascendet ad Dominum et illi non adpropinquabunt nec populus ascendet cum eo</span> <span class="verse"><a name="3">3</a>venit ergo Moses et narravit plebi omnia verba Domini atque iudicia responditque cunctus populus una voce omnia verba Domini quae locutus est faciemus</span> <span class="verse"><a name="4">4</a>scripsit autem Moses universos sermones Domini et mane consurgens aedificavit altare ad radices montis et duodecim titulos per duodecim tribus Israhel</span> <span class="verse"><a name="5">5</a>misitque iuvenes de filiis Israhel et obtulerunt holocausta immolaveruntque victimas pacificas Domino vitulos</span> <span class="verse"><a name="6">6</a>tulit itaque Moses dimidiam partem sanguinis et misit in crateras partem autem residuam fudit super altare</span> <span class="verse"><a name="7">7</a>adsumensque volumen foederis legit audiente populo qui dixerunt omnia quae locutus est Dominus faciemus et erimus oboedientes</span> <span class="verse"><a name="8">8</a>ille vero sumptum sanguinem respersit in populum et ait hic est sanguis foederis quod pepigit Dominus vobiscum super cunctis sermonibus his</span> <span class="verse"><a name="9">9</a>ascenderuntque Moses et Aaron Nadab et Abiu et septuaginta de senioribus Israhel</span> <span class="verse"><a name="10">10</a>et viderunt Deum Israhel sub pedibus eius quasi opus lapidis sapphirini et quasi caelum cum serenum est</span> <span class="verse"><a name="11">11</a>nec super eos qui procul recesserant de filiis Israhel misit manum suam videruntque Deum et comederunt ac biberunt</span> <span class="verse"><a name="12">12</a>dixit autem Dominus ad Mosen ascende ad me in montem et esto ibi daboque tibi tabulas lapideas et legem ac mandata quae scripsi ut doceas eos</span> <span class="verse"><a name="13">13</a>surrexerunt Moses et Iosue minister eius ascendensque Moses in montem Dei</span> <span class="verse"><a name="14">14</a>senioribus ait expectate hic donec revertamur ad vos habetis Aaron et Hur vobiscum si quid natum fuerit quaestionis referetis ad eos</span> <span class="verse"><a name="15">15</a>cumque ascendisset Moses operuit nubes montem</span> <span class="verse"><a name="16">16</a>et habitavit gloria Domini super Sinai tegens illum nube sex diebus septimo autem die vocavit eum de medio caliginis</span> <span class="verse"><a name="17">17</a>erat autem species gloriae Domini quasi ignis ardens super verticem montis in conspectu filiorum Israhel</span> <span class="verse"><a name="18">18</a>ingressusque Moses medium nebulae ascendit in montem et fuit ibi quadraginta diebus et quadraginta noctibus</span> </p></div</div></div></body></html>