<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 22</strong></div><p><span class="verse"><a name="1">1</a>si quis furatus fuerit bovem aut ovem et occiderit vel vendiderit quinque boves pro uno bove restituet et quattuor oves pro una ove</span> <span class="verse"><a name="2">2</a>si effringens fur domum sive suffodiens fuerit inventus et accepto vulnere mortuus fuerit percussor non erit reus sanguinis</span> <span class="verse"><a name="3">3</a>quod si orto sole hoc fecerit homicidium perpetravit et ipse morietur si non habuerit quod pro furto reddat venundabitur</span> <span class="verse"><a name="4">4</a>si inventum fuerit apud eum quod furatus est vivens sive bos sive asinus sive ovis duplum restituet</span> <span class="verse"><a name="5">5</a>si laeserit quispiam agrum vel vineam et dimiserit iumentum suum ut depascatur aliena quicquid optimum habuerit in agro suo vel in vinea pro damni aestimatione restituet</span> <span class="verse"><a name="6">6</a>si egressus ignis invenerit spinas et conprehenderit acervos frugum sive stantes segetes in agris reddet damnum qui ignem succenderit</span> <span class="verse"><a name="7">7</a>si quis commendaverit amico pecuniam aut vas in custodiam et ab eo qui susceperat furto ablata fuerint si invenitur fur duplum reddet</span> <span class="verse"><a name="8">8</a>si latet dominus domus adplicabitur ad deos et iurabit quod non extenderit manum in rem proximi sui</span> <span class="verse"><a name="9">9</a>ad perpetrandam fraudem tam in bove quam in asino et ove ac vestimento et quicquid damnum inferre potest ad deos utriusque causa perveniet et si illi iudicaverint duplum restituet proximo suo</span> <span class="verse"><a name="10">10</a>si quis commendaverit proximo suo asinum bovem ovem et omne iumentum ad custodiam et mortuum fuerit aut debilitatum vel captum ab hostibus nullusque hoc viderit</span> <span class="verse"><a name="11">11</a>iusiurandum erit in medio quod non extenderit manum ad rem proximi sui suscipietque dominus iuramentum et ille reddere non cogetur</span> <span class="verse"><a name="12">12</a>quod si furto ablatum fuerit restituet damnum domino</span> <span class="verse"><a name="13">13</a>si comestum a bestia deferet ad eum quod occisum est et non restituet</span> <span class="verse"><a name="14">14</a>qui a proximo suo quicquam horum mutuo postularit et debilitatum aut mortuum fuerit domino non praesente reddere conpelletur</span> <span class="verse"><a name="15">15</a>quod si inpraesentiarum fuit dominus non restituet maxime si conductum venerat pro mercede operis sui</span> <span class="verse"><a name="16">16</a>si seduxerit quis virginem necdum desponsatam et dormierit cum ea dotabit eam et habebit uxorem</span> <span class="verse"><a name="17">17</a>si pater virginis dare noluerit reddet pecuniam iuxta modum dotis quam virgines accipere consuerunt</span> <span class="verse"><a name="18">18</a>maleficos non patieris vivere</span> <span class="verse"><a name="19">19</a>qui coierit cum iumento morte moriatur</span> <span class="verse"><a name="20">20</a>qui immolat diis occidetur praeter Domino soli</span> <span class="verse"><a name="21">21</a>advenam non contristabis neque adfliges eum advenae enim et ipsi fuistis in terra Aegypti</span> <span class="verse"><a name="22">22</a>viduae et pupillo non nocebitis</span> <span class="verse"><a name="23">23</a>si laeseritis eos vociferabuntur ad me et ego audiam clamorem eorum</span> <span class="verse"><a name="24">24</a>et indignabitur furor meus percutiamque vos gladio et erunt uxores vestrae viduae et filii vestri pupilli</span> <span class="verse"><a name="25">25</a>si pecuniam mutuam dederis populo meo pauperi qui habitat tecum non urgues eum quasi exactor nec usuris opprimes</span> <span class="verse"><a name="26">26</a>si pignus a proximo tuo acceperis vestimentum ante solis occasum redde ei</span> <span class="verse"><a name="27">27</a>ipsum enim est solum quo operitur indumentum carnis eius nec habet aliud in quo dormiat si clamaverit ad me exaudiam eum quia misericors sum</span> <span class="verse"><a name="28">28</a>diis non detrahes et principi populi tui non maledices</span> <span class="verse"><a name="29">29</a>decimas tuas et primitias non tardabis offerre primogenitum filiorum tuorum dabis mihi</span> <span class="verse"><a name="30">30</a>de bubus quoque et ovibus similiter facies septem diebus sit cum matre sua die octavo reddes illum mihi</span> <span class="verse"><a name="31">31</a>viri sancti eritis mihi carnem quae a bestiis fuerit praegustata non comedetis sed proicietis canibus</span> </p></div</div></div></body></html>