<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 20</strong></div><p><span class="verse"><a name="1">1</a>locutus quoque est Dominus cunctos sermones hos</span> <span class="verse"><a name="2">2</a>ego sum Dominus Deus tuus qui eduxi te de terra Aegypti de domo servitutis</span> <span class="verse"><a name="3">3</a>non habebis deos alienos coram me</span> <span class="verse"><a name="4">4</a>non facies tibi sculptile neque omnem similitudinem quae est in caelo desuper et quae in terra deorsum nec eorum quae sunt in aquis sub terra</span> <span class="verse"><a name="5">5</a>non adorabis ea neque coles ego sum Dominus Deus tuus fortis zelotes visitans iniquitatem patrum in filiis in tertiam et quartam generationem eorum qui oderunt me</span> <span class="verse"><a name="6">6</a>et faciens misericordiam in milia his qui diligunt me et custodiunt praecepta mea</span> <span class="verse"><a name="7">7</a>non adsumes nomen Domini Dei tui in vanum nec enim habebit insontem Dominus eum qui adsumpserit nomen Domini Dei sui frustra</span> <span class="verse"><a name="8">8</a>memento ut diem sabbati sanctifices</span> <span class="verse"><a name="9">9</a>sex diebus operaberis et facies omnia opera tua</span> <span class="verse"><a name="10">10</a>septimo autem die sabbati Domini Dei tui non facies omne opus tu et filius tuus et filia tua servus tuus et ancilla tua iumentum tuum et advena qui est intra portas tuas</span> <span class="verse"><a name="11">11</a>sex enim diebus fecit Dominus caelum et terram et mare et omnia quae in eis sunt et requievit in die septimo idcirco benedixit Dominus diei sabbati et sanctificavit eum</span> <span class="verse"><a name="12">12</a>honora patrem tuum et matrem tuam ut sis longevus super terram quam Dominus Deus tuus dabit tibi</span> <span class="verse"><a name="13">13</a>non occides</span> <span class="verse"><a name="14">14</a>non moechaberis</span> <span class="verse"><a name="15">15</a>non furtum facies</span> <span class="verse"><a name="16">16</a>non loqueris contra proximum tuum falsum testimonium</span> <span class="verse"><a name="17">17</a>non concupisces domum proximi tui nec desiderabis uxorem eius non servum non ancillam non bovem non asinum nec omnia quae illius sunt</span> <span class="verse"><a name="18">18</a>cunctus autem populus videbat voces et lampadas et sonitum bucinae montemque fumantem et perterriti ac pavore concussi steterunt procul</span> <span class="verse"><a name="19">19</a>dicentes Mosi loquere tu nobis et audiemus non loquatur nobis Dominus ne forte moriamur</span> <span class="verse"><a name="20">20</a>et ait Moses ad populum nolite timere ut enim probaret vos venit Deus et ut terror illius esset in vobis et non peccaretis</span> <span class="verse"><a name="21">21</a>stetitque populus de longe Moses autem accessit ad caliginem in qua erat Deus</span> <span class="verse"><a name="22">22</a>dixit praeterea Dominus ad Mosen haec dices filiis Israhel vos vidistis quod de caelo locutus sum vobis</span> <span class="verse"><a name="23">23</a>non facietis mecum deos argenteos nec deos aureos facietis vobis</span> <span class="verse"><a name="24">24</a>altare de terra facietis mihi et offeretis super eo holocausta et pacifica vestra oves vestras et boves in omni loco in quo memoria fuerit nominis mei veniam ad te et benedicam tibi</span> <span class="verse"><a name="25">25</a>quod si altare lapideum feceris mihi non aedificabis illud de sectis lapidibus si enim levaveris cultrum tuum super eo polluetur</span> <span class="verse"><a name="26">26</a>non ascendes per gradus ad altare meum ne reveletur turpitudo tua</span> </p></div</div></div></body></html>