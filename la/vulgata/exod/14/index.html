<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 14</strong></div><p><span class="verse"><a name="1">1</a>locutus est autem Dominus ad Mosen dicens</span> <span class="verse"><a name="2">2</a>loquere filiis Israhel reversi castrametentur e regione Phiahiroth quae est inter Magdolum et mare contra Beelsephon in conspectu eius castra ponetis super mare</span> <span class="verse"><a name="3">3</a>dicturusque est Pharao super filiis Israhel coartati sunt in terra conclusit eos desertum</span> <span class="verse"><a name="4">4</a>et indurabo cor eius ac persequetur vos et glorificabor in Pharao et in omni exercitu eius scientque Aegyptii quia ego sum Dominus feceruntque ita</span> <span class="verse"><a name="5">5</a>et nuntiatum est regi Aegyptiorum quod fugisset populus inmutatumque est cor Pharaonis et servorum eius super populo et dixerunt quid voluimus facere ut dimitteremus Israhel ne serviret nobis</span> <span class="verse"><a name="6">6</a>iunxit ergo currum et omnem populum suum adsumpsit secum</span> <span class="verse"><a name="7">7</a>tulitque sescentos currus electos quicquid in Aegypto curruum fuit et duces totius exercitus</span> <span class="verse"><a name="8">8</a>induravitque Dominus cor Pharaonis regis Aegypti et persecutus est filios Israhel at illi egressi erant in manu excelsa</span> <span class="verse"><a name="9">9</a>cumque persequerentur Aegyptii vestigia praecedentium reppererunt eos in castris super mare omnis equitatus et currus Pharaonis et universus exercitus erant in Ahiroth contra Beelsephon</span> <span class="verse"><a name="10">10</a>cumque adpropinquasset Pharao levantes filii Israhel oculos viderunt Aegyptios post se et timuerunt valde clamaveruntque ad Dominum</span> <span class="verse"><a name="11">11</a>et dixerunt ad Mosen forsitan non erant sepulchra in Aegypto ideo tulisti nos ut moreremur in solitudine quid hoc facere voluisti ut educeres nos ex Aegypto</span> <span class="verse"><a name="12">12</a>nonne iste est sermo quem loquebamur ad te in Aegypto dicentes recede a nobis ut serviamus Aegyptiis multo enim melius est servire eis quam mori in solitudine</span> <span class="verse"><a name="13">13</a>et ait Moses ad populum nolite timere state et videte magnalia Domini quae facturus est hodie Aegyptios enim quos nunc videtis nequaquam ultra videbitis usque in sempiternum</span> <span class="verse"><a name="14">14</a>Dominus pugnabit pro vobis et vos tacebitis</span> <span class="verse"><a name="15">15</a>dixitque Dominus ad Mosen quid clamas ad me loquere filiis Israhel ut proficiscantur</span> <span class="verse"><a name="16">16</a>tu autem eleva virgam tuam et extende manum super mare et divide illud ut gradiantur filii Israhel in medio mari per siccum</span> <span class="verse"><a name="17">17</a>ego autem indurabo cor Aegyptiorum ut persequantur vos et glorificabor in Pharaone et in omni exercitu eius in curribus et in equitibus illius</span> <span class="verse"><a name="18">18</a>et scient Aegyptii quia ego sum Dominus cum glorificatus fuero in Pharaone et in curribus atque in equitibus eius</span> <span class="verse"><a name="19">19</a>tollensque se angelus Dei qui praecedebat castra Israhel abiit post eos et cum eo pariter columna nubis priora dimittens post tergum</span> <span class="verse"><a name="20">20</a>stetit inter castra Aegyptiorum et castra Israhel et erat nubes tenebrosa et inluminans noctem ut ad se invicem toto noctis tempore accedere non valerent</span> <span class="verse"><a name="21">21</a>cumque extendisset Moses manum super mare abstulit illud Dominus flante vento vehementi et urente tota nocte et vertit in siccum divisaque est aqua</span> <span class="verse"><a name="22">22</a>et ingressi sunt filii Israhel per medium maris sicci erat enim aqua quasi murus a dextra eorum et leva</span> <span class="verse"><a name="23">23</a>persequentesque Aegyptii ingressi sunt post eos omnis equitatus Pharaonis currus eius et equites per medium maris</span> <span class="verse"><a name="24">24</a>iamque advenerat vigilia matutina et ecce respiciens Dominus super castra Aegyptiorum per columnam ignis et nubis interfecit exercitum eorum</span> <span class="verse"><a name="25">25</a>et subvertit rotas curruum ferebanturque in profundum dixerunt ergo Aegyptii fugiamus Israhelem Dominus enim pugnat pro eis contra nos</span> <span class="verse"><a name="26">26</a>et ait Dominus ad Mosen extende manum tuam super mare ut revertantur aquae ad Aegyptios super currus et equites eorum</span> <span class="verse"><a name="27">27</a>cumque extendisset Moses manum contra mare reversum est primo diluculo ad priorem locum fugientibusque Aegyptiis occurrerunt aquae et involvit eos Dominus in mediis fluctibus</span> <span class="verse"><a name="28">28</a>reversaeque sunt aquae et operuerunt currus et equites cuncti exercitus Pharaonis qui sequentes ingressi fuerant mare ne unus quidem superfuit ex eis</span> <span class="verse"><a name="29">29</a>filii autem Israhel perrexerunt per medium sicci maris et aquae eis erant quasi pro muro a dextris et a sinistris</span> <span class="verse"><a name="30">30</a>liberavitque Dominus in die illo Israhel de manu Aegyptiorum</span> <span class="verse"><a name="31">31</a>et viderunt Aegyptios mortuos super litus maris et manum magnam quam exercuerat Dominus contra eos timuitque populus Dominum et crediderunt Domino et Mosi servo eius</span> </p></div</div></div></body></html>