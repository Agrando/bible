<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 35</strong></div><p><span class="verse"><a name="1">1</a>igitur congregata omni turba filiorum Israhel dixit ad eos haec sunt quae iussit Dominus fieri</span> <span class="verse"><a name="2">2</a>sex diebus facietis opus septimus dies erit vobis sanctus sabbatum et requies Domini qui fecerit opus in eo occidetur</span> <span class="verse"><a name="3">3</a>non succendetis ignem in omnibus habitaculis vestris per diem sabbati</span> <span class="verse"><a name="4">4</a>et ait Moses ad omnem catervam filiorum Israhel iste est sermo quem praecepit Dominus dicens</span> <span class="verse"><a name="5">5</a>separate apud vos primitias Domino omnis voluntarius et proni animi offerat eas Domino aurum et argentum et aes</span> <span class="verse"><a name="6">6</a>hyacinthum purpuram coccumque bis tinctum et byssum pilos caprarum</span> <span class="verse"><a name="7">7</a>et pelles arietum rubricatas et ianthinas</span> <span class="verse"><a name="8">8</a>ligna setthim</span> <span class="verse"><a name="9">9</a>et oleum ad luminaria concinnanda et ut conficiatur unguentum et thymiama suavissimum</span> <span class="verse"><a name="10">10</a>lapides onychinos et gemmas ad ornatum superumeralis et rationalis</span> <span class="verse"><a name="11">11</a>quisquis vestrum est sapiens veniat et faciat quod Dominus imperavit</span> <span class="verse"><a name="12">12</a>tabernaculum scilicet et tectum eius atque operimentum anulos et tabulata cum vectibus paxillos et bases</span> <span class="verse"><a name="13">13</a>arcam et vectes propitiatorium et velum quod ante illud oppanditur</span> <span class="verse"><a name="14">14</a>mensam cum vectibus et vasis et propositionis panibus</span> <span class="verse"><a name="15">15</a>candelabrum ad luminaria sustentanda vasa illius et lucernas et oleum ad nutrimenta ignium</span> <span class="verse"><a name="16">16</a>altare thymiamatis et vectes oleum unctionis et thymiama ex aromatibus tentorium ad ostium tabernaculi</span> <span class="verse"><a name="17">17</a>altare holocausti et craticulam eius aeneam cum vectibus et vasis suis labrum et basim eius</span> <span class="verse"><a name="18">18</a>cortinas atrii cum columnis et basibus tentorium in foribus vestibuli</span> <span class="verse"><a name="19">19</a>paxillos tabernaculi et atrii cum funiculis suis</span> <span class="verse"><a name="20">20</a>vestimenta quorum usus est in ministerio sanctuarii vestes Aaron pontificis ac filiorum eius ut sacerdotio fungantur mihi</span> <span class="verse"><a name="21">21</a>egressaque omnis multitudo filiorum Israhel de conspectu Mosi</span> <span class="verse"><a name="22">22</a>obtulit mente promptissima atque devota primitias Domino ad faciendum opus tabernaculi testimonii quicquid in cultum et ad vestes sanctas necessarium erat</span> <span class="verse"><a name="23">23</a>viri cum mulieribus praebuerunt armillas et inaures anulos et dextralia omne vas aureum in donaria Domini separatum est</span> <span class="verse"><a name="24">24</a>si quis habuit hyacinthum purpuram coccumque bis tinctum byssum et pilos caprarum pelles arietum rubricatas et ianthinas</span> <span class="verse"><a name="25">25</a>argenti et aeris metalla obtulerunt Domino lignaque setthim in varios usus</span> <span class="verse"><a name="26">26</a>sed et mulieres doctae dederunt quae neverant hyacinthum purpuram et vermiculum ac byssum</span> <span class="verse"><a name="27">27</a>et pilos caprarum sponte propria cuncta tribuentes</span> <span class="verse"><a name="28">28</a>principes vero obtulerunt lapides onychinos et gemmas ad superumerale et rationale</span> <span class="verse"><a name="29">29</a>aromataque et oleum ad luminaria concinnanda et ad praeparandum unguentum ac thymiama odoris suavissimi conponendum</span> <span class="verse"><a name="30">30</a>omnes viri et mulieres mente devota obtulerunt donaria ut fierent opera quae iusserat Dominus per manum Mosi cuncti filii Israhel voluntaria Domino dedicaverunt</span> <span class="verse"><a name="31">31</a>dixitque Moses ad filios Israhel ecce vocavit Dominus ex nomine Beselehel filium Uri filii Hur de tribu Iuda</span> <span class="verse"><a name="32">32</a>implevitque eum spiritu Dei sapientiae et intellegentiae et scientiae omni doctrina</span> <span class="verse"><a name="33">33</a>ad excogitandum et faciendum opus in auro et argento et aere sculpendisque lapidibus et opere carpentario quicquid fabre adinveniri potest</span> <span class="verse"><a name="34">34</a>dedit in corde eius Hooliab quoque filium Achisamech de tribu Dan</span> <span class="verse"><a name="35">35</a>ambos erudivit sapientia ut faciant opera abietarii polymitarii ac plumarii de hyacintho et purpura coccoque bis tincto et bysso et texant omnia ac nova quaeque repperiant</span> </p></div</div></div></body></html>