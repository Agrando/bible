<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 23</strong></div><p><span class="verse"><a name="1">1</a>non suscipies vocem mendacii nec iunges manum tuam ut pro impio dicas falsum testimonium</span> <span class="verse"><a name="2">2</a>non sequeris turbam ad faciendum malum nec in iudicio plurimorum adquiesces sententiae ut a vero devies</span> <span class="verse"><a name="3">3</a>pauperis quoque non misereberis in negotio</span> <span class="verse"><a name="4">4</a>si occurreris bovi inimici tui aut asino erranti reduc ad eum</span> <span class="verse"><a name="5">5</a>si videris asinum odientis te iacere sub onere non pertransibis sed sublevabis cum eo</span> <span class="verse"><a name="6">6</a>non declinabis in iudicio pauperis</span> <span class="verse"><a name="7">7</a>mendacium fugies insontem et iustum non occides quia aversor impium</span> <span class="verse"><a name="8">8</a>nec accipias munera quae excaecant etiam prudentes et subvertunt verba iustorum</span> <span class="verse"><a name="9">9</a>peregrino molestus non eris scitis enim advenarum animas quia et ipsi peregrini fuistis in terra Aegypti</span> <span class="verse"><a name="10">10</a>sex annis seminabis terram tuam et congregabis fruges eius</span> <span class="verse"><a name="11">11</a>anno autem septimo dimittes eam et requiescere facies ut comedant pauperes populi tui et quicquid reliqui fuerit edant bestiae agri ita facies in vinea et in oliveto tuo</span> <span class="verse"><a name="12">12</a>sex diebus operaberis septima die cessabis ut requiescat bos et asinus tuus et refrigeretur filius ancillae tuae et advena</span> <span class="verse"><a name="13">13</a>omnia quae dixi vobis custodite et per nomen externorum deorum non iurabitis neque audietur ex ore vestro</span> <span class="verse"><a name="14">14</a>tribus vicibus per singulos annos mihi festa celebrabitis</span> <span class="verse"><a name="15">15</a>sollemnitatem azymorum custodies septem diebus comedes azyma sicut praecepi tibi tempore mensis novorum quando egressus es de Aegypto non apparebis in conspectu meo vacuus</span> <span class="verse"><a name="16">16</a>et sollemnitatem messis primitivorum operis tui quaecumque serueris in agro sollemnitatem quoque in exitu anni quando congregaveris omnes fruges tuas de agro</span> <span class="verse"><a name="17">17</a>ter in anno apparebit omne masculinum tuum coram Domino Deo</span> <span class="verse"><a name="18">18</a>non immolabis super fermento sanguinem victimae meae nec remanebit adeps sollemnitatis meae usque mane</span> <span class="verse"><a name="19">19</a>primitias frugum terrae tuae deferes in domum Domini Dei tui nec coques hedum in lacte matris suae</span> <span class="verse"><a name="20">20</a>ecce ego mittam angelum meum qui praecedat te et custodiat in via et introducat ad locum quem paravi</span> <span class="verse"><a name="21">21</a>observa eum et audi vocem eius nec contemnendum putes quia non dimittet cum peccaveritis et est nomen meum in illo</span> <span class="verse"><a name="22">22</a>quod si audieris vocem eius et feceris omnia quae loquor inimicus ero inimicis tuis et adfligam adfligentes te</span> <span class="verse"><a name="23">23</a>praecedetque te angelus meus et introducet te ad Amorreum et Hettheum et Ferezeum Chananeumque et Eveum et Iebuseum quos ego contribo</span> <span class="verse"><a name="24">24</a>non adorabis deos eorum nec coles eos non facies opera eorum sed destrues eos et confringes statuas eorum</span> <span class="verse"><a name="25">25</a>servietisque Domino Deo vestro ut benedicam panibus tuis et aquis et auferam infirmitatem de medio tui</span> <span class="verse"><a name="26">26</a>non erit infecunda nec sterilis in terra tua numerum dierum tuorum implebo</span> <span class="verse"><a name="27">27</a>terrorem meum mittam in praecursum tuum et occidam omnem populum ad quem ingredieris cunctorumque inimicorum tuorum coram te terga vertam</span> <span class="verse"><a name="28">28</a>emittens crabrones prius qui fugabunt Eveum et Chananeum et Hettheum antequam introeas</span> <span class="verse"><a name="29">29</a>non eiciam eos a facie tua anno uno ne terra in solitudinem redigatur et crescant contra te bestiae</span> <span class="verse"><a name="30">30</a>paulatim expellam eos de conspectu tuo donec augearis et possideas terram</span> <span class="verse"><a name="31">31</a>ponam autem terminos tuos a mari Rubro usque ad mare Palestinorum et a deserto usque ad Fluvium tradam manibus vestris habitatores terrae et eiciam eos de conspectu vestro</span> <span class="verse"><a name="32">32</a>non inibis cum eis foedus nec cum diis eorum</span> <span class="verse"><a name="33">33</a>non habitent in terra tua ne forte peccare te faciant in me si servieris diis eorum quod tibi certo erit in scandalum</span> </p></div</div></div></body></html>