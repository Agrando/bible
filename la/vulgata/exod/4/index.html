<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 4</strong></div><p><span class="verse"><a name="1">1</a>respondens Moses ait non credent mihi neque audient vocem meam sed dicent non apparuit tibi Dominus</span> <span class="verse"><a name="2">2</a>dixit ergo ad eum quid est hoc quod tenes in manu tua respondit virga</span> <span class="verse"><a name="3">3</a>ait proice eam in terram proiecit et versa est in colubrum ita ut fugeret Moses</span> <span class="verse"><a name="4">4</a>dixitque Dominus extende manum tuam et adprehende caudam eius extendit et tenuit versaque est in virgam</span> <span class="verse"><a name="5">5</a>ut credant inquit quod apparuerit tibi Dominus Deus patrum tuorum Deus Abraham Deus Isaac Deus Iacob</span> <span class="verse"><a name="6">6</a>dixitque Dominus rursum mitte manum in sinum tuum quam cum misisset in sinum protulit leprosam instar nivis</span> <span class="verse"><a name="7">7</a>retrahe ait manum in sinum tuum retraxit et protulit iterum et erat similis carni reliquae</span> <span class="verse"><a name="8">8</a>si non crediderint inquit tibi neque audierint sermonem signi prioris credent verbo signi sequentis</span> <span class="verse"><a name="9">9</a>quod si nec duobus quidem his signis crediderint neque audierint vocem tuam sume aquam fluminis et effunde eam super aridam et quicquid hauseris de fluvio vertetur in sanguinem</span> <span class="verse"><a name="10">10</a>ait Moses obsecro Domine non sum eloquens ab heri et nudius tertius et ex quo locutus es ad servum tuum inpeditioris et tardioris linguae sum</span> <span class="verse"><a name="11">11</a>dixit Dominus ad eum quis fecit os hominis aut quis fabricatus est mutum et surdum videntem et caecum nonne ego</span> <span class="verse"><a name="12">12</a>perge igitur et ego ero in ore tuo doceboque te quid loquaris</span> <span class="verse"><a name="13">13</a>at ille obsecro inquit Domine mitte quem missurus es</span> <span class="verse"><a name="14">14</a>iratus Dominus in Mosen ait Aaron frater tuus Levites scio quod eloquens sit ecce ipse egreditur in occursum tuum vidensque te laetabitur corde</span> <span class="verse"><a name="15">15</a>loquere ad eum et pone verba mea in ore eius ego ero in ore tuo et in ore illius et ostendam vobis quid agere debeatis</span> <span class="verse"><a name="16">16</a>ipse loquetur pro te ad populum et erit os tuum tu autem eris ei in his quae ad Deum pertinent</span> <span class="verse"><a name="17">17</a>virgam quoque hanc sume in manu tua in qua facturus es signa</span> <span class="verse"><a name="18">18</a>abiit Moses et reversus est ad Iethro cognatum suum dixitque ei vadam et revertar ad fratres meos in Aegyptum ut videam si adhuc vivunt cui ait Iethro vade in pace</span> <span class="verse"><a name="19">19</a>dixit ergo Dominus ad Mosen in Madian vade revertere in Aegyptum mortui sunt omnes qui quaerebant animam tuam</span> <span class="verse"><a name="20">20</a>tulit Moses uxorem et filios suos et inposuit eos super asinum reversusque est in Aegyptum portans virgam Dei in manu sua</span> <span class="verse"><a name="21">21</a>dixitque ei Dominus revertenti in Aegyptum vide ut omnia ostenta quae posui in manu tua facias coram Pharaone ego indurabo cor eius et non dimittet populum</span> <span class="verse"><a name="22">22</a>dicesque ad eum haec dicit Dominus filius meus primogenitus meus Israhel</span> <span class="verse"><a name="23">23</a>dixi tibi dimitte filium meum ut serviat mihi et noluisti dimittere eum ecce ego interficiam filium tuum primogenitum</span> <span class="verse"><a name="24">24</a>cumque esset in itinere in diversorio occurrit ei Dominus et volebat occidere eum</span> <span class="verse"><a name="25">25</a>tulit ilico Seffora acutissimam petram et circumcidit praeputium filii sui tetigitque pedes eius et ait sponsus sanguinum tu mihi es</span> <span class="verse"><a name="26">26</a>et dimisit eum postquam dixerat sponsus sanguinum ob circumcisionem</span> <span class="verse"><a name="27">27</a>dixit autem Dominus ad Aaron vade in occursum Mosi in deserto qui perrexit ei obviam in montem Dei et osculatus est eum</span> <span class="verse"><a name="28">28</a>narravitque Moses Aaron omnia verba Domini quibus miserat eum et signa quae mandaverat</span> <span class="verse"><a name="29">29</a>veneruntque simul et congregaverunt cunctos seniores filiorum Israhel</span> <span class="verse"><a name="30">30</a>locutusque est Aaron omnia verba quae dixerat Dominus ad Mosen et fecit signa coram populo</span> <span class="verse"><a name="31">31</a>et credidit populus audieruntque quod visitasset Dominus filios Israhel et quod respexisset adflictionem eorum et proni adoraverunt</span> </p></div</div></div></body></html>