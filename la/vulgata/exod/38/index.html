<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 38</strong></div><p><span class="verse"><a name="1">1</a>fecit et altare holocausti de lignis setthim quinque cubitorum per quadrum et trium in altitudine</span> <span class="verse"><a name="2">2</a>cuius cornua de angulis procedebant operuitque illud aeneis lamminis</span> <span class="verse"><a name="3">3</a>et in usus eius paravit ex aere vasa diversa lebetas forcipes fuscinulas uncinos et ignium receptacula</span> <span class="verse"><a name="4">4</a>craticulamque eius in modum retis fecit aeneam et subter eam in altaris medio arulam</span> <span class="verse"><a name="5">5</a>fusis quattuor anulis per totidem retiaculi summitates ad inmittendos vectes ad portandum</span> <span class="verse"><a name="6">6</a>quos et ipsos fecit de lignis setthim et operuit lamminis aeneis</span> <span class="verse"><a name="7">7</a>induxitque in circulos qui in altaris lateribus eminebant ipsum autem altare non erat solidum sed cavum ex tabulis et intus vacuum</span> <span class="verse"><a name="8">8</a>fecit et labrum aeneum cum base sua de speculis mulierum quae excubabant in ostio tabernaculi</span> <span class="verse"><a name="9">9</a>et atrium in cuius australi plaga erant tentoria de bysso retorta cubitorum centum</span> <span class="verse"><a name="10">10</a>columnae aeneae viginti cum basibus suis capita columnarum et tota operis celatura argentea</span> <span class="verse"><a name="11">11</a>aeque ad septentrionalis plagam tentoria columnae basesque et capita columnarum eiusdem et mensurae et operis ac metalli erant</span> <span class="verse"><a name="12">12</a>in ea vero plaga quae occidentem respicit fuere tentoria cubitorum quinquaginta columnae decem cum basibus suis aeneae et capita columnarum celata argentea</span> <span class="verse"><a name="13">13</a>porro contra orientem quinquaginta cubitorum paravit tentoria</span> <span class="verse"><a name="14">14</a>e quibus quindecim cubitos columnarum trium cum basibus suis unum tenebat latus</span> <span class="verse"><a name="15">15</a>et in parte altera quia utraque introitum tabernaculi facit quindecim aeque cubitorum erant tentoria columnae tres et bases totidem</span> <span class="verse"><a name="16">16</a>cuncta atrii tentoria byssus torta texuerat</span> <span class="verse"><a name="17">17</a>bases columnarum fuere aeneae capita autem earum cum celaturis suis argentea sed et ipsas columnas atrii vestivit argento</span> <span class="verse"><a name="18">18</a>et in introitu eius opere plumario fecit tentorium ex hyacintho purpura vermiculo ac bysso retorta quod habebat viginti cubitos in longitudine altitudo vero quinque cubitorum erat iuxta mensuram quam cuncta atrii habebant tentoria</span> <span class="verse"><a name="19">19</a>columnae autem ingressus fuere quattuor cum basibus aeneis capitaque earum et celaturae argenteae</span> <span class="verse"><a name="20">20</a>paxillos quoque tabernaculi et atrii per gyrum fecit aeneos</span> <span class="verse"><a name="21">21</a>haec sunt instrumenta tabernaculi testimonii quae numerata sunt iuxta praeceptum Mosi in caerimonias Levitarum per manum Ithamar filii Aaron sacerdotis</span> <span class="verse"><a name="22">22</a>quas Beselehel filius Uri filii Hur de tribu Iuda Domino per Mosen iubente conpleverat</span> <span class="verse"><a name="23">23</a>iuncto sibi socio Hooliab filio Achisamech de tribu Dan qui et ipse artifex lignorum egregius fuit et polymitarius atque plumarius ex hyacintho purpura vermiculo et bysso</span> <span class="verse"><a name="24">24</a>omne aurum quod expensum est in opere sanctuarii et quod oblatum in donariis viginti novem talentorum fuit et septingentorum triginta siclorum ad mensuram sanctuarii</span> <span class="verse"><a name="25">25</a>oblatum est autem ab his qui transierant ad numerum a viginti annis et supra de sescentis tribus milibus et quingentis quinquaginta armatorum</span> <span class="verse"><a name="26">26</a>fuerunt praeterea centum talenta argenti e quibus conflatae sunt bases sanctuarii et introitus ubi velum pendet</span> <span class="verse"><a name="27">27</a>centum bases factae sunt de talentis centum singulis talentis per bases singulas supputatis</span> <span class="verse"><a name="28">28</a>de mille autem septingentis et septuaginta quinque fecit capita columnarum quas et ipsas vestivit argento</span> <span class="verse"><a name="29">29</a>aeris quoque oblata sunt talenta septuaginta duo milia et quadringenti supra sicli</span> <span class="verse"><a name="30">30</a>ex quibus fusae sunt bases in introitu tabernaculi testimonii et altare aeneum cum craticula sua omniaque vasa quae ad usum eius pertinent</span> <span class="verse"><a name="31">31</a>et bases atrii tam in circuitu quam in ingressu eius et paxilli tabernaculi atque atrii per gyrum</span> </p></div</div></div></body></html>