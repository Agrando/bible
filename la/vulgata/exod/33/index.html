<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 33</strong></div><p><span class="verse"><a name="1">1</a>locutusque est Dominus ad Mosen vade ascende de loco isto tu et populus tuus quem eduxisti de terra Aegypti in terram quam iuravi Abraham Isaac et Iacob dicens semini tuo dabo eam</span> <span class="verse"><a name="2">2</a>et mittam praecursorem tui angelum ut eiciam Chananeum et Amorreum et Hettheum et Ferezeum et Eveum et Iebuseum</span> <span class="verse"><a name="3">3</a>et intres in terram fluentem lacte et melle non enim ascendam tecum quia populus durae cervicis est ne forte disperdam te in via</span> <span class="verse"><a name="4">4</a>audiens populus sermonem hunc pessimum luxit et nullus ex more indutus est cultu suo</span> <span class="verse"><a name="5">5</a>dixitque Dominus ad Mosen loquere filiis Israhel populus durae cervicis es semel ascendam in medio tui et delebo te iam nunc depone ornatum tuum ut sciam quid faciam tibi</span> <span class="verse"><a name="6">6</a>deposuerunt ergo filii Israhel ornatum suum a monte Horeb</span> <span class="verse"><a name="7">7</a>Moses quoque tollens tabernaculum tetendit extra castra procul vocavitque nomen eius tabernaculum foederis et omnis populus qui habebat aliquam quaestionem egrediebatur ad tabernaculum foederis extra castra</span> <span class="verse"><a name="8">8</a>cumque egrederetur Moses ad tabernaculum surgebat universa plebs et stabat unusquisque in ostio papilionis sui aspiciebantque tergum Mosi donec ingrederetur tentorium</span> <span class="verse"><a name="9">9</a>ingresso autem illo tabernaculum foederis descendebat columna nubis et stabat ad ostium loquebaturque cum Mosi</span> <span class="verse"><a name="10">10</a>cernentibus universis quod columna nubis staret ad ostium tabernaculi stabantque ipsi et adorabant per fores tabernaculorum suorum</span> <span class="verse"><a name="11">11</a>loquebatur autem Dominus ad Mosen facie ad faciem sicut loqui solet homo ad amicum suum cumque ille reverteretur in castra minister eius Iosue filius Nun puer non recedebat de tabernaculo</span> <span class="verse"><a name="12">12</a>dixit autem Moses ad Dominum praecipis ut educam populum istum et non indicas mihi quem missurus es mecum praesertim cum dixeris novi te ex nomine et invenisti gratiam coram me</span> <span class="verse"><a name="13">13</a>si ergo inveni gratiam in conspectu tuo ostende mihi viam tuam ut sciam te et inveniam gratiam ante oculos tuos respice populum tuum gentem hanc</span> <span class="verse"><a name="14">14</a>dixitque Dominus facies mea praecedet te et requiem dabo tibi</span> <span class="verse"><a name="15">15</a>et ait Moses si non tu ipse praecedes ne educas nos de loco isto</span> <span class="verse"><a name="16">16</a>in quo enim scire poterimus ego et populus tuus invenisse nos gratiam in conspectu tuo nisi ambulaveris nobiscum ut glorificemur ab omnibus populis qui habitant super terram</span> <span class="verse"><a name="17">17</a>dixit autem Dominus ad Mosen et verbum istud quod locutus es faciam invenisti enim gratiam coram me et te ipsum novi ex nomine</span> <span class="verse"><a name="18">18</a>qui ait ostende mihi gloriam tuam</span> <span class="verse"><a name="19">19</a>respondit ego ostendam omne bonum tibi et vocabo in nomine Domini coram te et miserebor cui voluero et clemens ero in quem mihi placuerit</span> <span class="verse"><a name="20">20</a>rursumque ait non poteris videre faciem meam non enim videbit me homo et vivet</span> <span class="verse"><a name="21">21</a>et iterum ecce inquit est locus apud me stabis super petram</span> <span class="verse"><a name="22">22</a>cumque transibit gloria mea ponam te in foramine petrae et protegam dextera mea donec transeam</span> <span class="verse"><a name="23">23</a>tollamque manum meam et videbis posteriora mea faciem autem meam videre non poteris</span> </p></div</div></div></body></html>