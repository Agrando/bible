<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 26</strong></div><p><span class="verse"><a name="1">1</a>tabernaculum vero ita fiet decem cortinas de bysso retorta et hyacintho ac purpura coccoque bis tincto variatas opere plumario facies</span> <span class="verse"><a name="2">2</a>longitudo cortinae unius habebit viginti octo cubitos latitudo quattuor cubitorum erit unius mensurae fient universa tentoria</span> <span class="verse"><a name="3">3</a>quinque cortinae sibi iungentur mutuo et aliae quinque nexu simili coherebunt</span> <span class="verse"><a name="4">4</a>ansulas hyacinthinas in lateribus ac summitatibus facies cortinarum ut possint invicem copulari</span> <span class="verse"><a name="5">5</a>quinquagenas ansulas cortina habebit in utraque parte ita insertas ut ansa contra ansam veniat et altera alteri possit aptari</span> <span class="verse"><a name="6">6</a>facies et quinquaginta circulos aureos quibus cortinarum vela iungenda sunt ut unum tabernaculum fiat</span> <span class="verse"><a name="7">7</a>facies et saga cilicina undecim ad operiendum tectum tabernaculi</span> <span class="verse"><a name="8">8</a>longitudo sagi unius habebit triginta cubitos et latitudo quattuor aequa erit mensura sagorum omnium</span> <span class="verse"><a name="9">9</a>e quibus quinque iunges seorsum et sex sibi mutuo copulabis ita ut sextum sagum in fronte tecti duplices</span> <span class="verse"><a name="10">10</a>facies et quinquaginta ansas in ora sagi unius ut coniungi cum altero queat et quinquaginta ansas in ora sagi alterius ut cum altero copuletur</span> <span class="verse"><a name="11">11</a>quinquaginta fibulas aeneas quibus iungantur ansae et unum ex omnibus operimentum fiat</span> <span class="verse"><a name="12">12</a>quod autem superfuerit in sagis quae parantur tecto id est unum sagum quod amplius est ex medietate eius operies posteriora tabernaculi</span> <span class="verse"><a name="13">13</a>et cubitus ex una parte pendebit et alter ex altera qui plus est in sagorum longitudine utrumque latus tabernaculi protegens</span> <span class="verse"><a name="14">14</a>facies et operimentum aliud tecto de pellibus arietum rubricatis et super hoc rursum aliud operimentum de ianthinis pellibus</span> <span class="verse"><a name="15">15</a>facies et tabulas stantes tabernaculi de lignis setthim</span> <span class="verse"><a name="16">16</a>quae singulae denos cubitos in longitudine habeant et in latitudine singulos ac semissem</span> <span class="verse"><a name="17">17</a>in lateribus tabulae duae incastraturae fient quibus tabula alteri tabulae conectatur atque in hunc modum cunctae tabulae parabuntur</span> <span class="verse"><a name="18">18</a>quarum viginti erunt in latere meridiano quod vergit ad austrum</span> <span class="verse"><a name="19">19</a>quibus quadraginta bases argenteas fundes ut binae bases singulis tabulis per duos angulos subiciantur</span> <span class="verse"><a name="20">20</a>in latere quoque secundo tabernaculi quod vergit ad aquilonem viginti tabulae erunt</span> <span class="verse"><a name="21">21</a>quadraginta habentes bases argenteas binae bases singulis tabulis subponentur</span> <span class="verse"><a name="22">22</a>ad occidentalem vero plagam tabernaculi facies sex tabulas</span> <span class="verse"><a name="23">23</a>et rursum alias duas quae in angulis erigantur post tergum tabernaculi</span> <span class="verse"><a name="24">24</a>eruntque coniunctae a deorsum usque sursum et una omnes conpago retinebit duabus quoque tabulis quae in angulis ponendae sunt similis iunctura servabitur</span> <span class="verse"><a name="25">25</a>et erunt simul tabulae octo bases earum argenteae sedecim duabus basibus per unam tabulam supputatis</span> <span class="verse"><a name="26">26</a>facies et vectes de lignis setthim quinque ad continendas tabulas in uno latere tabernaculi</span> <span class="verse"><a name="27">27</a>et quinque alios in altero et eiusdem numeri ad occidentalem plagam</span> <span class="verse"><a name="28">28</a>qui mittentur per medias tabulas a summo usque ad summum</span> <span class="verse"><a name="29">29</a>ipsasque tabulas deaurabis et fundes eis anulos aureos per quos vectes tabulata contineant quos operies lamminis aureis</span> <span class="verse"><a name="30">30</a>et eriges tabernaculum iuxta exemplum quod tibi in monte monstratum est</span> <span class="verse"><a name="31">31</a>facies et velum de hyacintho et purpura coccoque bis tincto et bysso retorta opere plumario et pulchra varietate contextum</span> <span class="verse"><a name="32">32</a>quod adpendes ante quattuor columnas de lignis setthim quae ipsae quidem deauratae erunt et habebunt capita aurea sed bases argenteas</span> <span class="verse"><a name="33">33</a>inseretur autem velum per circulos intra quod pones arcam testimonii et quo sanctuarium et sanctuarii sanctuaria dividentur</span> <span class="verse"><a name="34">34</a>pones et propitiatorium super arcam testimonii in sancta sanctorum</span> <span class="verse"><a name="35">35</a>mensamque extra velum et contra mensam candelabrum in latere tabernaculi meridiano mensa enim stabit in parte aquilonis</span> <span class="verse"><a name="36">36</a>facies et tentorium in introitu tabernaculi de hyacintho et purpura coccoque bis tincto et bysso retorta opere plumarii</span> <span class="verse"><a name="37">37</a>et quinque columnas deaurabis lignorum setthim ante quas ducetur tentorium quarum erunt capita aurea et bases aeneae</span> </p></div</div></div></body></html>