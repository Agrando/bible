<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/exod/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/exod">Exodus</a> &gt <strong>Chapter 37</strong></div><p><span class="verse"><a name="1">1</a>fecit autem Beselehel et arcam de lignis setthim habentem duos semis cubitos in longitudinem et cubitum ac semissem in latitudinem altitudo quoque uno cubito fuit et dimidio vestivitque eam auro purissimo intus ac foris</span> <span class="verse"><a name="2">2</a>et fecit illi coronam auream per gyrum</span> <span class="verse"><a name="3">3</a>conflans quattuor anulos aureos per quattuor angulos eius duos anulos in latere uno et duos in altero</span> <span class="verse"><a name="4">4</a>vectes quoque fecit de lignis setthim quos vestivit auro</span> <span class="verse"><a name="5">5</a>et quos misit in anulos qui erant in lateribus arcae ad portandum eam</span> <span class="verse"><a name="6">6</a>fecit et propitiatorium id est oraculum de auro mundissimo duorum cubitorum et dimidio in longitudine et cubito ac semisse in latitudine</span> <span class="verse"><a name="7">7</a>duos etiam cherubin ex auro ductili quos posuit ex utraque parte propitiatorii</span> <span class="verse"><a name="8">8</a>cherub unum in summitate huius partis et cherub alterum in summitate partis alterius duos cherubin in singulis summitatibus propitiatorii</span> <span class="verse"><a name="9">9</a>extendentes alas et tegentes propitiatorium seque mutuo et illud respectantes</span> <span class="verse"><a name="10">10</a>fecit et mensam de lignis setthim in longitudine duorum cubitorum et in latitudine unius cubiti quae habebat in altitudine cubitum ac semissem</span> <span class="verse"><a name="11">11</a>circumdeditque eam auro mundissimo et fecit illi labium aureum per gyrum</span> <span class="verse"><a name="12">12</a>ipsique labio coronam interrasilem quattuor digitorum et super eandem alteram coronam auream</span> <span class="verse"><a name="13">13</a>fudit et quattuor circulos aureos quos posuit in quattuor angulis per singulos pedes mensae</span> <span class="verse"><a name="14">14</a>contra coronam misitque in eos vectes ut possit mensa portari</span> <span class="verse"><a name="15">15</a>ipsos quoque vectes fecit de lignis setthim et circumdedit eos auro</span> <span class="verse"><a name="16">16</a>et vasa ad diversos usus mensae acetabula fialas cyatos et turibula ex auro puro in quibus offerenda sunt liba</span> <span class="verse"><a name="17">17</a>fecit et candelabrum ductile de auro mundissimo de cuius vecte calami scyphi spherulae ac lilia procedebant</span> <span class="verse"><a name="18">18</a>sex in utroque latere tres calami ex parte una et tres ex altera</span> <span class="verse"><a name="19">19</a>tres scyphi in nucis modum per calamos singulos spherulaeque simul et lilia et tres scyphi instar nucis in calamo altero spherulaeque simul et lilia aequum erat opus sex calamorum qui procedebant de stipite candelabri</span> <span class="verse"><a name="20">20</a>in ipso autem vecte erant quattuor scyphi in nucis modum spherulaeque per singulos et lilia</span> <span class="verse"><a name="21">21</a>et spherae sub duobus calamis per loca tria qui simul sex fiunt calami procedentes de vecte uno</span> <span class="verse"><a name="22">22</a>et spherae igitur et calami ex ipso erant universa ductilia de auro purissimo</span> <span class="verse"><a name="23">23</a>fecit et lucernas septem cum emunctoriis suis et vasa ubi quae emuncta sunt extinguuntur de auro mundissimo</span> <span class="verse"><a name="24">24</a>talentum auri adpendebat candelabrum cum omnibus vasis suis</span> <span class="verse"><a name="25">25</a>fecit et altare thymiamatis de lignis setthim habens per quadrum singulos cubitos et in altitudine duos e cuius angulis procedebant cornua</span> <span class="verse"><a name="26">26</a>vestivitque illud auro purissimo cum craticula ac parietibus et cornibus</span> <span class="verse"><a name="27">27</a>fecitque ei coronam aureolam per gyrum et duos anulos aureos sub corona per singula latera ut mittantur in eos vectes et possit altare portari</span> <span class="verse"><a name="28">28</a>ipsos autem vectes fecit de lignis setthim et operuit lamminis aureis</span> <span class="verse"><a name="29">29</a>conposuit et oleum ad sanctificationis unguentum et thymiama de aromatibus mundissimis opere pigmentarii</span> </p></div</div></div></body></html>