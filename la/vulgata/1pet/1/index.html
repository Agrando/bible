<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/1pet/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/1pet">1 Peter</a> &gt <strong>Chapter 1</strong></div><p><span class="verse"><a name="1">1</a>Petrus apostolus Iesu Christi electis advenis dispersionis Ponti Galatiae Cappadociae Asiae et Bithyniae</span> <span class="verse"><a name="2">2</a>secundum praescientiam Dei Patris in sanctificatione Spiritus in oboedientiam et aspersionem sanguinis Iesu Christi gratia vobis et pax multiplicetur</span> <span class="verse"><a name="3">3</a>benedictus Deus et Pater Domini nostri Iesu Christi qui secundum magnam misericordiam suam regeneravit nos in spem vivam per resurrectionem Iesu Christi ex mortuis</span> <span class="verse"><a name="4">4</a>in hereditatem incorruptibilem et incontaminatam et inmarcescibilem conservatam in caelis in vobis</span> <span class="verse"><a name="5">5</a>qui in virtute Dei custodimini per fidem in salutem paratam revelari in tempore novissimo</span> <span class="verse"><a name="6">6</a>in quo exultatis modicum nunc si oportet contristati in variis temptationibus</span> <span class="verse"><a name="7">7</a>ut probatum vestrae fidei multo pretiosius sit auro quod perit per ignem probato inveniatur in laudem et gloriam et honorem in revelatione Iesu Christi</span> <span class="verse"><a name="8">8</a>quem cum non videritis diligitis in quem nunc quoque non videntes credentes autem exultatis laetitia inenarrabili et glorificata</span> <span class="verse"><a name="9">9</a>reportantes finem fidei vestrae salutem animarum</span> <span class="verse"><a name="10">10</a>de qua salute exquisierunt atque scrutati sunt prophetae qui de futura in vobis gratia prophetaverunt</span> <span class="verse"><a name="11">11</a>scrutantes in quod vel quale tempus significaret in eis Spiritus Christi praenuntians eas quae in Christo sunt passiones et posteriores glorias</span> <span class="verse"><a name="12">12</a>quibus revelatum est quia non sibi ipsis vobis autem ministrabant ea quae nunc nuntiata sunt vobis per eos qui evangelizaverunt vos Spiritu Sancto misso de caelo in quae desiderant angeli prospicere</span> <span class="verse"><a name="13">13</a>propter quod succincti lumbos mentis vestrae sobrii perfecte sperate in eam quae offertur vobis gratiam in revelatione Iesu Christi</span> <span class="verse"><a name="14">14</a>quasi filii oboedientiae non configurati prioribus ignorantiae vestrae desideriis</span> <span class="verse"><a name="15">15</a>sed secundum eum qui vocavit vos sanctum et ipsi sancti in omni conversatione sitis</span> <span class="verse"><a name="16">16</a>quoniam scriptum est sancti eritis quia ego sanctus sum</span> <span class="verse"><a name="17">17</a>et si Patrem invocatis eum qui sine acceptione personarum iudicat secundum uniuscuiusque opus in timore incolatus vestri tempore conversamini</span> <span class="verse"><a name="18">18</a>scientes quod non corruptibilibus argento vel auro redempti estis de vana vestra conversatione paternae traditionis</span> <span class="verse"><a name="19">19</a>sed pretioso sanguine quasi agni incontaminati et inmaculati Christi</span> <span class="verse"><a name="20">20</a>praecogniti quidem ante constitutionem mundi manifestati autem novissimis temporibus propter vos</span> <span class="verse"><a name="21">21</a>qui per ipsum fideles estis in Deo qui suscitavit eum a mortuis et dedit ei gloriam ut fides vestra et spes esset in Deo</span> <span class="verse"><a name="22">22</a>animas vestras castificantes in oboedientia caritatis in fraternitatis amore simplici ex corde invicem diligite adtentius</span> <span class="verse"><a name="23">23</a>renati non ex semine corruptibili sed incorruptibili per verbum Dei vivi et permanentis</span> <span class="verse"><a name="24">24</a>quia omnis caro ut faenum et omnis gloria eius tamquam flos faeni exaruit faenum et flos decidit</span> <span class="verse"><a name="25">25</a>verbum autem Domini manet in aeternum hoc est autem verbum quod evangelizatum est in vos</span> </p></div</div></div></body></html>