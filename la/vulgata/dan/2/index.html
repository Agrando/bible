<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/dan/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/dan">Daniel</a> &gt <strong>Chapter 2</strong></div><p><span class="verse"><a name="1">1</a>in anno secundo regni Nabuchodonosor vidit Nabuchodonosor somnium et conterritus est spiritus eius et somnium eius fugit ab eo</span> <span class="verse"><a name="2">2</a>praecepit ergo rex ut convocarentur arioli et magi et malefici et Chaldei et indicarent regi somnia sua qui cum venissent steterunt coram rege</span> <span class="verse"><a name="3">3</a>et dixit ad eos rex vidi somnium et mente confusus ignoro quid viderim</span> <span class="verse"><a name="4">4</a>responderuntque Chaldei regi syriace rex in sempiternum vive dic somnium servis tuis et interpretationem eius indicabimus</span> <span class="verse"><a name="5">5</a>et respondens rex ait Chaldeis sermo recessit a me nisi indicaveritis mihi somnium et coniecturam eius peribitis vos et domus vestrae publicabuntur</span> <span class="verse"><a name="6">6</a>si autem somnium et coniecturam eius narraveritis praemia et dona et honorem multum accipietis a me somnium igitur et interpretationem eius indicate mihi</span> <span class="verse"><a name="7">7</a>responderunt secundo atque dixerunt rex somnium dicat servis suis et interpretationem illius indicabimus</span> <span class="verse"><a name="8">8</a>respondit rex et ait certo novi quia tempus redimitis scientes quod recesserit a me sermo</span> <span class="verse"><a name="9">9</a>si ergo somnium non indicaveritis mihi una est de vobis sententia quod interpretationem quoque fallacem et deceptione plenam conposueritis ut loquamini mihi donec tempus pertranseat somnium itaque dicite mihi ut sciam quod interpretationem quoque eius veram loquamini</span> <span class="verse"><a name="10">10</a>respondentes ergo Chaldei coram rege dixerunt non est homo super terram qui sermonem tuum rex possit implere sed neque regum quisquam magnus et potens verbum huiuscemodi sciscitatur ab omni ariolo et mago et Chaldeo</span> <span class="verse"><a name="11">11</a>sermo enim quem tu rex quaeris gravis est nec repperietur quisquam qui indicet illum in conspectu regis exceptis diis quorum non est cum hominibus conversatio</span> <span class="verse"><a name="12">12</a>quo audito rex in furore et in ira magna praecepit ut perirent omnes sapientes Babylonis</span> <span class="verse"><a name="13">13</a>et egressa sententia sapientes interficiebantur quaerebaturque Danihel et socii eius ut perirent</span> <span class="verse"><a name="14">14</a>tunc Danihel requisivit de lege atque sententia ab Arioch principe militiae regis qui egressus fuerat ad interficiendos sapientes Babylonis</span> <span class="verse"><a name="15">15</a>et interrogavit eum qui a rege acceperat potestatem quam ob causam tam crudelis sententia a facie esset regis egressa cum ergo rem indicasset Arioch Daniheli</span> <span class="verse"><a name="16">16</a>Danihel ingressus rogavit regem ut tempus daret sibi ad solutionem indicandam regi</span> <span class="verse"><a name="17">17</a>et ingressus est domum suam Ananiaeque Misaheli et Azariae sociis suis indicavit negotium</span> <span class="verse"><a name="18">18</a>ut quaererent misericordiam a facie Dei caeli super sacramento isto et non perirent Danihel et socii eius cum ceteris sapientibus Babylonis</span> <span class="verse"><a name="19">19</a>tunc Daniheli per visionem nocte mysterium revelatum est et Danihel benedixit Deo caeli</span> <span class="verse"><a name="20">20</a>et locutus ait sit nomen Domini benedictum a saeculo et usque in saeculum quia sapientia et fortitudo eius sunt</span> <span class="verse"><a name="21">21</a>et ipse mutat tempora et aetates transfert regna atque constituit dat sapientiam sapientibus et scientiam intellegentibus disciplinam</span> <span class="verse"><a name="22">22</a>ipse revelat profunda et abscondita et novit in tenebris constituta et lux cum eo est</span> <span class="verse"><a name="23">23</a>tibi Deus patrum meorum confiteor teque laudo quia sapientiam et fortitudinem dedisti mihi et nunc ostendisti mihi quae rogavimus te quia sermonem regis aperuisti nobis</span> <span class="verse"><a name="24">24</a>post haec Danihel ingressus ad Arioch quem constituerat rex ut perderet sapientes Babylonis sic ei locutus est sapientes Babylonis ne perdas introduc me in conspectu regis et solutionem regi enarrabo</span> <span class="verse"><a name="25">25</a>tunc Arioch festinus introduxit Danihelem ad regem et dixit ei inveni hominem de filiis transmigrationis Iudae qui solutionem regi adnuntiet</span> <span class="verse"><a name="26">26</a>respondit rex et dixit Daniheli cuius nomen erat Balthasar putasne vere potes indicare mihi somnium quod vidi et interpretationem eius</span> <span class="verse"><a name="27">27</a>et respondens Danihel coram rege ait mysterium quod rex interrogat sapientes magi et arioli et aruspices non queunt indicare regi</span> <span class="verse"><a name="28">28</a>sed est Deus in caelo revelans mysteria qui indicavit tibi rex Nabuchodonosor quae ventura sunt novissimis temporibus somnium tuum et visiones capitis tui in cubili tuo huiuscemodi sunt</span> <span class="verse"><a name="29">29</a>tu rex cogitare coepisti in stratu tuo quid esset futurum post haec et qui revelat mysteria ostendit tibi quae ventura sunt</span> <span class="verse"><a name="30">30</a>mihi quoque non in sapientia quae est in me plus quam in cunctis viventibus sacramentum hoc revelatum est sed ut interpretatio regi manifesta fieret et cogitationes mentis tuae scires</span> <span class="verse"><a name="31">31</a>tu rex videbas et ecce quasi statua una grandis statua illa magna et statura sublimis stabat contra te et intuitus eius erat terribilis</span> <span class="verse"><a name="32">32</a>huius statuae caput ex auro optimo erat pectus autem et brachia de argento porro venter et femora ex aere</span> <span class="verse"><a name="33">33</a>tibiae autem ferreae pedum quaedam pars erat ferrea quaedam fictilis</span> <span class="verse"><a name="34">34</a>videbas ita donec abscisus est lapis sine manibus et percussit statuam in pedibus eius ferreis et fictilibus et comminuit eos</span> <span class="verse"><a name="35">35</a>tunc contrita sunt pariter ferrum testa aes argentum et aurum et redacta quasi in favillam aestivae areae rapta sunt vento nullusque locus inventus est eis lapis autem qui percusserat statuam factus est mons magnus et implevit universam terram</span> <span class="verse"><a name="36">36</a>hoc est somnium interpretationem quoque eius dicemus coram te rex</span> <span class="verse"><a name="37">37</a>tu rex regum es et Deus caeli regnum fortitudinem et imperium et gloriam dedit tibi</span> <span class="verse"><a name="38">38</a>et omnia in quibus habitant filii hominum et bestiae agri volucresque caeli dedit in manu tua et sub dicione tua universa constituit tu es ergo caput aureum</span> <span class="verse"><a name="39">39</a>et post te consurget regnum aliud minus te et regnum tertium aliud aereum quod imperabit universae terrae</span> <span class="verse"><a name="40">40</a>et regnum quartum erit velut ferrum quomodo ferrum comminuit et domat omnia sic comminuet omnia haec et conteret</span> <span class="verse"><a name="41">41</a>porro quia vidisti pedum et digitorum partem testae figuli et partem ferream regnum divisum erit quod tamen de plantario ferri orietur secundum quod vidisti ferrum mixtum testae ex luto</span> <span class="verse"><a name="42">42</a>et digitos pedum ex parte ferreos et ex parte fictiles ex parte regnum erit solidum et ex parte contritum</span> <span class="verse"><a name="43">43</a>quia autem vidisti ferrum mixtum testae ex luto commiscebuntur quidem humano semine sed non adherebunt sibi sicuti ferrum misceri non potest testae</span> <span class="verse"><a name="44">44</a>in diebus autem regnorum illorum suscitabit Deus caeli regnum quod in aeternum non dissipabitur et regnum eius populo alteri non tradetur comminuet et consumet universa regna haec et ipsum stabit in aeternum</span> <span class="verse"><a name="45">45</a>secundum quod vidisti quod de monte abscisus est lapis sine manibus et comminuit testam et ferrum et aes et argentum et aurum Deus magnus ostendit regi quae futura sunt postea et verum est somnium et fidelis interpretatio eius</span> <span class="verse"><a name="46">46</a>tunc rex Nabuchodonosor cecidit in faciem suam et Danihelum adoravit et hostias et incensum praecepit ut sacrificarent ei</span> <span class="verse"><a name="47">47</a>loquens ergo rex ait Daniheli vere Deus vester Deus deorum est et Dominus regum et revelans mysteria quoniam potuisti aperire sacramentum hoc</span> <span class="verse"><a name="48">48</a>tunc rex Danihelum in sublime extulit et munera multa et magna dedit ei et constituit eum principem super omnes provincias Babylonis et praefectum magistratuum super cunctos sapientes Babylonis</span> <span class="verse"><a name="49">49</a>Danihel autem postulavit a rege et constituit super opera provinciae Babylonis Sedrac Misac et Abdenago ipse autem Danihel erat in foribus regis</span> </p></div</div></div></body></html>