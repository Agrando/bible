<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/ezra/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/ezra">Ezra</a> &gt <strong>Chapter 7</strong></div><p><span class="verse"><a name="1">1</a>post haec autem verba in regno Artarxersis regis Persarum Ezras filius Saraiae filii Azariae filii Helciae</span> <span class="verse"><a name="2">2</a>filii Sellum filii Sadoc filii Achitob</span> <span class="verse"><a name="3">3</a>filii Amariae filii Azariae filii Maraioth</span> <span class="verse"><a name="4">4</a>filii Zaraiae filii Ozi filii Bocci</span> <span class="verse"><a name="5">5</a>filii Abisue filii Finees filii Eleazar filii Aaron sacerdotis ab initio</span> <span class="verse"><a name="6">6</a>ipse Ezras ascendit de Babylone et ipse scriba velox in lege Mosi quam dedit Dominus Deus Israhel et dedit ei rex secundum manum Domini Dei eius super eum omnem petitionem eius</span> <span class="verse"><a name="7">7</a>et ascenderunt de filiis Israhel et de filiis sacerdotum et de filiis Levitarum et de cantoribus et de ianitoribus et de Nathinneis in Hierusalem anno septimo Artarxersis regis</span> <span class="verse"><a name="8">8</a>et venerunt in Hierusalem mense quinto ipse est annus septimus regis</span> <span class="verse"><a name="9">9</a>quia in primo die mensis primi coepit ascendere de Babylone et in primo mensis quinti venit in Hierusalem iuxta manum Dei sui bonam super se</span> <span class="verse"><a name="10">10</a>Ezras enim paravit cor suum ut investigaret legem Domini et faceret et doceret in Israhel praeceptum et iudicium</span> <span class="verse"><a name="11">11</a>hoc est autem exemplar epistulae edicti quod dedit rex Artarxersis Ezrae sacerdoti scribae erudito in sermonibus et praeceptis Domini et caerimoniis eius in Israhel</span> <span class="verse"><a name="12">12</a>Artarxersis rex regum Ezrae sacerdoti scribae legis Dei caeli doctissimo salutem</span> <span class="verse"><a name="13">13</a>a me decretum est ut cuicumque placuerit in regno meo de populo Israhel et de sacerdotibus eius et de Levitis ire in Hierusalem tecum vadat</span> <span class="verse"><a name="14">14</a>a facie enim regis et septem consiliatorum eius missus es ut visites Iudaeam et Hierusalem in lege Dei tui quae est in manu tua</span> <span class="verse"><a name="15">15</a>et ut feras argentum et aurum quod rex et consiliatores eius sponte obtulerunt Deo Israhel cuius in Hierusalem tabernaculum est</span> <span class="verse"><a name="16">16</a>et omne argentum et aurum quodcumque inveneris in universa provincia Babylonis et populus offerre voluerit et de sacerdotibus qui sponte obtulerint domui Dei sui quae est in Hierusalem</span> <span class="verse"><a name="17">17</a>libere accipe et studiose eme de hac pecunia vitulos arietes agnos et sacrificia et libamina eorum et offer ea super altare templi Dei vestri quod est in Hierusalem</span> <span class="verse"><a name="18">18</a>sed et si quid tibi et fratribus tuis placuerit de reliquo argento et auro ut faciatis iuxta voluntatem Dei vestri facite</span> <span class="verse"><a name="19">19</a>vasa quoque quae dantur tibi in ministerium domus Dei tui trade in conspectu Dei Hierusalem</span> <span class="verse"><a name="20">20</a>sed et cetera quibus opus fuerit in domo Dei tui quantumcumque necesse est ut expendas dabis de thesauro et de fisco regis</span> <span class="verse"><a name="21">21</a>et a me ego Artarxersis rex statui atque decrevi omnibus custodibus arcae publicae qui sunt trans Flumen ut quodcumque petierit a vobis Ezras sacerdos scriba legis Dei caeli absque mora detis</span> <span class="verse"><a name="22">22</a>usque ad argenti talenta centum et usque ad frumenti choros centum et usque ad vini batos centum et usque ad batos olei centum sal vero absque mensura</span> <span class="verse"><a name="23">23</a>omne quod ad ritum Dei caeli pertinet tribuatur diligenter in domo Dei caeli ne forte irascatur contra regnum regis et filiorum eius</span> <span class="verse"><a name="24">24</a>vobisque notum facimus de universis sacerdotibus et Levitis cantoribus ianitoribus Nathinneis et ministris domus Dei huius ut vectigal et tributum et annonas non habeatis potestatem inponendi super eos</span> <span class="verse"><a name="25">25</a>tu autem Ezras secundum sapientiam Dei tui quae est in manu tua constitue iudices et praesides ut iudicent omni populo qui est trans Flumen his videlicet qui noverunt legem Dei tui sed et inperitos docete libere</span> <span class="verse"><a name="26">26</a>et omnis qui non fecerit legem Dei tui et legem regis diligenter iudicium erit de eo sive in mortem sive in exilium sive in condemnationem substantiae eius vel certe in carcerem</span> <span class="verse"><a name="27">27</a>benedictus Dominus Deus patrum nostrorum qui dedit hoc in corde regis ut glorificaret domum Domini quae est in Hierusalem</span> <span class="verse"><a name="28">28</a>et in me inclinavit misericordiam coram rege et consiliatoribus eius et universis principibus regis potentibus et ego confortatus manu Domini Dei mei quae erat in me congregavi de Israhel principes qui ascenderent mecum</span> </p></div</div></div></body></html>