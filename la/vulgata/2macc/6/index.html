<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 6</strong></div><p><span class="verse"><a name="1">1</a>sed non post multum temporis misit rex senem quendam antiochenum qui conpelleret Iudaeos ut se transferrent a patriis et Dei legibus</span> <span class="verse"><a name="2">2</a>contaminare etiam quod in Hierosolymis erat templum et cognominare Iovis Olympii et in Garizin prout erant hii qui locum inhabitabant Iovis Hospitalis</span> <span class="verse"><a name="3">3</a>pessima autem universis et gravis malorum erat incursio</span> <span class="verse"><a name="4">4</a>nam templum luxuria et comesationibus erat plenum et scortantium cum meretricibus sacratisque aedibus mulieres se ultro ingerebant intro ferentes ea quae non licebat</span> <span class="verse"><a name="5">5</a>altare etiam plenum erat inlicitis quae legibus prohibebantur</span> <span class="verse"><a name="6">6</a>neque autem sabbata custodiebantur neque dies sollemnes patrii servabantur nec simpliciter se quisquam Iudaeum esse confitebatur</span> <span class="verse"><a name="7">7</a>ducebantur autem cum amara necessitate in die natalis regis ad sacrificia et cum Liberi sacra celebrarentur cogebantur hedera coronati Libero circumire</span> <span class="verse"><a name="8">8</a>decretum autem exiit in proximas gentilium civitates suggerentibus Ptolomeis ut pari modo et ipsi adversus Iudaeos agerent ut sacrificarent</span> <span class="verse"><a name="9">9</a>eos autem qui nollent transire ad instituta gentilium interficerent erat ergo videre miseriam</span> <span class="verse"><a name="10">10</a>duae enim mulieres delatae sunt natos suos circumcidisse quas infantibus ad ubera suspensis cum publice per civitatem circumduxissent per muros praecipitaverunt</span> <span class="verse"><a name="11">11</a>alii vero ad proximas coeuntes speluncas et latenter sabbati diem celebrantes cum indicati essent Philippo flammis succensi sunt eo quod verebantur propter religionem et observantiam manu sibimet auxilium ferre</span> <span class="verse"><a name="12">12</a>obsecro autem eos qui hunc librum lecturi sunt ne abhorrescant propter adversos casus sed reputent ea quae acciderunt non ad interitum sed ad correptionem generis esse nostri</span> <span class="verse"><a name="13">13</a>etenim multo tempore non sinere peccatoribus ex sententia agere sed statim ultiones adhibere magni beneficii est indicium</span> <span class="verse"><a name="14">14</a>non enim sicut in aliis nationibus Dominus patienter expectat ut eas cum iudicii dies venerit in plenitudine peccatorum puniat</span> <span class="verse"><a name="15">15</a>ita et in nobis statuit ut peccatis nostris in finem devolutis ita demum in nos vindicet</span> <span class="verse"><a name="16">16</a>propter quod numquam quidem a nobis misericordiam suam amovet corripiens vero in adversis populum suum non derelinquit</span> <span class="verse"><a name="17">17</a>sed haec nobis ad commonitionem legentium dicta sint paucis iam autem veniendum est ad narrationem</span> <span class="verse"><a name="18">18</a>igitur Eleazarus de primoribus scribarum vir aetate provectus et vultu decorus aperto ore hians conpellebatur carnem porcinam manducare</span> <span class="verse"><a name="19">19</a>at ille gloriosam mortem magis quam odibilem vitam amplectens voluntarie praeibat ad supplicium</span> <span class="verse"><a name="20">20</a>intuens autem quemadmodum oportet accedere patienter sustinens destinavit non admittere inlicita propter vitae amorem</span> <span class="verse"><a name="21">21</a>hii autem qui adstabant iniqua miseratione commoti propter antiquam viri amicitiam tollentes eum secreto rogabant adferri carnes quibus vesci ei licebat et simularetur manducasse sicut rex imperaverat de sacrificii carnibus</span> <span class="verse"><a name="22">22</a>ut hoc facto a morte liberaretur et propter veterem amicitiam hanc in eo facerent humanitatem</span> <span class="verse"><a name="23">23</a>at ille cogitationem cepit aetatis ac senectutis suae eminentiam dignam et ingenuitatem nobilitatis canitiem atque a puero optimae conversationis et secundum sanctae et a Deo conditae legis constituta respondit cito dicens praemitti se velle in infernum</span> <span class="verse"><a name="24">24</a>non enim aetatem nostram dignum est inquit fingere ut multi adulescentium arbitrati Eleazarum nonaginta annorum transisse ad vitam alienigenarum</span> <span class="verse"><a name="25">25</a>et ipsi propter meam simulationem et propter modicum corruptibilis vitae tempus decipiantur et per hoc maculam atque execrationem meae senectuti conquiram</span> <span class="verse"><a name="26">26</a>nam et si in praesenti tempore suppliciis hominum eripiar sed manus Omnipotentis neque vivens neque defunctus effugiam</span> <span class="verse"><a name="27">27</a>quam ob rem fortiter vitam excedendo senectute quidem dignus apparebo</span> <span class="verse"><a name="28">28</a>adulescentibus autem exemplum forte relinquam si prompto animo ac fortiter pro gravissimis et sanctissimis legibus honesta morte perfungar his dictis confestim ad supplicium trahebatur</span> <span class="verse"><a name="29">29</a>hii autem qui eum ducebant et paulo ante fuerant mitiores in iram versi sunt propter sermones ab eo dictos quos illi per arrogantiam prolatos arbitrabantur</span> <span class="verse"><a name="30">30</a>sed cum plagis perimeretur ingemuit et dixit Domine qui habes sanctam scientiam manifeste scis tu quia cum a morte possim liberari duros corporis sustineo dolores secundum animam vero propter timorem tuum libenter haec patior</span> <span class="verse"><a name="31">31</a>et iste quidem hoc modo vita decessit non solum iuvenibus sed et universae genti memoriam mortis suae ad exemplum virtutis et fortitudinis derelinquens</span> </p></div</div></div></body></html>