<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 8</strong></div><p><span class="verse"><a name="1">1</a>Iudas vero Macchabeus et qui cum illo erant introibant latenter in castella et convocantes cognatos et eos qui permanserant in iudaismo adsumentes eduxerunt ad sex milia viros</span> <span class="verse"><a name="2">2</a>et invocabant Dominum ut respiceret in populum qui ab omnibus calcabatur misereretur templo quod contaminabatur ab impiis</span> <span class="verse"><a name="3">3</a>misereretur etiam exterminio civitatis quae esset ilico conplananda et vocem sanguinis ad se clamantis audiret</span> <span class="verse"><a name="4">4</a>memoraretur quoque iniquissimas mortes innocentium parvulorum et blasphemias nomini suo inlatas et indignaretur super his</span> <span class="verse"><a name="5">5</a>at Macchabeus congregata multitudine intolerabilis gentibus efficiebatur ira enim Domini in misericordiam conversa est</span> <span class="verse"><a name="6">6</a>et superveniens castellis et civitatibus inprovisus succendebat eas et oportuna loca occupans non paucas hostium strages dabat</span> <span class="verse"><a name="7">7</a>maxime autem noctibus ad huiuscemodi excursus ferebatur et fama virtutis eius ubique diffundebatur</span> <span class="verse"><a name="8">8</a>videns autem Philippus paulatim virum ad profectum venire ac frequentius res ei prospere cedere ad Ptolomeum ducem Coelesyriae et Foenicis scripsit ut auxilium ferret regis negotiis</span> <span class="verse"><a name="9">9</a>at ille velociter misit Nicanorem Patrocli de primoribus amicum datis ei permixtis gentibus armatis non minus viginti milibus ut universum Iudaeorum genus deleret adiuncto ei Gorgia viro militari</span> <span class="verse"><a name="10">10</a>constituit autem Nicanor regi ut tributum Romanis quod erat dandum duo milia talentum de captivitate Iudaeorum suppleret</span> <span class="verse"><a name="11">11</a>statimque ad maritimas misit civitates convocans ad coemptionem iudaeorum mancipiorum promittens se nonaginta mancipia talento distracturum non respiciens ad vindictam quae eum ab Omnipotente esset consecutura</span> <span class="verse"><a name="12">12</a>Iudas autem ubi conperit indicavit his qui secum erant Iudaeis Nicanoris adventum</span> <span class="verse"><a name="13">13</a>ex quibus quidam formidantes et non credentes Dei iustitiae in fugam vertebantur</span> <span class="verse"><a name="14">14</a>alii vero si quid eis supererat vendebant simulque Dominum deprecabantur ut eriperet eos ab impio Nicanore qui eos priusquam in comminus veniret vendiderat</span> <span class="verse"><a name="15">15</a>si non propter eos propter testamentum quod erat ad patres eorum et propter invocationem sancti et magnifici nominis eius super ipsos</span> <span class="verse"><a name="16">16</a>convocatis autem Macchabeus septem milibus qui cum ipso erant rogabat ne hostibus reconciliarentur neque metuerent inique venientium adversum se hostium multitudinem sed fortiter contenderent</span> <span class="verse"><a name="17">17</a>ante oculos habentes contumeliam quae in locum sanctum ab his iniuste esset inlata itemque et ludibria habitae civitatis iniuriam adhuc etiam veterum instituta convulsa</span> <span class="verse"><a name="18">18</a>nam illi quidem armis confidunt ait simul et audacia nos autem in omnipotente Domino qui potest venientes adversus nos et universum mundum uno nutu delere confidimus</span> <span class="verse"><a name="19">19</a>admonuit autem eos et de auxiliis Dei quae facta sunt erga parentes et sub Sennacherim centum octoginta quinque milia ut perierunt</span> <span class="verse"><a name="20">20</a>et de proelio quod eis adversus Galatas fuit in Babylonia ut omnes ubi ad rem ventum est Macedonibus sociis haesitantibus ipsi sex milia soli peremerunt centum viginti milia propter auxilium illis datum e caelo et beneficia pro his plurima consecuti sunt</span> <span class="verse"><a name="21">21</a>his verbis constantes effecti sunt et pro legibus et patria mori parati</span> <span class="verse"><a name="22">22</a>constituit itaque fratres suos duces utrique ordini Simonem et Iosepphum et Ionathan subiectis unicuique millenis et quingentenis</span> <span class="verse"><a name="23">23</a>ad hoc etiam ab Ezra lecto illis sancto libro et dato signo adiutorio Dei in prima acie ipse dux commisit cum Nicanore</span> <span class="verse"><a name="24">24</a>et facto sibi adiutore Omnipotente interfecerunt super novem milia hominum maiorem autem partem exercitus Nicanoris vulneribus debilem factam fugere conpulerunt</span> <span class="verse"><a name="25">25</a>pecuniis vero eorum qui ad emptionem ipsorum venerant sublatis ipsos usquequaque persecuti sunt</span> <span class="verse"><a name="26">26</a>sed reverterunt hora conclusi nam erat ante sabbatum quam ob causam non perseveraverunt insequentes</span> <span class="verse"><a name="27">27</a>arma autem ipsorum et spolia congregantes sabbatum agebant benedicentes Dominum qui liberavit eos in isto die misericordiae initium stillans in eos</span> <span class="verse"><a name="28">28</a>post sabbatum vero debilibus et orfanis et viduis diviserunt spolia et residua ipsi cum suis habuere</span> <span class="verse"><a name="29">29</a>his ita gestis et communiter ab omnibus facta obsecratione misericordem Dominum postulabant ut in finem servis suis reconciliaretur</span> <span class="verse"><a name="30">30</a>et ex his qui cum Timotheo et Bacchide erant contra se contendentes super viginti milia interfecerunt et munitiones excelsas obtinuerunt et plures praedas diviserunt aequam portionem debilibus pupillis et viduis sed et senioribus facientes</span> <span class="verse"><a name="31">31</a>et cum arma eorum collegissent diligenter omnia conposuerunt in locis oportunis residua vero spolia Hierosolymam detulerunt</span> <span class="verse"><a name="32">32</a>et phylarchen qui cum Timotheo erat interfecerunt virum scelestum qui in multis Iudaeos adflixerat</span> <span class="verse"><a name="33">33</a>et cum epicinia agerent in Hierosolymis eos qui sacras ianuas incenderant id est Callistenen cum in quodam domicilio refugisset incenderunt digna ei mercede pro impietatibus suis reddita</span> <span class="verse"><a name="34">34</a>facinorosissimus autem Nicanor qui mille negotiantes ad Iudaeorum venditionem adduxerat</span> <span class="verse"><a name="35">35</a>humiliatus auxilio Domini ab his quos nullos existimaverat deposita veste gloriae per mediterranea fugiens solus venit Antiochiam summam infelicitatem de interitu sui exercitus consecutus</span> <span class="verse"><a name="36">36</a>et qui promiserat Romanis se tributum restituere de captivitate Hierosolymorum praedicabat nunc protectorem Deum habere Iudaeos et ob ipsum invulnerabiles esse eo quod sequerentur leges ab ipso constitutas</span> </p></div</div></div></body></html>