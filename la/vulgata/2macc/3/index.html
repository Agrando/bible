<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 3</strong></div><p><span class="verse"><a name="1">1</a>igitur cum sancta civitas habitaretur in omni pace leges etiam adhuc optime custodirentur propter Oniae pontificis pietatem et animos odio habentes mala</span> <span class="verse"><a name="2">2</a>fiebat ut ipsi reges et principes locum summo honore dignum ducerent et templum maximis muneribus inlustrarent</span> <span class="verse"><a name="3">3</a>ita ut Seleucus Asiae rex de reditibus suis praestaret omnes sumptus ad ministerium sacrificiorum pertinentes</span> <span class="verse"><a name="4">4</a>Simon autem de tribu Beniamin praepositus templi constitutus contendebat obsistente sibi principe sacerdotum iniquum aliquid in civitate moliri</span> <span class="verse"><a name="5">5</a>sed cum vincere Onian non posset venit ad Apollonium Tharseae filium qui illo tempore erat dux Coelesyriae et Foenicis</span> <span class="verse"><a name="6">6</a>et nuntiavit ei pecuniis innumerabilibus plenum esse aerarium Hierosolymis et communes copias inmensas esse quae non pertinent ad rationem sacrificiorum esse autem possibile sub potestate regis cadere universa</span> <span class="verse"><a name="7">7</a>cumque rettulisset Apollonius ad regem de pecuniis quae delatae erant ille accitum Heliodorum qui erat super negotia eius misit cum mandatis ut praedictam pecuniam transportaret</span> <span class="verse"><a name="8">8</a>statimque Heliodorus iter adgressus specie quidem quasi per Coelesyriam et Foenicen civitates esset peragraturus re autem vera regis propositum perfecturus</span> <span class="verse"><a name="9">9</a>sed cum venisset Hierosolymam et benigne a summo sacerdote in civitate esset exceptus narravit de dato indicio pecuniarum et cuius rei gratia adesset apparuit interrogabat autem si vere haec ita essent</span> <span class="verse"><a name="10">10</a>tunc summus sacerdos ostendit deposita esse haec et victualia viduarum ac pupillorum</span> <span class="verse"><a name="11">11</a>quaedam vero esse Hircani Tobiae viri valde eminentis in his quae detulerat impius Simon universa autem argenti talenta quadringenta esse et auri ducenta</span> <span class="verse"><a name="12">12</a>decipi vero eos qui credidissent loco et templo quod per universum mundum honoratur pro sui veneratione et sanctitate inpossibile omnino esse</span> <span class="verse"><a name="13">13</a>at ille pro his quae habebat in mandatis a rege dicebat omni genere regiae deferenda</span> <span class="verse"><a name="14">14</a>constituta autem die intrabat de his Heliodorus ordinaturus non modica vero per universam civitatem erat trepidatio</span> <span class="verse"><a name="15">15</a>sacerdotes autem ante altare cum sacerdotalibus stolis iactaverunt se et invocabant de caelo eum qui de depositis legem posuit ut his qui deposuerant ea salva custodiret</span> <span class="verse"><a name="16">16</a>iam vero qui videret summi sacerdotis vultum mente vulnerabatur facies enim et color inmutatus declarabat internum animi dolorem</span> <span class="verse"><a name="17">17</a>circumfusa enim erat viro maestitia quaedam et horror corporis per quae manifestus aspicientibus dolor cordis eius efficiebatur</span> <span class="verse"><a name="18">18</a>alii etiam congregati de domibus confluebant publica supplicatione obsecrantes pro eo quod in contemptum locus esset venturus</span> <span class="verse"><a name="19">19</a>accinctaeque mulieres ciliciis pectus per plateas confluebant sed et virgines quae conclusae erant procurrebant ad Onian aliae autem ad muros quaedam vero per fenestras aspiciebant</span> <span class="verse"><a name="20">20</a>universae autem protendentes manus in caelum deprecabantur</span> <span class="verse"><a name="21">21</a>erat enim misera commixtae multitudinis et magni sacerdotis in agone constituti expectatio</span> <span class="verse"><a name="22">22</a>et hii quidem invocabant omnipotentem Deum ut credita sibi his qui crediderant cum omni integritate conservarentur</span> <span class="verse"><a name="23">23</a>Heliodorus autem quod decreverat perficiebat eodem loco ipse cum satellitibus circa aerarium praesens</span> <span class="verse"><a name="24">24</a>sed spiritus Omnipotentis magnam fecit suae ostensionis evidentiam ita ut omnes qui ausi fuerant parere ei ruentes Dei virtute in dissolutionem et formidinem converterentur</span> <span class="verse"><a name="25">25</a>apparuit enim illis quidam equus terribilem habens sessorem optimis operimentis adornatus isque cum impetu Heliodoro priores calces elisit qui autem ei sedebat videbatur arma habere aurea</span> <span class="verse"><a name="26">26</a>alii etiam apparuerunt duo iuvenes virtute decori optimi gloria speciosique amictu qui circumsteterunt eum et ex utraque parte flagellabant sine intermissione multis plagis verberantes</span> <span class="verse"><a name="27">27</a>subito autem Heliodorus concidit in terram eumque multa caligine circumfusum rapuerunt atque in sella gestatoria positum eiecerunt</span> <span class="verse"><a name="28">28</a>et is qui cum multis cursoribus et satellitibus praedictum ingressus est aerarium portabatur nullo sibi auxilium ferente manifesta cognita Dei virtute</span> <span class="verse"><a name="29">29</a>et ille quidem per divinam virtutem iacebat mutus</span> <span class="verse"><a name="30">30</a>hii autem Dominum benedicebant quia magnificavit locum suum et templum quod paulo ante timore ac tumultu erat plenum apparente omnipotente Domino gaudio et laetitia impletum est</span> <span class="verse"><a name="31">31</a>tunc vero ex amicis Heliodori quidam rogabant confestim Onian ut invocaret Altissimum et vitam donaret ei qui in supremo spiritu erat constitutus</span> <span class="verse"><a name="32">32</a>considerans autem summus sacerdos ne forte rex suspicaretur malitiam aliquam ex Iudaeis circa Heliodorum consummatam obtulit pro salute viri hostiam salutarem</span> <span class="verse"><a name="33">33</a>cumque summus sacerdos exoraret idem iuvenes eisdem vestibus amicti adstantes Heliodoro dixerunt Oniae sacerdoti gratias age nam propter eum tibi Dominus vitam donavit</span> <span class="verse"><a name="34">34</a>tu autem ab eo flagellatus nuntia omnibus magnalia Dei et potestatem et his dictis non conparuerunt</span> <span class="verse"><a name="35">35</a>Heliodorus autem hostia Deo oblata et votis magnis promisit ei qui vivere illi concessit et Oniae gratias agens recepto exercitu repedabat ad regem</span> <span class="verse"><a name="36">36</a>testabatur autem omnibus ea quae sub oculis suis viderat opera magni Dei</span> <span class="verse"><a name="37">37</a>cum autem rex interrogasset Heliodorum quis est aptus adhuc semel Hierosolymam mitti ait</span> <span class="verse"><a name="38">38</a>si quem habes hostem aut regni tui insidiatorem mitte illuc et flagellatum eum recipies si tamen evaserit eo quod in loco vere sit Dei quaedam virtus</span> <span class="verse"><a name="39">39</a>nam ipse qui habet in caelis habitationem visitator et adiutor est loci illius et venientes ad malefaciendum percutit ac perdit</span> <span class="verse"><a name="40">40</a>igitur de Heliodoro et aerarii custodia ita se res habet</span> </p></div</div></div></body></html>