<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 9</strong></div><p><span class="verse"><a name="1">1</a>eodem tempore Antiochus inhoneste revertebatur de Perside</span> <span class="verse"><a name="2">2</a>intraverat enim ea quae dicitur Persipolis et temptavit expoliare templa et civitatem opprimere sed multitudine ad arma concurrente in fugam versi sunt et ita contigit ut Antiochus post fugam turpiter rediret</span> <span class="verse"><a name="3">3</a>et cum venisset circa Ecbatana recognovit quae erga Nicanorem et Timotheum gesta sunt</span> <span class="verse"><a name="4">4</a>elatus autem ira arbitrabatur se iniuriam illorum qui se fugaverant posse in Iudaeos retorquere ideoque iussit agitari currum sine intermissione agens iter caelesti eum iudicio perurguente quod ita superbe locutus est venturum se Hierosolymam et congeriem sepulchri Iudaeorum eam facturum</span> <span class="verse"><a name="5">5</a>sed qui universa conspicit Dominus Israhel percussit eum insanabili et invisibili plaga ut enim finivit hunc ipsum sermonem adprehendit eum dolor dirus viscerum et amara internorum tormenta</span> <span class="verse"><a name="6">6</a>et quidem satis iuste quippe qui multis et novis cruciatibus aliorum torserat viscera licet ille nullo modo a sua malitia cessaret</span> <span class="verse"><a name="7">7</a>super haec autem superbia repletus ignem spirans animo in Iudaeos et praecipiens adcelerare negotium contigit illum impetu euntem de curru cadere et gravi corporis conlisione membra vexare</span> <span class="verse"><a name="8">8</a>isque qui sibi videbatur etiam fluctibus maris imperare supra humanum modum superbia repletus et montium altitudines in statera adpendere nunc humiliatus ad terram in gestatorio portabatur manifestam Dei virtutem in semet ipso contestans</span> <span class="verse"><a name="9">9</a>ita ut de corpore impii vermes scaturrirent ac viventes in doloribus carnes eius effluerent odore etiam illius et fetore exercitus gravaretur</span> <span class="verse"><a name="10">10</a>et qui paulo ante sidera caeli contingere se arbitrabatur eum nemo poterat propter intolerantiam fetoris portare</span> <span class="verse"><a name="11">11</a>hinc igitur coepit ex gravi superbia deductus ad agnitionem sui venire divina admonitus plaga per momenta singula doloribus suis augmenta capientibus</span> <span class="verse"><a name="12">12</a>et cum nec ipse iam fetorem suum ferre posset ita ait iustum est subditum esse Deo et mortalem non paria Deo sentire</span> <span class="verse"><a name="13">13</a>orabat autem haec scelestus Dominum a quo non esset misericordiam consecuturus</span> <span class="verse"><a name="14">14</a>et civitatem ad quam festinans veniebat ut eam ad solum deduceret et sepulchrum congestorum faceret nunc optat liberam reddere</span> <span class="verse"><a name="15">15</a>et Iudaeos quos nec sepultura quidem se dignos habituros sed avibus ac feris diripiendos traditurum et cum parvulis exterminaturum dixerat aequales nunc Atheniensibus facturum pollicetur</span> <span class="verse"><a name="16">16</a>templum etiam sanctum quod prius expoliaverat optimis donis ornaturum et sancta vasa multiplicaturum et pertinentes ad sacrificia sumptus de reditibus suis praestaturum</span> <span class="verse"><a name="17">17</a>super haec et Iudaeum futurum et omnem locum terrae perambulaturum et praedicaturum Dei potestatem</span> <span class="verse"><a name="18">18</a>sed non cessantibus doloribus supervenerat enim in eum iustum Dei iudicium desperans scripsit ad Iudaeos in modum deprecationis epistulam haec continentem</span> <span class="verse"><a name="19">19</a>optimis civibus Iudaeis plurimam salutem et bene valere et esse felices rex et princeps Antiochus</span> <span class="verse"><a name="20">20</a>si bene valetis et filii vestri et ex sententia vobis cuncta sunt maximas agimus gratias</span> <span class="verse"><a name="21">21</a>et ego in infirmitate constitutus vestri autem benigne memor regressus de Persidis locis et infirmitate gravi adprehensus necessarium duxi pro communi utilitate curam habere</span> <span class="verse"><a name="22">22</a>non desperans memet ipsum sed spem multam habeo effugiendi infirmitatem</span> <span class="verse"><a name="23">23</a>respiciens autem quod et pater quibus temporibus in locis superioribus ducebat exercitum ostendit qui post se susciperet principatum</span> <span class="verse"><a name="24">24</a>ut si quid contrarium accideret aut difficile nuntiaretur scientes hii qui in regionibus erant cui esset rerum summa derelicta non turbarentur</span> <span class="verse"><a name="25">25</a>ad haec considerans de proximo potentes quosque et vicinos temporibus insidiantes et eventum expectantes designavi filium meum Antiochum regem quem saepe recurrens in superiora regna multis vestrum commendabam et scripsi ad eum quae subiecta sunt</span> <span class="verse"><a name="26">26</a>orate itaque vos et peto memores beneficiorum publice et privatim ut unusquisque conservet fidem ad me et ad filium meum</span> <span class="verse"><a name="27">27</a>confido enim eum modeste et humane acturum et sequentem propositum meum communem vobis fore</span> <span class="verse"><a name="28">28</a>igitur homicida et blasphemus pessime percussus et ut ipse alios tractaverat peregre in montibus miserabili obitu vita functus est</span> <span class="verse"><a name="29">29</a>transferebat autem corpus Philippus conlactaneus eius qui metuens filium Antiochi ad Ptolomeum Filometora in Aegyptum abiit</span> </p></div</div></div></body></html>