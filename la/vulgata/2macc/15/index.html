<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 15</strong></div><p><span class="verse"><a name="1">1</a>Nicanor autem ut conperit Iudam esse in locis Samariae cogitavit die sabbati cum omni impetu committere</span> <span class="verse"><a name="2">2</a>Iudaeis vero qui illum per necessitatem sequebantur dicentibus ne ita ferociter et barbare feceris sed honorem tribue diei sanctificationis et honora eum qui universa conspicit</span> <span class="verse"><a name="3">3</a>at ille infelix interrogavit si est potens in saeculo qui imperavit agi diem sabbatorum</span> <span class="verse"><a name="4">4</a>et respondentibus illis est Dominus vivus ipse in caelo potens qui iussit agi septimam diem</span> <span class="verse"><a name="5">5</a>at ille ait et ego potens sum super terram qui impero sumi arma et negotia regis impleri tamen non obtinuit ut consilium perficeret</span> <span class="verse"><a name="6">6</a>et Nicanor quidem cum summa superbia erectus cogitaverat commune tropeum statuere de Iuda</span> <span class="verse"><a name="7">7</a>Macchabeus autem confidebat semper cum omni spe auxilium sibi a Domino adfuturum</span> <span class="verse"><a name="8">8</a>et hortabatur suos ne formidarent ad adventum nationum sed in mente haberent adiutoria sibi facta de caelo et nunc sperarent ab Omnipotente adfuturam sibi victoriam</span> <span class="verse"><a name="9">9</a>et adlocutus illos de lege et prophetis admonens etiam certaminum quae fecerant prius promptiores eos constituit</span> <span class="verse"><a name="10">10</a>et ita animis eorum erectis simul ostendens gentium fallaciam et iuramentorum praevaricationem</span> <span class="verse"><a name="11">11</a>singulos autem illorum armavit non clypei et hastae munitione sed sermonibus optimis et hortationibus exposito digno fide somnio per quod universos laetificavit</span> <span class="verse"><a name="12">12</a>erat autem huiusmodi visus Onian qui fuerat summus sacerdos virum bonum et benignum verecundum visu modestum moribus et eloquio decorum et qui a puero in virtutibus exercitatus sit manus protendentem orare pro omni populo Iudaeorum</span> <span class="verse"><a name="13">13</a>post haec apparuisse et alium virum aetate et gloria mirabilem et magni decoris habitudine circa illum</span> <span class="verse"><a name="14">14</a>respondentem vero Onian dixisse hic est fratrum amator et populi Israhel hic est qui multum orat pro populo et universa sancta civitate Hieremias propheta Dei</span> <span class="verse"><a name="15">15</a>extendisse autem Hieremiam dexteram et dedisse Iudae gladium aureum dicentem</span> <span class="verse"><a name="16">16</a>accipe sanctum gladium munus a Deo quo deicies adversarios populi mei Israhel</span> <span class="verse"><a name="17">17</a>exhortati itaque Iudae sermonibus bonis valde de quibus extolli possit impetus et animi iuvenum confortari statuerunt dimicare et confligere fortiter ut virtus de negotiis iudicaret eo quod civitas et sancta et templum periclitaretur</span> <span class="verse"><a name="18">18</a>erat enim pro uxoribus et filiis itemque pro fratribus et cognatis minor sollicitudo maximus vero et primus pro sanctitate timor erat templi</span> <span class="verse"><a name="19">19</a>sed et eos qui in civitate erant non minima sollicitudo habebat pro his qui congressi erant</span> <span class="verse"><a name="20">20</a>et cum iam omnes sperarent iudicium futurum hostisque adesset atque exercitus esset ordinatus bestiae equitesque oportuno in loco conpositi</span> <span class="verse"><a name="21">21</a>considerans Macchabeus adventum multitudinis et adparatum varium armorum ac ferocitatem bestiarum extendens manum in caelum prodigia facientem Dominum invocavit qui non secundum armorum potentiam sed prout ipsi placet dat dignis victoriam</span> <span class="verse"><a name="22">22</a>dixit autem invocans hoc modo tu Domine misisti angelum tuum sub Ezechia rege Iudae et interfecisti de castris Sennacherim centum octoginta quinque milia</span> <span class="verse"><a name="23">23</a>et nunc Dominator caelorum mitte angelum tuum bonum ante nos in timore et tremore magnitudinis brachii tui</span> <span class="verse"><a name="24">24</a>ut metuant qui cum blasphemia veniunt adversus sanctum populum tuum et hic quidem ita peroravit</span> <span class="verse"><a name="25">25</a>Nicanor autem et qui cum ipso erant cum tubis et canticis admovebant</span> <span class="verse"><a name="26">26</a>Iudas vero et qui cum eo erant invocato Deo per orationes congressi sunt</span> <span class="verse"><a name="27">27</a>manu quidem pugnantes sed cordibus Dominum orantes prostraverunt non minus triginta milia praesentia Dei magnifice delectati</span> <span class="verse"><a name="28">28</a>cumque cessassent et cum gaudio redirent cognoverunt Nicanorem ruisse cum armis suis</span> <span class="verse"><a name="29">29</a>facto itaque clamore et perturbatione suscitata patria voce omnipotentem Dominum benedicebant</span> <span class="verse"><a name="30">30</a>praecepit autem Iudas qui per omnia corpore et animo emori pro civibus paratus erat caput Nicanoris et manum cum umero abscisam Hierosolymam perferri</span> <span class="verse"><a name="31">31</a>quo cum convenisset convocatis contribulibus et sacerdotibus ad altare arcersiit et eos qui in arce erant</span> <span class="verse"><a name="32">32</a>et ostenso capite Nicanoris et manu nefaria quam extendens contra domum sanctam omnipotentis Dei magnifice gloriatus est</span> <span class="verse"><a name="33">33</a>linguam etiam impii Nicanoris praecisam iussit particulatim avibus dari manum autem dementis contra templum suspendi</span> <span class="verse"><a name="34">34</a>omnes igitur caeli Dominum benedixerunt dicentes benedictus qui locum suum incontaminatum conservavit</span> <span class="verse"><a name="35">35</a>suspendit autem Nicanoris caput in summa arce evidens ut esset et manifestum sit auxilii Dei</span> <span class="verse"><a name="36">36</a>itaque omnes communi consilio decreverunt nullo modo diem istum absque celebritate praeterire</span> <span class="verse"><a name="37">37</a>habere autem celebritatem tertiadecima die mensis adar quod dicitur voce syriaca pridie Mardochei die</span> <span class="verse"><a name="38">38</a>igitur his erga Nicanorem gestis et ex illis temporibus ab Hebraeis civitate possessa ego quoque in his finem faciam sermonis</span> <span class="verse"><a name="39">39</a>et siquidem bene et ut historiae conpetit et ipse velim si autem minus digne concedendum est mihi</span> <span class="verse"><a name="40">40</a>sicut enim vinum semper bibere aut semper aquam contrarium est alternis autem uti delectabile ita legentibus si semper exactus sit sermo non erit gratus hic ergo erit consummatus</span> </p></div</div></div></body></html>