<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 10</strong></div><p><span class="verse"><a name="1">1</a>Macchabeus autem et qui cum illo erant Domino se protegente templum quidem et civitatem recepit</span> <span class="verse"><a name="2">2</a>aras autem quas alienigenae per plateas extruxerant itemque delubra demolitus est</span> <span class="verse"><a name="3">3</a>et purgato templo aliud altare fecerunt et de ignitis lapidibus igne concepto obtulerunt sacrificia post biennium et incensum et lucernas et panes propositionis posuerunt</span> <span class="verse"><a name="4">4</a>quibus gestis rogabant Dominum prostrati in terram ne amplius malis talibus inciderent sed et si quando peccassent ut ab ipso mitius corriperentur et non blasphemis ac barbaris hominibus traderentur</span> <span class="verse"><a name="5">5</a>qua die autem templum ab alienigenis pollutum fuerat contigit eadem die purgationem fieri vicesima et quinta mensis qui fuit casleu</span> <span class="verse"><a name="6">6</a>et cum laetitia diebus octo egerunt in modum tabernaculorum recordantes quod ante modicum temporis diem sollemnem tabernaculorum in montibus more bestiarum egerant</span> <span class="verse"><a name="7">7</a>propter quod tyrsos et ramos virides et palmas praeferebant ei qui prosperavit mundari locum suum</span> <span class="verse"><a name="8">8</a>et decreverunt communi praecepto et decreto universae genti Iudaeorum omnibus annis agere dies istos</span> <span class="verse"><a name="9">9</a>et Antiochi quidem qui appellatus est Nobilis vitae excessus ita se habuit</span> <span class="verse"><a name="10">10</a>nunc autem de Eupatore Antiochi filio impii quae gesta sunt narrabimus breviantes mala quae in bellis gesta sunt</span> <span class="verse"><a name="11">11</a>hic suscepto regno constituit super negotia regni Lysiam quendam Foenicis et Syriae militiae principem</span> <span class="verse"><a name="12">12</a>nam Ptolomeus qui dicebatur Macer iusti tenax erga Iudaeos esse instituit et praecipue propter iniquitatem quae facta erat in eos et pacifice agere cum eis</span> <span class="verse"><a name="13">13</a>sed ob hoc accusatus ab amicis apud Eupatorem cum frequenter proditor audiret eo quod Cyprum creditus a Filometore Nobilem translatus etiam ab eo recessisset veneno vitam finivit</span> <span class="verse"><a name="14">14</a>Gorgias autem cum esset dux locorum adsumptis advenis frequenter Iudaeos debellabat</span> <span class="verse"><a name="15">15</a>Iudaei vero qui tenebant oportunas munitiones fugatos ab Hierosolymis suscipiebant et bellare temptabant</span> <span class="verse"><a name="16">16</a>hii vero qui erant cum Macchabeo per orationes Dominum rogantes ut esset sibi adiutor impetum fecerunt in munitiones Idumeorum</span> <span class="verse"><a name="17">17</a>multaque vi insistentes loca obtinuerunt occurrentes interemerunt et omnes simul non minus a viginti milibus trucidaverunt</span> <span class="verse"><a name="18">18</a>quidam autem cum confugissent in duas turres valde munitas omnem adparatum ad repugnandum habentes</span> <span class="verse"><a name="19">19</a>Macchabeus ad eorum expugnationem relicto Simone et Ioseppho item Macchabeo eisque qui cum ipsis erant satis multis ipse ad eas quae amplius perurguebant pugnas conversus est</span> <span class="verse"><a name="20">20</a>hii vero qui cum Simone erant cupiditate ducti a quibusdam qui in turribus erant suasi sunt pecunia et septuaginta milibus didragmis acceptis dimiserunt quosdam effugere</span> <span class="verse"><a name="21">21</a>cum autem Macchabeo nuntiatum esset quod factum est congregatis principibus populi accusavit quod pecunia fratres vendidissent adversariis eorum dimissis</span> <span class="verse"><a name="22">22</a>hos igitur proditores factos interfecit et confestim duas turres occupavit</span> <span class="verse"><a name="23">23</a>armis autem ac manibus omnia prospere agendo in duabus munitionibus plus quam viginti milia peremit</span> <span class="verse"><a name="24">24</a>Timotheus qui prius a Iudaeis fuerat superatus convocato exercitu peregrinae multitudinis et congregato exercitu asiano advenit quasi armis Iudaeam capturus</span> <span class="verse"><a name="25">25</a>Macchabeus autem et qui cum ipso erant adpropiante illo deprecabantur Deum caput terra aspergentes lumbosque ciliciis praecincti</span> <span class="verse"><a name="26">26</a>ad altaris crepidinem provoluti ut sibi propitius inimicis autem eorum esset inimicus et adversaretur sicut lex dicit</span> <span class="verse"><a name="27">27</a>et ita post orationem sumptis armis longius de civitate procedentes et proximi hostibus effecti resederunt</span> <span class="verse"><a name="28">28</a>primo autem solis ortu utrique commiserunt isti quidem victoriae et prosperitatis sponsorem cum virtute Dominum habentes illi autem ducem belli animum habebant</span> <span class="verse"><a name="29">29</a>sed cum vehemens pugna esset apparuerunt adversariis de caelo viri quinque in equis frenis aureis decori ducatum Iudaeis praestantes</span> <span class="verse"><a name="30">30</a>ex quibus duo Macchabeum medium habentes armis suis circumseptum incolomem conservabant in adversarios autem tela et fulmina iaciebant ex quo et caecitate confusi et repleti perturbatione cadebant</span> <span class="verse"><a name="31">31</a>interfecti sunt autem viginti milia quingenti et equites sescenti</span> <span class="verse"><a name="32">32</a>Timotheus autem confugit in Gazara praesidium munitum cui praeerat Caereas</span> <span class="verse"><a name="33">33</a>Macchabeus autem et qui cum eo erant laetantes obsederunt praesidium diebus quattuor</span> <span class="verse"><a name="34">34</a>at hii qui in turres erant loci firmitate confisi super modum maledicebant et sermones nefandos iactabant</span> <span class="verse"><a name="35">35</a>sed cum dies quinta inlucesceret viginti iuvenes ex his qui cum Macchabeo erant accensi animis propter blasphemiam viriliter accesserunt ad murum et feroci animo incedentes ascendebant</span> <span class="verse"><a name="36">36</a>sed et alii similiter ascendentes turres portasque succendere adgressi atque ipsos maledicos vivos concremare</span> <span class="verse"><a name="37">37</a>per continuum autem biduum praesidio vastato Timotheum occultantem se in quodam reppertum loco peremerunt et fratrem illius Caerean et Apollofanem occiderunt</span> <span class="verse"><a name="38">38</a>quibus gestis in hymnis et confessionibus benedicebant Dominum qui magna fecit cum Israhel et victoriam illi dedit</span> </p></div</div></div></body></html>