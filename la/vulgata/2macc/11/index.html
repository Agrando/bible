<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 11</strong></div><p><span class="verse"><a name="1">1</a>sed parvo post tempore Lysias procurator regis et propinquus ac negotiorum praepositus graviter ferens de his quae acciderant</span> <span class="verse"><a name="2">2</a>congregatis octoginta milibus et equitatu universo veniebat adversus Iudaeos existimans se civitatem quidem captam gentibus habitaculum facturum</span> <span class="verse"><a name="3">3</a>templum vero in pecuniae quaestu sicut cetera delubra gentium habiturum et per singulos annos venale sacerdotium</span> <span class="verse"><a name="4">4</a>nusquam recogitans Dei potestatem sed mente effrenatus in multitudine peditum et in milibus equitum et in octoginta elefantis confidebat</span> <span class="verse"><a name="5">5</a>ingressus autem Iudaeam et adpropians Bethsurae quod erat in angusto loco ab Hierosolyma intervallo quinque stadiorum illud praesidium expugnabat</span> <span class="verse"><a name="6">6</a>ut autem Macchabeus et qui cum eo erant cognoverunt expugnari praesidia cum fletu et lacrimis rogabant Dominum et omnis turba simul ut bonum angelum mitteret ad salutem Israhel</span> <span class="verse"><a name="7">7</a>et ipse primus Macchabeus sumptis armis ceteros adhortatus est simul secum periculum subire et ferre auxilium fratribus suis</span> <span class="verse"><a name="8">8</a>cumque pariter prompto animo procederent Hierosolymis apparuit praecedens eos eques in veste candida armis aureis hastam vibrans</span> <span class="verse"><a name="9">9</a>tum simul omnes benedixerunt misericordem Dominum et convaluerunt animis non solum homines sed et bestias ferocissimas et muros ferreos parati penetrare</span> <span class="verse"><a name="10">10</a>ibant igitur prompti de caelo habentes adiutorem et miserantem eos Dominum</span> <span class="verse"><a name="11">11</a>leonum autem impetu inruentes hostibus prostraverunt ex eis undecim milia peditum et equites mille sescentos</span> <span class="verse"><a name="12">12</a>universos autem in fugam verterunt plures vero ex eis vulnerati nudi evaserunt sed et ipse Lysias turpiter fugiens evasit</span> <span class="verse"><a name="13">13</a>et quia non insensatus erat secum ipse reputans factam erga se diminutionem et intellegens invictos esse Hebraeos Dei auxilio nitentes misit ad eos</span> <span class="verse"><a name="14">14</a>promisitque consensurum se omnibus quae iusta sunt et regem conpulsurum amicum fieri</span> <span class="verse"><a name="15">15</a>annuit autem Macchabeus precibus Lysiae in omnibus utilitati consulens et quaecumque Macchabeus scripsit Lysiae de Iudaeis ea rex concessit</span> <span class="verse"><a name="16">16</a>nam erant scriptae Iudaeis epistulae a Lysia quidem hunc modum continentes Lysias populo Iudaeorum salutem</span> <span class="verse"><a name="17">17</a>Iohannes et Abessalom qui missi sunt a vobis tradentes scripta postulabant ut ea quae per illos significabantur implerem</span> <span class="verse"><a name="18">18</a>quaecumque igitur regi potuerunt perferri exposui et quae res permittebat concessit</span> <span class="verse"><a name="19">19</a>si igitur in negotiis fidem conservaveritis etiam deinceps honorum vobis causa esse temptabo</span> <span class="verse"><a name="20">20</a>de ceteris autem per singula verbo mandavi et istis et his qui a me missi sunt conloqui vobiscum</span> <span class="verse"><a name="21">21</a>bene valete anno centesimo quadragesimo octavo dioscori die mensis vicesima et quarta</span> <span class="verse"><a name="22">22</a>regis autem epistula ista continebat rex Antiochus Lysiae fratri salutem</span> <span class="verse"><a name="23">23</a>patre nostro inter deos translato nos volentes eos qui sunt in regno nostro sine tumultu agere et rebus suis adhibere diligentiam</span> <span class="verse"><a name="24">24</a>audivimus Iudaeos non consensisse patri ut transferrentur ad ritum Graecorum sed tenere velle suum institutum ac propterea postulare concedi sibi legitima sua</span> <span class="verse"><a name="25">25</a>volentes igitur hanc quoque gentem quietam esse statuentes iudicavimus templum restitui illis ut agerent secundum maiorum suorum consuetudinem</span> <span class="verse"><a name="26">26</a>bene igitur feceris si miseris ad eos et dextram dederis ut cognita nostra voluntate bono animo sint et utilitatibus propriis deserviant</span> <span class="verse"><a name="27">27</a>ad Iudaeos autem regis epistula talis erat rex Antiochus senatui Iudaeorum et ceteris Iudaeis salutem</span> <span class="verse"><a name="28">28</a>si valetis sic estis ut volumus sed et ipsi bene valemus</span> <span class="verse"><a name="29">29</a>adiit nos Menelaus dicens velle vos descendere ad vestros qui sunt apud nos</span> <span class="verse"><a name="30">30</a>his igitur qui commeant usque ad diem tricesimum mensis xandici damus dextras securitatis</span> <span class="verse"><a name="31">31</a>ut Iudaei utantur cibis et legibus suis sicut et prius et nemo eorum ullo modo molestiam patiatur de his quae per ignorantiam gesta sunt</span> <span class="verse"><a name="32">32</a>misi autem et Menelaum qui vos adloquatur</span> <span class="verse"><a name="33">33</a>valete anno centesimo quadragesimo octavo xandici mensis quintadecima</span> <span class="verse"><a name="34">34</a>miserunt autem etiam Romani epistulam ita se habentem Quintus Memmius et Titus Manilius legati Romanorum populo Iudaeorum salutem</span> <span class="verse"><a name="35">35</a>de his quae Lysias cognatus regis concessit vobis et nos concessimus</span> <span class="verse"><a name="36">36</a>de quibus autem iudicavit referendum confestim aliquem mittite diligentius inter vos conferentes ut decernamus sicut congruit vobis nos enim Antiochiam accedimus</span> <span class="verse"><a name="37">37</a>ideoque festinate scribere ut nos quoque sciamus cuius estis voluntatis</span> <span class="verse"><a name="38">38</a>bene valete anno centesimo quadragesimo octavo quintadecima die mensis xandici</span> </p></div</div></div></body></html>