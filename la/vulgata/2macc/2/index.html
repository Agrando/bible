<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 2</strong></div><p><span class="verse"><a name="1">1</a>invenitur autem in descriptionibus Hieremiae prophetae quod iussit accipere ignem eos qui transmigrabantur ut significatum est et ut mandavit transmigratis</span> <span class="verse"><a name="2">2</a>et dedit illis legem ne obliviscerentur praecepta Domini et ut non exerrarent mentibus videntes simulacra aurea et argentea et ornamenta eorum</span> <span class="verse"><a name="3">3</a>et alia huiuscemodi dicens hortabatur ne legem amoverent a corde suo</span> <span class="verse"><a name="4">4</a>erat autem in ipsa scriptura quomodo tabernaculum et arcam iussit propheta divino responso ad se facto comitari secum usquequo exiit in montem in quo Moses ascendit et vidit Dei hereditatem</span> <span class="verse"><a name="5">5</a>et veniens ibi Hieremias invenit locum speluncae et tabernaculum et arcam et altare incensi intulit illuc et ostium obstruxit</span> <span class="verse"><a name="6">6</a>et accesserunt quidam simul qui sequebantur ut notarent sibi locum et non potuerunt invenire</span> <span class="verse"><a name="7">7</a>ut autem cognovit Hieremias culpans illos dixit quod ignotus erit locus donec congreget Deus congregationem populi et propitius fiat</span> <span class="verse"><a name="8">8</a>et tunc Dominus ostendet haec et apparebit maiestas Domini et nubes erit sicut et Mosi manifestabatur et sicut cum Salomon petiit ut locus sanctificaretur magno Deo manifestabat haec</span> <span class="verse"><a name="9">9</a>et ut sapientiam habens obtulit sacrificium dedicationis et consummationis templi</span> <span class="verse"><a name="10">10</a>sicut et Moses orabat ad Dominum et descendit ignis de caelo et consumpsit holocaustum</span> <span class="verse"><a name="11">11</a>et dixit Moses eo quod non sit mundatum quod erat pro peccato et consumptum est</span> <span class="verse"><a name="12">12</a>similiter et Salomon octo diebus celebravit dedicationem</span> <span class="verse"><a name="13">13</a>inferebantur autem in descriptionibus et commentariis Neemiae haec eadem et ut construens bibliothecam congregavit de regibus libros et prophetarum et David et epistulas regum et de donariis</span> <span class="verse"><a name="14">14</a>similiter autem et Iudas ea quae didicerat per bellum quod nobis acciderat congregavit omnia et sunt apud nos</span> <span class="verse"><a name="15">15</a>si ergo desiderastis haec mittite qui perferant vobis</span> <span class="verse"><a name="16">16</a>acturi itaque purificationem scripsimus vobis bene igitur facietis si egeritis hos dies</span> <span class="verse"><a name="17">17</a>Deus autem qui liberavit populum suum et reddidit hereditatem omnibus et regnum et sacerdotium et sanctificationem</span> <span class="verse"><a name="18">18</a>sicut promisit in lege speramus quod cito nostri miserebitur et congregabit de sub caelo in locum sanctum</span> <span class="verse"><a name="19">19</a>eripuit enim nos de magnis periculis et locum purgavit</span> <span class="verse"><a name="20">20</a>de Iuda vero Macchabeo et fratribus eius et de templi magni purificatione et de arae dedicatione</span> <span class="verse"><a name="21">21</a>sed et de proeliis quae pertinent ad Antiochum Nobilem et filium eius Eupatorem</span> <span class="verse"><a name="22">22</a>et de inluminationibus quae de caelo factae sunt ad eos qui pro Iudaeis fortiter fecerunt ita ut universam regionem cum pauci essent vindicarent et barbaram multitudinem fugarent</span> <span class="verse"><a name="23">23</a>et famosissimum in toto orbe templum recuperarent et civitatem liberarent ut leges quae abolendae erant restituerentur Domino cum omni tranquillitate propitio facto illis</span> <span class="verse"><a name="24">24</a>itemque ab Iasone Cyreneo quinque libris conprehensa temptavimus nos uno volumine breviare</span> <span class="verse"><a name="25">25</a>considerantes enim multitudinem librorum et difficultatem volentibus adgredi narrationes historiarum propter multitudinem rerum</span> <span class="verse"><a name="26">26</a>curavimus volentibus quidem legere ut esset animi oblectatio studiosis vero ut facile possint memoriae commendare omnibus autem legentibus utilitas conferatur</span> <span class="verse"><a name="27">27</a>et nobis quidem ipsis qui opus hoc breviandi causa suscepimus non facilem laborem immo vero negotium plenum vigiliarum et sudoris adsumpsimus</span> <span class="verse"><a name="28">28</a>sicut hii qui praeparant convivium et quaerunt aliorum voluntati parere propter multorum gratiam libenter laborem sustinemus</span> <span class="verse"><a name="29">29</a>veritatem quidem de singulis auctori concedentes ipsi autem secundum datam formam brevitati studentes</span> <span class="verse"><a name="30">30</a>sicut enim novae domus architecto de universa structura curandum est ei vero qui pingere conatur quae apta sunt ad ornatum exquirenda sunt ita aestimandum est et in nobis</span> <span class="verse"><a name="31">31</a>etenim intellectum colligere et ordinare sermonem et curiosius partes singulas quasque disquaerere historiae congruit auctori</span> <span class="verse"><a name="32">32</a>brevitatem vero dictionis sectari et exsecutiones rerum vitare brevitati concedendum est</span> <span class="verse"><a name="33">33</a>hinc igitur narrationem incipiemus de praefatione tantum dixisse sufficiat stultum etenim est ante historiam effluere in ipsa autem historia succingi</span> </p></div</div></div></body></html>