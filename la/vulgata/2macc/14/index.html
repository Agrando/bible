<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 14</strong></div><p><span class="verse"><a name="1">1</a>sed post triennii tempus cognovit Iudas et qui cum eo erant Demetrium Seleuci cum multitudine valida et navibus per portum Tripoli ascendisse ad loca oportuna</span> <span class="verse"><a name="2">2</a>et tenuisse regiones adversus Antiochum et eius ducem Lysiam</span> <span class="verse"><a name="3">3</a>Alchimus autem quidam qui summus sacerdos fuerat sed voluntarie coinquinatus est temporibus commixtionis considerans nullo modo sibi esse salutem neque accessum ad altare</span> <span class="verse"><a name="4">4</a>venit ad regem Demetrium centesimo quinquagesimo anno offerens ei auream coronam et palmam super haec et tallos qui templi esse videbantur et ipsa quidem die siluit</span> <span class="verse"><a name="5">5</a>tempus autem oportunum dementiae suae nanctus convocatus a Demetrio ad consilium et interrogatus quibus rebus et consiliis Iudaei niterentur</span> <span class="verse"><a name="6">6</a>respondit ipsi qui dicuntur Asidei Iudaeorum quibus praeest Iudas Macchabeus bella nutriunt et seditiones movent nec patiuntur regnum esse quietum</span> <span class="verse"><a name="7">7</a>nam et ego defraudatus parentum gloria dico autem summo sacerdotio huc veni</span> <span class="verse"><a name="8">8</a>primo quidem utilitatibus regis fidem servans secundo autem etiam civibus consulens nam illorum pravitate universum genus nostrum non minime vexatur</span> <span class="verse"><a name="9">9</a>sed his singulis oro rex cognitis et regioni et generi secundum pervulgatam omnibus humanitatem tuam prospice</span> <span class="verse"><a name="10">10</a>nam quamdiu superest Iudas inpossibile est pacem esse negotiis</span> <span class="verse"><a name="11">11</a>talibus autem ab hoc dictis et ceteri amici hostiliter habentes adversus Iudam inflammaverunt Demetrium</span> <span class="verse"><a name="12">12</a>qui statim Nicanorem praepositum elefantorum ducem misit Iudaeam</span> <span class="verse"><a name="13">13</a>datis mandatis ipsum quidem Iudam caperet eos vero qui cum illo erant dispergeret et constitueret Alchimum maximi templi summum sacerdotem</span> <span class="verse"><a name="14">14</a>tunc gentes quae de Iudaea fugerant Iudam segregatim se Nicanori miscebant miserias et clades Iudaeorum prosperitates rerum suarum existimantes</span> <span class="verse"><a name="15">15</a>audito itaque Iudaei Nicanoris adventu et conventu nationum conspersi terra rogabant eum qui populum suum constituit eum in aeternum custodiret quique suam portionem signis evidentibus protegit</span> <span class="verse"><a name="16">16</a>imperante autem duce statim inde moverunt et convenerunt ad castellum Dessau</span> <span class="verse"><a name="17">17</a>Simon vero frater Iudae commiserat cum Nicanore sed conterritus est repentino adventu adversariorum</span> <span class="verse"><a name="18">18</a>Nicanor tamen audiens virtutem comitum Iudae et animi magnitudinem quam pro patriae certaminibus habebant sanguine iudicium facere metuebat</span> <span class="verse"><a name="19">19</a>quam ob rem misit Possidonium et Theodotum et Matthathiam ut darent dextras atque acciperent</span> <span class="verse"><a name="20">20</a>et cum diu de his consilium ageretur et ipse dux ad multitudinem rettulisset omnium una fuit sententia amicitiis annuere</span> <span class="verse"><a name="21">21</a>itaque diem constituerunt qua secreto inter se agerent et a singulis sellae prolatae sunt et positae</span> <span class="verse"><a name="22">22</a>praecepit autem Iudas armatos esse locis oportunis ne forte ab hostibus repente mali aliquid oriretur et congruum conloquium fecerunt</span> <span class="verse"><a name="23">23</a>morabatur autem Nicanor Hierosolymis et nihil inique agebat gregesque turbarum quae congregatae fuerant dimisit</span> <span class="verse"><a name="24">24</a>habebat autem semper Iudam carum ex animo erat vero inclinatus</span> <span class="verse"><a name="25">25</a>rogavit eum ducere uxorem filiosque procreare nuptias fecit quiete egit communiterque vivebant</span> <span class="verse"><a name="26">26</a>Alchimus autem videns caritatem illorum ad invicem et conventiones venit ad Demetrium et dicebat Nicanorem rebus alienis adsentare Iudamque regni insidiatorem successorem sibi destinasse</span> <span class="verse"><a name="27">27</a>itaque rex exasperatus et pessimis huius criminationibus inritatus scripsit Nicanori dicens graviter quidem se ferre de amicitiae conventione iubere tamen Macchabeum citius vinctum mittere Antiochiam</span> <span class="verse"><a name="28">28</a>quibus cognitis Nicanor consternabatur et graviter ferebat si ea quae convenerant irrita faceret nihil laesus a viro</span> <span class="verse"><a name="29">29</a>sed quia regi resistere non poterat oportunitatem observabat qua praeceptum perficeret</span> <span class="verse"><a name="30">30</a>at Macchabeus videns austerius secum agere Nicanorem et consuetum occursum ferocius exhibentem intellegens non ex bono esse austeritatem istam paucis suorum congregatis occultavit se a Nicanore</span> <span class="verse"><a name="31">31</a>quod ut ille cognovit fortiter se a viro praeventum venit ad maximum et sanctissimum templum et sacerdotibus solitas hostias offerentibus iussit sibi tradi virum</span> <span class="verse"><a name="32">32</a>quibus cum iuramento dicentibus nescire se ubi esset qui quaerebatur extendens manum ad templum</span> <span class="verse"><a name="33">33</a>iuravit nisi mihi vinctum Iudam tradideritis istud Dei fanum in planitiem deducam et altare effodiam et templum hoc Libero patri consecrabo</span> <span class="verse"><a name="34">34</a>et his dictis abiit sacerdotes autem protendentes manus in caelum invocabant eum qui semper propugnator esset gentis ipsorum haec dicentes</span> <span class="verse"><a name="35">35</a>tu Domine qui universitatis nullius indiges voluisti templum habitationis tuae fieri in nobis</span> <span class="verse"><a name="36">36</a>et nunc sancte sanctorum omnium Domine conserva in aeternum inpollutam domum istam quae nuper mundata est</span> <span class="verse"><a name="37">37</a>Razias autem quidam de senioribus ab Hierosolymis delatus est Nicanori vir amator civitatis et bene audiens qui pro adfectu pater Iudaeorum appellabatur</span> <span class="verse"><a name="38">38</a>hic multis temporibus continentiae propositum tenuit in iudaismo corpusque et animam tradere contentus pro perseverantia</span> <span class="verse"><a name="39">39</a>volens autem Nicanor manifestare odium quod habebat in Iudaeos misit milites quingentos ut eum conprehenderent</span> <span class="verse"><a name="40">40</a>putabat enim si illum decepisset se cladem maximam Iudaeis inlaturum</span> <span class="verse"><a name="41">41</a>turbis autem inruere domum eius et ianuam disrumpere atque ignem admovere cupientibus cum iam conprehenderetur gladio se petit</span> <span class="verse"><a name="42">42</a>eligens nobiliter mori potius quam subditus fieri peccatoribus et contra natales suos indignis iniuriis agi</span> <span class="verse"><a name="43">43</a>sed cum per festinationem non certo ictu plagam dedisset et turbae intra ostia inrumperent recurrens audenter ad murum praecipitavit semet ipsum viriliter in turbas</span> <span class="verse"><a name="44">44</a>quibus velociter locum dantibus casui eius venit per mediam cervicem</span> <span class="verse"><a name="45">45</a>et cum adhuc spiraret accensis animis surrexit cum et sanguis eius magno fluxu deflueret saucius cursu turbam pertransiit</span> <span class="verse"><a name="46">46</a>et stans super petram quandam praeruptam et iam exsanguis effectus conplexus intestina sua utrisque manibus proiecit super turbas invocans Dominatorem vitae ac spiritus ut haec illi iterum redderet atque ita vita defunctus est</span> </p></div</div></div></body></html>