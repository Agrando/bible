<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 4</strong></div><p><span class="verse"><a name="1">1</a>Simon autem praedictus pecuniarum et patriae delator male loquebatur de Onia tamquam ipse Heliodorum instigasset ad haec et ipse fuisset incentor malorum</span> <span class="verse"><a name="2">2</a>provisoremque civitatis ac defensorem gentis suae et aemulatorem legis Dei audebat insidiatorem regni dicere</span> <span class="verse"><a name="3">3</a>sed cum inimicitiae in tantum procederent ut etiam per quosdam Simonis necessarios homicidia fierent</span> <span class="verse"><a name="4">4</a>considerans Onias periculum contentionis et Apollonium insanire utpote ducem Coelesyriae et Foenicis ad augendam malitiam Simonis ad regem se contulit</span> <span class="verse"><a name="5">5</a>non ut civium accusator sed communem utilitatem apud semet ipsum universae multitudinis considerans</span> <span class="verse"><a name="6">6</a>videbat enim sine regali providentia inpossibile esse pacem rebus dari nec Simonem posse cessare ab stultitia sua</span> <span class="verse"><a name="7">7</a>sed post Seleuci vitae excessum cum suscepisset regnum Antiochus qui Nobilis appellabatur ambiebat Iason frater Oniae summum sacerdotium</span> <span class="verse"><a name="8">8</a>adito rege promittens ei argenti talenta sexaginta et trecenta et ex reditibus aliis talenta octoginta</span> <span class="verse"><a name="9">9</a>super haec promittebat et alia centum quinquaginta si potestati eius concederetur gymnasium et ephoebian sibi constituere et eos qui in Hierosolymis erant Antiochenos scribere</span> <span class="verse"><a name="10">10</a>quod cum rex agnovisset et obtinuisset principatum statim ad gentilem ritum contribules suos transferre coepit</span> <span class="verse"><a name="11">11</a>et amotis his quae humanitatis causa Iudaeis a regibus fuerant constituta per Iohannem patrem Eupolemi qui apud Romanos de amicitia et societate functus est legationem legitimam civium iura destituens prava instituta sancibat</span> <span class="verse"><a name="12">12</a>etenim ausus est sub ipsa arce gymnasium constituere et optimos quosque ephoeborum in lupanaribus ponere</span> <span class="verse"><a name="13">13</a>erat autem hoc non initium sed incrementum quoddam et profectus gentilis et alienigenae conversationis propter impii et non sacerdotis Iasonis nefarium et inauditum scelus</span> <span class="verse"><a name="14">14</a>ita ut sacerdotes iam non circa altaris officia dediti essent sed contempto templo et sacrificiis neglectis festinarent participes fieri palestrae et praebitionis eius iniustae et in exercitiis disci</span> <span class="verse"><a name="15">15</a>et patrios quidem honores nihil habentes graecas glorias optimas arbitrabantur</span> <span class="verse"><a name="16">16</a>quarum gratia periculosa eos contentio habebat et eorum instituta aemulabantur ac per omnia his consimiles esse cupiebant quos hostes et peremptores habuerant</span> <span class="verse"><a name="17">17</a>in leges enim divinas impie agere inpune non cedit sed haec sequens tempus declaravit</span> <span class="verse"><a name="18">18</a>cum autem quinquennalis agon Tyro celebraretur et rex praesens esset</span> <span class="verse"><a name="19">19</a>misit Iason facinorosus ab Hierosolymis viros peccatores portantes argenti didragmas trecentas in sacrificiis Herculis quas postulaverunt hii qui adportaverant ne in sacrificiis erogarentur quia non oporteret sed in alios sumptus eas deputari</span> <span class="verse"><a name="20">20</a>sed haec oblata sunt quidem ab eo qui miserat in sacrificium Herculis propter praesentes autem datae sunt in fabricam navium triremis</span> <span class="verse"><a name="21">21</a>misso autem in Aegypto Apollonio Mnesthei filio propter primatus Filometoris regis cum cognovisset Antiochus alienum se a negotiis regni effectum propriis utilitatibus consulens profectus inde venit Ioppen et inde Hierosolymam</span> <span class="verse"><a name="22">22</a>et magnifice ab Iasone et civitate susceptus cum facularum luminibus et laudibus ingressus est et inde Foenicen exercitum convertit</span> <span class="verse"><a name="23">23</a>et post triennii tempus misit Iason Menelaum supradicti Simonis fratrem portantem pecunias regi et de negotiis necessariis responsa perlaturum</span> <span class="verse"><a name="24">24</a>at ille commendatus regi cum magnificasset faciem potestatis eius in semet ipsum retorsit summum sacerdotium superponens Iasonem talenta argenti trecenta</span> <span class="verse"><a name="25">25</a>acceptisque a rege mandatis venit nihil quidem dignum habens sacerdotio animos vero crudelis tyranni et ferae beluae iram gerens</span> <span class="verse"><a name="26">26</a>et Iason quidem qui proprium fratrem captivaverat ipse deceptus profugus in ammaniten expulsus est regionem</span> <span class="verse"><a name="27">27</a>Menelaus autem principatum quidem obtinuit de pecuniis vero regi promissis nihil agebat cum exactionem faceret Sostratus qui arce erat praepositus</span> <span class="verse"><a name="28">28</a>nam ad hunc exactio vectigalium pertinebat quam ob causam utrique ad regem vocati</span> <span class="verse"><a name="29">29</a>Menelaus motus est sacerdotio succedente Lysimacho fratre suo Sostratus autem praelatus est Cypris</span> <span class="verse"><a name="30">30</a>et cum haec agerentur contigit Tarsenses et Mallotas seditionem movere eo quod Antiochidi concubinae regis dono essent dati</span> <span class="verse"><a name="31">31</a>festinanter itaque rex venit sedare illos relicto suffecto uno ex comitibus suis Andronico</span> <span class="verse"><a name="32">32</a>ratus autem Menelaus accepisse se tempus oportunum aurea quaedam vasa templo furatus donavit Andronico et alia vendiderat Tyro et per vicinas civitates</span> <span class="verse"><a name="33">33</a>quod cum certissime cognovisset Onias arguebat eum ipse in loco tuto se continens Antiochiae secus Dafnen</span> <span class="verse"><a name="34">34</a>unde Menelaus accedens ad Andronicum rogabat ut Onian interficeret qui cum venisset ad Onian et datis dextris cum iureiurando quamvis esset ei suspectus suasisset asylo procedere statim eum peremit non veritus iustitiam</span> <span class="verse"><a name="35">35</a>ob quam causam non solum Iudaei sed et aliae quoque nationes indignabantur et moleste ferebant de nece tanti viri iniusta</span> <span class="verse"><a name="36">36</a>sed regressum regem de Ciliciae locis adierunt Iudaei apud Antiochiam simul et Graeci conquerentes de iniqua nece Oniae</span> <span class="verse"><a name="37">37</a>contristatus itaque ad animam Antiochus et flexus ad misericordiam lacrimas fudit recordatus defuncti sobrietatem et modestiam</span> <span class="verse"><a name="38">38</a>accensusque animis Andronicum purpura exutum circumduci per totam civitatem iubet et eodem loco quo in Onian impietatem commiserat sacrilegum vita privari Domino illi dignam poenam tribuente</span> <span class="verse"><a name="39">39</a>multis autem sacrilegiis in templo a Lysimacho commissis Menelai consilio et divulgata fama congregata est multitudo adversus Lysimachum multo iam auro exportato</span> <span class="verse"><a name="40">40</a>turbis autem insurgentibus et animis ira repletis Lysimachus armatis fere tribus milibus iniquis manibus uti coepit duce quodam Tyranno aetate pariter et dementia provecto</span> <span class="verse"><a name="41">41</a>sed ut intellexerunt conatum Lysimachi alii lapides alii fustes validos arripere quidam vero cinerem in Lysimachum iacere</span> <span class="verse"><a name="42">42</a>et multi quidem vulnerati quidam autem et prostrati omnes vero in fugam versi sunt ipsum etiam sacrilegum secus aerarium interfecerunt</span> <span class="verse"><a name="43">43</a>de his ergo coepit iudicium adversus Menelaum agitari</span> <span class="verse"><a name="44">44</a>et cum venisset rex Tyrum ad ipsum negotium detulerunt missi viri tres a senioribus</span> <span class="verse"><a name="45">45</a>et cum superaretur Menelaus promisit Ptolomeo multas pecunias ad suadendum regi</span> <span class="verse"><a name="46">46</a>itaque Ptolomeus in quodam atrio positum quasi refrigerandi gratia regem adiit et a sententia deduxit</span> <span class="verse"><a name="47">47</a>et Menelaum quidem universae malitiae reum criminibus absolvit miseros autem qui etiam si apud Scytas causam dixissent innocentes iudicarentur morte damnavit</span> <span class="verse"><a name="48">48</a>cito ergo iniustam poenam dederunt qui pro civitate et populo et sacris vasis causam prosecuti sunt</span> <span class="verse"><a name="49">49</a>quam ob rem Tyri quoque indignati erga sepulturam eorum liberalissimi extiterunt</span> <span class="verse"><a name="50">50</a>Menelaus autem propter eorum qui in potentia erant avaritiam permanebat in potestate crescens in malitia et ad insidias civium</span> </p></div</div></div></body></html>