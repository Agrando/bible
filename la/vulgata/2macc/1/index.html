<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 1</strong></div><p><span class="verse"><a name="1">1</a>fratribus qui sunt per Aegyptum Iudaeis salutem dicunt fratres qui sunt in Hierosolymis Iudaei et qui in regione Iudaeae et pacem bonam</span> <span class="verse"><a name="2">2</a>benefaciat vobis Deus et meminerit testamenti sui quod est ad Abraham et Isaac et Iacob servorum suorum fidelium</span> <span class="verse"><a name="3">3</a>et det vobis cor omnibus ut colatis eum et faciatis eius voluntatem corde magno et animo volente</span> <span class="verse"><a name="4">4</a>adaperiat cor vestrum in lege sua et in praeceptis eius et faciat pacem</span> <span class="verse"><a name="5">5</a>exaudiat orationes vestras et reconcilietur vobis nec vos deserat in tempore malo</span> <span class="verse"><a name="6">6</a>et nunc hic sumus orantes pro vobis</span> <span class="verse"><a name="7">7</a>regnante Demetrio anno centesimo sexagesimo nono nos Iudaei scripsimus vobis in tribulatione et impetu qui supervenit nobis in istis annis ex quo recessit Iason a sancta terra et a regno</span> <span class="verse"><a name="8">8</a>portam succenderunt et effuderunt sanguinem innocentem et oravimus ad Dominum et exauditi sumus et obtulimus sacrificium et similaginem et accendimus lucernas et proposuimus panes</span> <span class="verse"><a name="9">9</a>et nunc frequentate dies scenophegiae mensis casleu</span> <span class="verse"><a name="10">10</a>anno centesimo octogesimo octavo populus qui est Hierosolymis et in Iudaea senatusque et Iudas Aristobolo magistro Ptolomei regis qui est de genere christorum sacerdotum et his qui in Aegypto sunt Iudaeis salutem et sanitatem</span> <span class="verse"><a name="11">11</a>de magnis periculis a Deo liberati magnifice gratias ipsi utpote qui adversus talem regem dimicavimus</span> <span class="verse"><a name="12">12</a>ipse enim ebullire fecit de Perside eos qui pugnaverunt contra nos</span> <span class="verse"><a name="13">13</a>nam cum in Perside esset dux ipse et cum ipso inmensus exercitus cecidit in templo Naneae consilio deceptus sacerdotis Naneae</span> <span class="verse"><a name="14">14</a>ut enim cum ea habitaturus venit ad locum Antiochus et amici eius et ut acciperet pecunias multas dotis nomine</span> <span class="verse"><a name="15">15</a>cumque proposuissent eas sacerdotes Naneae et ipse cum paucis ingressus esset intra ambitum fani clauserunt templum</span> <span class="verse"><a name="16">16</a>cum intrasset Antiochus apertoque occulto aditu templi mittentes lapides percusserunt ducem et qui cum eo erant et diviserunt membratim et capitibus amputatis foras proiecerunt</span> <span class="verse"><a name="17">17</a>per omnia benedictus Deus qui tradidit impios</span> <span class="verse"><a name="18">18</a>facturi igitur quinta et vicesima mensis casleu purificationem templi necessarium duximus significare vobis ut vos quoque agatis diem scenophegiae et diem ignis qui datus est quando Neemias aedificato templo et altari obtulit sacrificia</span> <span class="verse"><a name="19">19</a>nam cum in Persidem ducerentur patres nostri sacerdotes qui tunc Dei cultores erant acceptum ignem de altario occulte absconderunt in valle ubi erat puteus altus siccus et in eo contutati sunt eum ita ut omnibus ignotus esset locus</span> <span class="verse"><a name="20">20</a>cum praeterissent autem multi anni et placuit Deo ut mitteretur Neemias a rege Persidis nepotes sacerdotum illorum qui absconderant misit ad requirendum ignem et sicut narraverunt nobis non invenerunt ignem sed aquam crassam</span> <span class="verse"><a name="21">21</a>et iussit eos haurire et adferre sibi et sacrificia quae inposita erant iussit sacerdos Neemias aspargi aqua ipsa et ligna et quae erant superposita</span> <span class="verse"><a name="22">22</a>utque hoc factum est et tempus adfuit quo sol refulsit qui prius erat in nubilo accensus est ignis magnus ita ut omnes mirarentur</span> <span class="verse"><a name="23">23</a>orationem autem faciebant omnes sacerdotes dum consummaretur sacrificium Ionatha inchoante ceteris autem respondentibus</span> <span class="verse"><a name="24">24</a>et Neemiae erat oratio hunc habens modum Domine Deus omnium creator terribilis et fortis iustus et misericors qui solus es rex bonus</span> <span class="verse"><a name="25">25</a>solus praestans solus iustus et omnipotens et aeternus qui liberas Israhel de omni malo qui fecisti patres electos et sanctificasti eos</span> <span class="verse"><a name="26">26</a>accipe sacrificium pro universo populo tuo Israhel et custodi partem tuam et sanctifica</span> <span class="verse"><a name="27">27</a>congrega dispersionem nostram libera eos qui serviunt gentibus contemptos et abominatos respice ut sciant gentes quod tu es Deus noster</span> <span class="verse"><a name="28">28</a>adflige opprimentes et contumeliam facientes in superbia</span> <span class="verse"><a name="29">29</a>constitue populum tuum in loco sancto tuo sicut dixit Moses</span> <span class="verse"><a name="30">30</a>sacerdotes autem psallebant hymnos usquequo consumptum esset sacrificium</span> <span class="verse"><a name="31">31</a>cum autem consummatum fuisset sacrificium ex residua aqua Neemias iussit lapides maiores perfundi</span> <span class="verse"><a name="32">32</a>quod ut factum est flamma ex eis accensa est sed ex lumine quod refulsit ab altari consumpta est</span> <span class="verse"><a name="33">33</a>ut vero manifestata essent haec renuntiatum est regi Persarum quod in loco in quo ignem absconderant hii qui translati erant sacerdotes aqua apparuit de qua Neemias et qui cum eo erant purificaverunt sacrificia</span> <span class="verse"><a name="34">34</a>considerans autem rex et rem diligenter examinans fecit ei templum</span> <span class="verse"><a name="35">35</a>et si quibus donaverat rex multa bona accipiebat ex hoc et tribuebat</span> <span class="verse"><a name="36">36</a>appellavit autem Neemias hoc Nepthar quod interpretatur purificatio vocatur autem apud plures Nephi</span> </p></div</div></div></body></html>