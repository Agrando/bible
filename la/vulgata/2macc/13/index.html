<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/la/vulgata/2macc/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/la">Latin</a> &gt; <a href="/la/vulgata">Biblia Sacra Vulgata</a> &gt; <a href="/la/vulgata/2macc">2 Maccabees</a> &gt <strong>Chapter 13</strong></div><p><span class="verse"><a name="1">1</a>anno centesimo quadragesimo nono cognovit Iudas Antiochum Eupatoris venire cum multitudine adversus Iudaeam</span> <span class="verse"><a name="2">2</a>et cum eo Lysiam procuratorem et praepositum negotiorum secum habentem peditum centum decem milia et equitum quinque milia et elefantos viginti duo currus cum falcibus trecentos</span> <span class="verse"><a name="3">3</a>commiscuit autem se illis et Menelaus et cum multa fallacia deprecabatur Antiochum non pro patriae salute sed sperans se constitui in principatum</span> <span class="verse"><a name="4">4</a>sed Rex regum suscitavit animos Antiochi in peccatorem et suggerente Lysia hunc esse causam omnium malorum iussit ut eis est consuetudo conprehensum in eodem loco necari</span> <span class="verse"><a name="5">5</a>erat autem in eodem loco turris quinquaginta cubitorum aggestum undique habens cineris haec prospectum habebat in praeceps</span> <span class="verse"><a name="6">6</a>inde in cinerem deici iussit sacrilegum omnibus eum propellentibus ad interitum</span> <span class="verse"><a name="7">7</a>et tali lege praevaricatorem legis contigit mori nec terrae dari Menelaum</span> <span class="verse"><a name="8">8</a>et quidem satis iuste nam quia multa erga aram Dei delicta commisit cuius ignis et cinis erat sanctus ipse in cineris morte damnatus est</span> <span class="verse"><a name="9">9</a>sed rex mente effrenatus veniebat nequiorem se Iudaeis ostensurus</span> <span class="verse"><a name="10">10</a>quibus Iudas cognitis praecepit populo ut die ac nocte Dominum invocarent quo sicut semper et nunc adiuvaret eos</span> <span class="verse"><a name="11">11</a>quippe qui lege et patria sanctoque templo privari vererentur ac populum qui nuper paululum respirasset ne sineret blasphemis rursum nationibus subdi</span> <span class="verse"><a name="12">12</a>omnibus itaque id simul facientibus et petentibus a Domino misericordiam cum fletu et ieiuniis per triduum continuum prostratis hortatus est eos Iudas ut se praepararent</span> <span class="verse"><a name="13">13</a>ipse vero cum senioribus cogitavit priusquam rex admoveret exercitum ad Iudaeam et obtineret civitatem exire et Domini iudicio committere exitum rei</span> <span class="verse"><a name="14">14</a>dans itaque potestatem omnium Deo mundi creatori et hortatus suos ut fortiter dimicarent et usque ad mortem pro legibus templo civitate patria et civibus starent circa Modin exercitum constituit</span> <span class="verse"><a name="15">15</a>et dato signo suis Dei victoria iuvenibus fortissimis electis nocte adgressus aulam regiam in castris interfecit viros quattuor milia et maximum elefantorum cum his qui superpositi erant</span> <span class="verse"><a name="16">16</a>summoque metu ac perturbatione hostium replentes rebus prospere gestis abierunt</span> <span class="verse"><a name="17">17</a>hoc autem factum est die inlucescente adiuvante eum Domini protectione</span> <span class="verse"><a name="18">18</a>sed rex accepto gustu audaciae Iudaeorum arte difficultates locorum temptabat</span> <span class="verse"><a name="19">19</a>et Bethsurae quod erat Iudaeorum praesidium munitum castra admovebat sed fugabatur inpingebat minuebatur</span> <span class="verse"><a name="20">20</a>his autem qui intus erant Iudas necessaria mittebat</span> <span class="verse"><a name="21">21</a>enuntiavit autem mysteria hostibus Rhodocus quidam de iudaico exercitu qui requisitus conprehensus conclusus est</span> <span class="verse"><a name="22">22</a>iterum rex sermonem habuit ad eos qui erant in Bethsuris dextram dedit accepit abiit</span> <span class="verse"><a name="23">23</a>commisit cum Iuda superatus est ut autem cognovit rebellasse Philippum Antiochiae qui relictus erat super negotia mente consternatus Iudaeos deprecans subditusque eis iurat de omnibus quibus iustum visum est et reconciliatus obtulit sacrificium honorificavit templum et munera posuit</span> <span class="verse"><a name="24">24</a>Macchabeum amplexus est et fecit eum ab Ptolomaide usque Gerrenos ducem et principem</span> <span class="verse"><a name="25">25</a>ut autem venit Ptolomaidam graviter ferebant Ptolomenses amicitiae conventionem indignantes ne forte foedus inrumperent</span> <span class="verse"><a name="26">26</a>tunc ascendit Lysias tribunal et exposuit rationem et populum sedavit regressusque est Antiochiam et hoc modo regi profectio et reditus processit</span> </p></div</div></div></body></html>