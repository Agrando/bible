<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/isa/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/isa">Isaiah</a> &gt <strong>Chapter 21</strong></div><p><span class="verse"><a name="1">1</a>Utsaga om Öknen vid havet.  Likasom en storm som far fram i Sydlandet kommer det från öknen, från det fruktansvärda landet.</span> <span class="verse"><a name="2">2</a>En gruvlig syn har blivit mig kungjord: »Härjare härja, rövare röva. Drag upp, du Elam! Träng på, du Mediens folk! På all suckan vill jag göra slut.»</span> <span class="verse"><a name="3">3</a>Fördenskull darra nu mina länder, ångest griper mig, lik en barnaföderskas ångest; förvirring kommer över mig, så att jag icke kan höra, förskräckelse fattar mig, så att jag icke kan se.</span> <span class="verse"><a name="4">4</a>Mitt hjärta är utom sig, jag kväljes av förfäran; skymningen, som jag längtade efter, vållar mig nu skräck.</span> <span class="verse"><a name="5">5</a>Man dukar bord, man breder ut täcken, man äter och dricker. Nej, stån upp, I furstar; smörjen edra sköldar!</span> <span class="verse"><a name="6">6</a>Ty så har Herren sagt till mig: »Gå och ställ ut en väktare; vad han får se, det må han förkunna.</span> <span class="verse"><a name="7">7</a>Och om han ser ett tåg, ryttare par efter par, ett tåg av åsnor, ett tåg av kameler, då må han giva akt, noga giva akt.»</span> <span class="verse"><a name="8">8</a>Och denne ropade, såsom ett lejon ryter: »Herre, här står jag på vakt beständigt, dagen igenom, och jag förbliver här på min post natt efter natt.</span> <span class="verse"><a name="9">9</a>Och se, nu kommer här ett tåg av män, ryttare par efter par!» Och åter talade han och sade: »Fallet, fallet är Babel! Alla dess gudabeläten äro nedbrutna till jorden.»</span> <span class="verse"><a name="10">10</a>O du mitt krossade, mitt söndertröskade folk, vad jag har hört av HERREN Sebaot, Israels Gud, det har jag förkunnat för eder.</span> <span class="verse"><a name="11">11</a>Utsaga om Duma.  Man ropar till mig från Seir: »Väktare, vad lider natten? Väktare, vad lider natten?»</span> <span class="verse"><a name="12">12</a>Väktaren svarar: »Morgon har kommit, och likväl är det natt. Viljen I fråga mer, så frågen; kommen tillbaka igen.»</span> <span class="verse"><a name="13">13</a>Utsaga över Arabien.  Tagen natthärbärge i Arabiens vildmark, I karavaner från Dedan.</span> <span class="verse"><a name="14">14</a>Må man komma emot de törstande och giva dem vatten. Ja, inbyggarna i Temas land gå de flyktande till mötes med bröd.</span> <span class="verse"><a name="15">15</a>Ty de fly undan svärd, undan draget svärd, och undan spänd båge och undan krigets tunga.</span> <span class="verse"><a name="16">16</a>Ty så har Herren sagt till mig: Om ett år, såsom dagakarlen räknar året, skall all Kedars härlighet vara förgången,</span> <span class="verse"><a name="17">17</a>och föga skall då vara kvar av Kedars hjältars bågar, så många de äro.  Ty så har HERREN, Israels Gud, talat.</span> </p></div</div></div></body></html>