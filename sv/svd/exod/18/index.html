<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/exod/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/exod">Exodus</a> &gt <strong>Chapter 18</strong></div><p><span class="verse"><a name="1">1</a>Och Jetro, prästen i Midjan, Moses svärfader, fick höra allt vad Gud hade gjort med Mose och med sitt folk Israel, huru HERREN hade fört Israel ut ur Egypten.</span> <span class="verse"><a name="2">2</a>Då tog Jetro, Moses svärfader, med sig Sippora, Moses hustru, som denne förut hade sänt hem,</span> <span class="verse"><a name="3">3</a>så ock hennes två söner -- av dessa hade den ene fått namnet Gersom, »ty», sade Mose, »jag är en främling i ett land som icke är mitt»,</span> <span class="verse"><a name="4">4</a>och den andre namnet Elieser, »ty», sade han, »min faders Gud blev mig till hjälp och räddade mig ifrån Faraos svärd».  --</span> <span class="verse"><a name="5">5</a>Då så Jetro, Moses svärfader, kom med Moses söner och hans hustru till honom i öknen, där han hade slagit upp sitt läger vid Guds berg,</span> <span class="verse"><a name="6">6</a>lät han säga till Mose: »Jag, din svärfader Jetro, kommer till dig med din hustru och hennes båda söner.»</span> <span class="verse"><a name="7">7</a>Då gick Mose sin svärfader till mötes och bugade sig för honom och kysste honom.  Och när de hade hälsat varandra, gingo de in i tältet.</span> <span class="verse"><a name="8">8</a>Och Mose förtäljde för sin svärfader allt vad HERREN hade gjort med Farao och egyptierna, för Israels skull, och alla de vedermödor som de hade haft att utstå på vägen, och huru HERREN hade räddat dem.</span> <span class="verse"><a name="9">9</a>Och Jetro fröjdade sig över allt det goda som HERREN hade gjort mot Israel, i det han hade räddat dem ur egyptiernas hand.</span> <span class="verse"><a name="10">10</a>Och Jetro sade: »Lovad vare HERREN, som har räddat eder ur egyptiernas hand och ur Faraos hand, HERREN, som har räddat folket undan egyptiernas hand!</span> <span class="verse"><a name="11">11</a>Nu vet jag att HERREN är större än alla andra gudar, ty så bevisade han sig, när man handlade övermodigt mot detta folk.»</span> <span class="verse"><a name="12">12</a>Och Jetro, Moses svärfader, frambar ett brännoffer och några slaktoffer åt Gud; och Aron och alla de äldste i Israel kommo och höllo måltid med Moses svärfader inför Gud.</span> <span class="verse"><a name="13">13</a>Dagen därefter satte Mose sig för att döma folket, och folket stod omkring Mose från morgonen ända till aftonen.</span> <span class="verse"><a name="14">14</a>Då nu Moses svärfader såg allt vad han hade att beställa med folket, sade han: »Vad är det allt du har att bestyra med folket?  Varför sitter du här till doms ensam under det att allt folket måste stå omkring dig från morgonen ända till aftonen?»</span> <span class="verse"><a name="15">15</a>Mose svarade sin svärfader: »Folket kommer till mig för att fråga Gud.</span> <span class="verse"><a name="16">16</a>De komma till mig, när de hava någon rättssak, och jag dömer då mellan dem; och jag kungör då för dem Guds stadgar och lagar.»</span> <span class="verse"><a name="17">17</a>Då sade Moses svärfader till honom: »Du går icke till väga på det rätta sättet.</span> <span class="verse"><a name="18">18</a>Både du själv och folket omkring dig måsten ju bliva uttröttade; ett sådant förfaringssätt är dig för svårt, du kan icke ensam bestyra detta.</span> <span class="verse"><a name="19">19</a>Så lyssna nu till mina ord; jag vill giva dig ett råd, och Gud skall vara med dig.  Du må vara folkets målsman inför Gud och framlägga deras ärenden inför Gud.</span> <span class="verse"><a name="20">20</a>Och du må upplysa dem om stadgar och lagar och kungöra dem den väg de skola vandra och vad de skola göra.</span> <span class="verse"><a name="21">21</a>Men sök ut åt dig bland allt folket dugande män som frukta Gud, pålitliga män som hata orätt vinning, och sätt dessa till föreståndare för dem, somliga över tusen, andra över hundra, andra över femtio och andra över tio.</span> <span class="verse"><a name="22">22</a>Dessa må alltid döma folket.  Kommer något viktigare ärende före, må de hänskjuta det till dig, men alla ringare ärenden må de själva avdöma.  Så skall du göra din börda lättare, därigenom att de bära den med dig.</span> <span class="verse"><a name="23">23</a>Om du vill så göra och Gud så bjuder dig, skall du kunna hålla ut; och allt folket här skall då kunna gå hem i frid.»</span> <span class="verse"><a name="24">24</a>Och Mose lyssnade till sin svärfaders ord och gjorde allt vad denne hade sagt.</span> <span class="verse"><a name="25">25</a>Mose utvalde dugande män ur hela Israel och gjorde dem till huvudmän för folket, till föreståndare somliga över tusen, andra över hundra, andra över femtio och andra över tio.</span> <span class="verse"><a name="26">26</a>Dessa skulle alltid döma folket.  Alla svårare ärenden skulle de hänskjuta till Mose, men alla ringare ärenden skulle de själva avdöma.</span> <span class="verse"><a name="27">27</a>Därefter lät Mose sin svärfader fara hem, och denne begav sig till sitt land igen.</span> </p></div</div></div></body></html>