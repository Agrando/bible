<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/1kgs/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/1kgs">1 Kings</a> &gt <strong>Chapter 3</strong></div><p><span class="verse"><a name="1">1</a>Och Salomo befryndade sig med Farao, konungen i Egypten; han tog Faraos dotter till hustru och förde henne in i Davids stad, och där fick hon bo, till dess han hade byggt sitt hus färdigt, så ock HERRENS hus och muren runt omkring Jerusalem.</span> <span class="verse"><a name="2">2</a>Emellertid offrade folket på höjderna, eftersom ännu vid denna tid intet hus hade blivit byggt åt HERRENS namn.</span> <span class="verse"><a name="3">3</a>Och Salomo älskade HERREN och vandrade efter sin fader Davids stadgar, utom att han frambar offer på höjderna och tände offereld där.</span> <span class="verse"><a name="4">4</a>Och konungen begav sig till Gibeon för att offra där, ty detta var den förnämsta offerhöjden; tusen brännoffer offrade Salomo på altaret där.</span> <span class="verse"><a name="5">5</a>I Gibeon uppenbarade sig nu HERREN för Salomo i en dröm om natten; Gud sade: »Bed mig om vad du vill att jag skall giva dig.»</span> <span class="verse"><a name="6">6</a>Salomo svarade: »Du har gjort stor nåd med din tjänare, min fader David, eftersom han vandrade inför dig i trohet, rättfärdighet och rättsinnighet mot dig.  Och du bevarade åt honom denna stora nåd och gav honom en son till efterträdare på hans tron, såsom ju nu har skett.</span> <span class="verse"><a name="7">7</a>Ja, nu har du, HERRE, min Gud, gjort din tjänare till konung efter min fader David; men jag är en helt ung man, som icke rätt förstår att vara ledare och anförare.</span> <span class="verse"><a name="8">8</a>Och din tjänare är här bland ditt folk, det som du har utvalt, ett folk som är så talrikt att det icke kan räknas eller täljas för sin myckenhets skull.</span> <span class="verse"><a name="9">9</a>Så giv nu din tjänare ett hörsamt hjärta, så att han kan vara domare för ditt folk och skilja mellan gott och ont; ty vem förmår väl eljest att vara domare för detta ditt stora folk?»</span> <span class="verse"><a name="10">10</a>Detta, att Salomo bad om sådant, täcktes Herren.</span> <span class="verse"><a name="11">11</a>Och Gud sade till honom: »Eftersom du har bett om sådant och icke bett om ett långt liv, ej heller bett om rikedom eller bett om dina fienders liv, utan har bett om att få förstånd till att akta på vad rätt är,</span> <span class="verse"><a name="12">12</a>se, därför vill jag göra såsom du önskar; se, jag giver dig ett så vist och förståndigt hjärta, att din like icke har funnits före dig, och att din like ej heller skall uppstå efter dig.</span> <span class="verse"><a name="13">13</a>Därtill giver jag dig ock vad du icke har bett om, nämligen både rikedom och ära, så att i all din tid ingen konung skall vara din like.</span> <span class="verse"><a name="14">14</a>Och om du vandrar på mina vägar, så att du håller mina stadgar och bud, såsom din fader David gjorde, då skall jag låta dig länge leva.»</span> <span class="verse"><a name="15">15</a>Därefter vaknade Salomo och fann att det var en dröm.  Och när han kom till Jerusalem, trädde han fram inför Herrens förbundsark och offrade brännoffer och frambar tackoffer; och därefter gjorde han ett gästabud för alla sina tjänare.</span> <span class="verse"><a name="16">16</a>Vid den tiden kommo två skökor till konungen och trädde fram inför honom.</span> <span class="verse"><a name="17">17</a>Och den ena kvinnan sade: »Hör mig, herre.  Jag och denna kvinna bo i samma hus.  Och jag födde barn där i huset hos henne.</span> <span class="verse"><a name="18">18</a>Sedan, på tredje dagen efter det jag hade fött mitt barn, födde ock denna kvinna ett barn.  Och vi voro tillsammans, utan att någon främmande var hos oss i huset; allenast vi båda voro i huset.</span> <span class="verse"><a name="19">19</a>Men en natt dog denna kvinnas son, ty hon hade legat ihjäl honom.</span> <span class="verse"><a name="20">20</a>Då stod hon upp om natten och tog min son från min sida, under det att din tjänarinna sov, och lade honom i sin famn, men sin döde son lade hon i min famn.</span> <span class="verse"><a name="21">21</a>När jag då om morgonen reste mig upp för att giva min son di, fick jag se att han var död.  Men när jag såg nogare på honom om morgonen, fick jag se att det icke var min son, den som jag hade fött.»</span> <span class="verse"><a name="22">22</a>Då sade den andra kvinnan: »Det är icke så.  Min son är den som lever, och din son är den som är död.»  Men den första svarade: »Det är icke så.  Din son är den som är död, och min son är den som lever.»  Så tvistade de inför konungen.</span> <span class="verse"><a name="23">23</a>Då sade konungen: »Den ena säger: 'Denne, den som lever, är min son, och din son är den som är död.'  Och den andra säger: 'Det är icke så.  Din son är den som är död, och min son är den som lever.'»</span> <span class="verse"><a name="24">24</a>Därefter sade konungen: »Tagen hit ett svärd.»  Och när man hade burit svärdet fram till konungen,</span> <span class="verse"><a name="25">25</a>sade konungen: »Huggen det levande barnet i två delar, och given den ena hälften åt den ena och den andra hälften åt den andra.»</span> <span class="verse"><a name="26">26</a>Men då sade den kvinna vilkens son det levande barnet var till konungen -- ty hennes hjärta upprördes av kärlek till sonen -- hon sade: »Hör mig, herre; given henne det levande barnet; döden det icke.»  Men den andra sade: »Må det vara varken mitt eller ditt; huggen det itu.»</span> <span class="verse"><a name="27">27</a>Då tog konungen till orda och sade: »Given henne det levande barnet; döden det icke.  Hon är dess moder.»</span> <span class="verse"><a name="28">28</a>När nu hela Israel fick höra talas om den dom som konungen hade fällt, häpnade de över konungen, ty de sågo att Guds vishet var i honom till att skipa rätt.</span> </p></div</div></div></body></html>