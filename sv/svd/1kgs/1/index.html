<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/1kgs/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/1kgs">1 Kings</a> &gt <strong>Chapter 1</strong></div><p><span class="verse"><a name="1">1</a>Konung David var nu gammal och kommen till hög ålder; och ehuru man höljde täcken över honom, kunde han dock icke hålla sig varm.</span> <span class="verse"><a name="2">2</a>Då sade hans tjänare till honom: »Må man för min herre konungens räkning söka upp en ung kvinna, en jungfru, som kan bliva konungens tjänarinna och sköta honom.  Om hon får ligga i din famn, så bliver min herre konungen varm»</span> <span class="verse"><a name="3">3</a>Så sökte de då över hela Israels land efter en skön flicka; och de funno Abisag från Sunem och förde henne till konungen.</span> <span class="verse"><a name="4">4</a>Hon var en mycket skön flicka, och hon skötte nu konungen och betjänade honom, men konungen hade intet umgänge med henne.</span> <span class="verse"><a name="5">5</a>Men Adonia, Haggits son, hov sig upp och sade: »Det är jag som skall bliva konung.»  Och han skaffade sig vagnar och ryttare, därtill ock femtio man som löpte framför honom.</span> <span class="verse"><a name="6">6</a>Hans fader hade aldrig velat bedröva honom med att säga: »Varför gör du så?»  Han var ock mycket fager; och hans moder hade fött honom näst efter Absalom.</span> <span class="verse"><a name="7">7</a>Och han begynte underhandla med Joab, Serujas son, och med prästens Ebjatar, och dessa slöto sig till Adonia och understödde honom.</span> <span class="verse"><a name="8">8</a>Men prästen Sadok och Benaja, Jojadas son, samt profeten Natan, Simei, Rei och Davids hjältar höllo icke med Adonia.</span> <span class="verse"><a name="9">9</a>Och Adonia slaktade får och fäkreatur och gödkalvar vid Soheletstenen, som ligger vid Rogelskällan; och han inbjöd dit alla sina bröder, konungens söner, och alla de Juda män som voro i konungens tjänst.</span> <span class="verse"><a name="10">10</a>Men profeten Natan, Benaja, hjältarna och sin broder Salomo inbjöd han icke.</span> <span class="verse"><a name="11">11</a>Då sade Natan så till Bat-Seba, Salomos moder: »Du har väl hört att Adonia, Haggits son, har blivit konung, utan att vår herre David vet därom?</span> <span class="verse"><a name="12">12</a>Men jag vill nu giva dig ett råd, för att du må kunna rädda ditt liv och din son Salomos liv.</span> <span class="verse"><a name="13">13</a>Gå in till konung David och säg till honom: 'Har du icke, min herre konung, själv med ed lovat din tjänarinna och sagt: Din son Salomo skall bliva konung efter mig; han skall sitta på min tron?  Varför har då Adonia blivit konung?'</span> <span class="verse"><a name="14">14</a>Och medan du ännu är där och talar med konungen, skall jag efter dig komma in och bekräfta dina ord.»</span> <span class="verse"><a name="15">15</a>Så gick då Bat-Seba in till konungen, i kammaren.  Konungen var nu mycket gammal; och Abisag från Sunem betjänade konungen.</span> <span class="verse"><a name="16">16</a>Och Bat-Seba bugade sig och föll ned för konungen.  Då frågade konungen: »Vad önskar du?»</span> <span class="verse"><a name="17">17</a>Hon sade till honom: »Min herre, du har ju själv lovat din tjänarinna med en ed vid HERREN, din Gud: 'Din son Salomo skall bliva konung efter mig; han skall sitta på min tron.'</span> <span class="verse"><a name="18">18</a>Men se, nu har Adonia blivit konung, fastän du, min herre konung, ännu icke har fått veta det.</span> <span class="verse"><a name="19">19</a>Och han har slaktat tjurar och gödkalvar och får i myckenhet, och han har inbjudit alla konungens söner och prästen Ebjatar och härhövitsmannen Joab; men din tjänare Salomo har han icke inbjudit.</span> <span class="verse"><a name="20">20</a>På dig, min herre konung, äro nu hela Israels ögon riktade, i förväntan att du skall kungöra för dem vem som skall sitta på min herre konungens tron efter honom.</span> <span class="verse"><a name="21">21</a>Eljest torde hända, att när min herre konungen har gått till vila hos sina fäder, då bliva jag och min son Salomo hållna såsom brottslingar.»</span> <span class="verse"><a name="22">22</a>Medan hon ännu höll på att tala med konungen, kom profeten Natan.</span> <span class="verse"><a name="23">23</a>Och man anmälde det för konungen och sade: »Profeten Natan är här.»  När han så kom inför konungen, föll han ned till jorden på sitt ansikte för konungen.</span> <span class="verse"><a name="24">24</a>Och Natan sade: »Min herre konung, är det väl du som har sagt att Adonia skall bliva konung efter dig, och att han skall sitta på din tron?</span> <span class="verse"><a name="25">25</a>Ty han har i dag gått ned och slaktat tjurar och gödkalvar och får i myckenhet, och har inbjudit alla konungens söner och härhövitsmännen och prästen Ebjatar, och de hålla nu på med att äta och dricka hos honom; och de ropa: 'Leve konung Adonia!'</span> <span class="verse"><a name="26">26</a>Men mig, din tjänare, och prästen Sadok och Benaja, Jojadas son, och din tjänare Salomo har han icke inbjudit.</span> <span class="verse"><a name="27">27</a>Kan väl detta hava utgått från min herre konungen, utan att du har låtit dina tjänare vet vem som skall sitta på min herre konungens tron efter honom?»</span> <span class="verse"><a name="28">28</a>Då svarade konung David och sade: »Kallen hit till mig Bat-Seba.»  När hon nu kom inför konungen och stod inför konungen,</span> <span class="verse"><a name="29">29</a>betygade konungen med ed och sade: »Så sant HERREN lever, han som har förlossat mig från all nöd:</span> <span class="verse"><a name="30">30</a>såsom jag lovade dig med ed vid HERREN, Israels Gud, då jag sade: 'Din son Salomo skall bliva konung efter mig; han skall sitta på min tron i mitt ställe', så vill jag denna dag göra.»</span> <span class="verse"><a name="31">31</a>Då bugade sig Bat-Seba, med ansiktet mot jorden, och föll ned för konungen och sade: »Må min herre, konung David, leva evinnerligen!»</span> <span class="verse"><a name="32">32</a>Och konung David sade: »Kallen till mig prästen Sadok och profeten Natan och Benaja, Jojadas son.  När dessa kommo inför konungen,</span> <span class="verse"><a name="33">33</a>sade konungen till dem: »Tagen eder herres tjänare med eder och sätten min son Salomo på min egen mulåsna och fören honom med till Gihon.</span> <span class="verse"><a name="34">34</a>Där må prästen Sadok och profeten Natan smörja honom till konung över Israel; sedan skolen I stöta i basun och ropa: 'Leve konung Salomo!'</span> <span class="verse"><a name="35">35</a>Därefter skolen I följa honom hitupp, och när han kommer hit, skall han sätta sig på min tron, och så skall han vara konung i mitt ställe.  Ty det är honom jag har förordnat att vara furste över Israel och Juda.»</span> <span class="verse"><a name="36">36</a>Då svarade Benaja, Jojadas son, konungen och sade: »Amen.  Så bjude ock HERREN, min herre konungens Gud.</span> <span class="verse"><a name="37">37</a>Såsom HERREN har varit med min herre konungen, så vare han ock med Salomo.  Ja, må han göra hans tron ännu mäktigare än min herres, konung Davids, tron.»</span> <span class="verse"><a name="38">38</a>Så gingo nu prästen Sadok och profeten Natan och Benaja, Jojadas son, ditned, jämte keretéerna och peletéerna, och satte Salomo på konung Davids mulåsna och förde honom till Gihon.</span> <span class="verse"><a name="39">39</a>Och prästen Sadok tog oljehornet ur tältet och smorde Salomo.  Därefter stötte de i basun, och allt folket ropade: »Leve konung Salomo!»</span> <span class="verse"><a name="40">40</a>Sedan följde allt folket honom upp, under det att de blåste på flöjter och visade sin glädje med ett så stort jubel, att jorden kunde rämna av deras rop.</span> <span class="verse"><a name="41">41</a>Men Adonia och alla de inbjudna som han hade hos sig hörde detta, just då de hade slutat att äta.  När Joab nu hörde basunljudet, sade han: »Varför höres detta larm från staden?»</span> <span class="verse"><a name="42">42</a>Medan han ännu talade, kom Jonatan, prästen Ebjatars son; och Adonia sade: »Kom hit, ty du är en rättskaffens man och har nog ett gott glädjebudskap att förkunna.»</span> <span class="verse"><a name="43">43</a>Jonatan svarade och sade till Adonia: »Nej, vår herre, konung David, har gjort Salomo till konung.</span> <span class="verse"><a name="44">44</a>Och konungen har med honom sänt åstad prästen Sadok och profeten Natan och Benaja, Jojadas son, jämte keretéerna och peletéerna, och de hava satt honom på konungens mulåsna.</span> <span class="verse"><a name="45">45</a>Därefter hava prästen Sadok och profeten Natan i Gihon smort honom till konung, och sedan hava de dragit upp därifrån under jubel, och hela staden har kommit i rörelse.  Härav kommer det buller som I haven hört.</span> <span class="verse"><a name="46">46</a>Salomo sitter nu ock på konungatronen.</span> <span class="verse"><a name="47">47</a>Vidare hava konungens tjänare kommit och lyckönskat vår herre konung David, och sagt: 'Din Gud låte Salomos namn bliva ännu större än ditt namn, och hans tron ännu mäktigare än din tron.' Och konungen har tillbett, nedböjd på sin säng;</span> <span class="verse"><a name="48">48</a>ja, konungen har sagt så: 'Lovas vare HERREN, Israels Gud, som i dag har satt en efterträdare på min tron, så att jag med egna ögon har fått se det!»</span> <span class="verse"><a name="49">49</a>Då blevo alla de inbjudna som voro hos Adonia förskräckta och stodo upp och gingo bort, var och en sin väg.</span> <span class="verse"><a name="50">50</a>Men Adonia fruktade så för Salomo, att han stod upp och gick bort och fattade i hornen på altaret.</span> <span class="verse"><a name="51">51</a>Och det blev berättat för Salomo: »Se, Adonia fruktar för konung Salomo; därför har han fattat i hornen på altaret och sagt: 'Konung Salomo måste lova mig i dag med ed att han icke skall döda sin tjänare med svärd.'»</span> <span class="verse"><a name="52">52</a>Då sade Salomo: »Om han vill vara en rättskaffens man, så skall icke ett hår av hans huvud falla till jorden; men om något ont bliver funnet hos honom, så skall han dö.»</span> <span class="verse"><a name="53">53</a>Därefter sände konung Salomo åstad och lät hämta honom från altaret; och han kom och föll ned för konung Salomo.  Då sade Salomo till honom: »Gå hem till ditt.»</span> </p></div</div></div></body></html>