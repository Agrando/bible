<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/1sam/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/1sam">1 Samuel</a> &gt <strong>Chapter 19</strong></div><p><span class="verse"><a name="1">1</a>Och Saul talade med sin son Jonatan och med alla sina tjänare om att döda David; men Sauls son Jonatan var David mycket tillgiven.</span> <span class="verse"><a name="2">2</a>Därför omtalade Jonatan detta för David och sade: »Min fader Saul söker att döda dig.  Tag dig alltså till vara i morgon och håll dig gömd på någon plats där du kan vara dold.</span> <span class="verse"><a name="3">3</a>Men själv vill jag gå ut och ställa mig bredvid min fader på marken, där du är, och jag vill tala om dig med min fader; om jag då märker något, skall jag sedan omtala det för dig.</span> <span class="verse"><a name="4">4</a>Och Jonatan talade till Davids bästa med sin fader Saul och sade till honom: »Konungen må icke försynda sig på sin tjänare David ty han har icke försyndat sig mot dig, utan vad han har gjort har varit till stort gagn för dig.</span> <span class="verse"><a name="5">5</a>Han tog ju sin själ i sin hand och slog ned filistéen, och HERREN gav så hela Israel en stor seger; du har själv sett det och glatt dig däråt.  Varför skulle du då försynda dig på oskyldigt blod genom att döda David utan sak?»</span> <span class="verse"><a name="6">6</a>Och Saul lyssnade till Jonatans ord; och Saul svor: »Så sant HERREN lever, han skall icke dödas.»</span> <span class="verse"><a name="7">7</a>Sedan kallade Jonatan David till sig; och Jonatan omtalade för honom allt som hade blivit sagt.  Därefter förde Jonatan David till Saul, och han var i hans tjänst såsom förut.</span> <span class="verse"><a name="8">8</a>När så kriget åter begynte, drog David ut och stridde mot filistéerna och tillfogade dem ett stort nederlag, så att de flydde för honom.</span> <span class="verse"><a name="9">9</a>Men en ond ande från HERREN kom över Saul, där han satt i sitt hus med spjutet i handen, under det att David spelade på harpan.</span> <span class="verse"><a name="10">10</a>Då sökte Saul att med spjutet spetsa David fast vid väggen; men denne vek undan för Saul, så att han allenast stötte spjutet in i väggen.  Och David flydde och kom undan samma natt.</span> <span class="verse"><a name="11">11</a>Emellertid sände Saul till Davids hus några män med uppdrag att vakta på honom och att sedan om morgonen döda honom.  Men Mikal, Davids hustru, omtalade detta för honom och sade: »Om du icke i natt räddar ditt liv, så är du i morgon dödens man.»</span> <span class="verse"><a name="12">12</a>Därefter släppte Mikal ned David genom fönstret; och han begav sig på flykten och kom så undan.</span> <span class="verse"><a name="13">13</a>Sedan tog Mikal husguden och lade honom i sängen och satte myggnätet av gethår över huvudgärden och höljde täcket över honom.</span> <span class="verse"><a name="14">14</a>När sedan Saul sände sina män med uppdrag att hämta David, sade hon: »Han är sjuk.»</span> <span class="verse"><a name="15">15</a>Då sände Saul dit männen med uppdrag att skaffa sig tillträde till David själv och sade: »Bären honom i sängen hitupp till mig, så att jag får döda honom.»</span> <span class="verse"><a name="16">16</a>Men när männen kommo in, fingo de se att det var husguden som låg i sängen, med myggnätet över huvudgärden.</span> <span class="verse"><a name="17">17</a>Då sade Saul till Mikal: »Varför har du så bedragit mig och släppt min fiende, så att han har kommit undan?»  Mikal svarade Saul: »Han sade till mig: 'Släpp mig; eljest dödar jag dig.'»</span> <span class="verse"><a name="18">18</a>När David nu hade flytt och kommit undan, begav han sig till Samuel i Rama och omtalade för denne allt vad Saul hade gjort honom.  Och han och Samuel gingo till Najot och stannade där.</span> <span class="verse"><a name="19">19</a>Och det blev berättat för Saul att David var i Najot vid Rama.</span> <span class="verse"><a name="20">20</a>Då sände Saul dit några män med uppdrag att hämta David.  Men när Sauls utskickade fingo se skaran av profeterna i profetisk hänryckning, och fingo se Samuel stå där såsom deras anförare, kom Guds Ande över dem, så att också de fattades av hänryckning.</span> <span class="verse"><a name="21">21</a>När man omtalade detta för Saul, sände han dit andra män; men också de fattades av hänryckning.  Och när han då ytterligare, för tredje gången, sände dit män med samma uppdrag, fattades också dessa av hänryckning.</span> <span class="verse"><a name="22">22</a>Då begav han sig själv till Rama; och när han kom till den stora brunnen i Seku, frågade han: »Var äro Samuel och David?»  Man svarade: »De äro i Najot vid Rama.»</span> <span class="verse"><a name="23">23</a>Då begav han sig dit, till Najot vid Rama.  Men Guds Ande kom också över honom, så att han hela vägen gick i profetisk hänryckning, ända till dess att han kom fram till Najot vid Rama.</span> <span class="verse"><a name="24">24</a>Då kastade också han av sig sina kläder, i det att också han blev fattad av hänryckning inför Samuel; och han föll ned och låg där naken hela den dagen och hela natten.  Därför plägar man säga: »Är ock Saul bland profeterna?»</span> </p></div</div></div></body></html>