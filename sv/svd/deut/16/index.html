<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/deut/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/deut">Deuteronomy</a> &gt <strong>Chapter 16</strong></div><p><span class="verse"><a name="1">1</a>Tag i akt månaden Abib och håll Herrens, din Guds, påskhögtid; ty i månaden Abib förde Herren, din Gud, dig ut ur Egypten om natten.</span> <span class="verse"><a name="2">2</a>Du skall då slakta påskoffer åt Herren.  din Gud, av småboskap och fäkreatur, på den plats som Herren utväljer till boning åt sitt namn.</span> <span class="verse"><a name="3">3</a>Du skall icke äta något syrat därtill; i sju dagar skall du äta osyrat bröd därtill, betryckets bröd.  Ty med hast måste du draga ut ur Egyptens land.  I alla dina livsdagar må du därför komma ihåg den dag då du drog ut ur Egyptens land.</span> <span class="verse"><a name="4">4</a>I sju dagar må man icke se någon surdeg hos dig, i hela ditt land; och av det som du slaktar om aftonen på den första dagen skall intet kött lämnas kvar över natten till morgonen.</span> <span class="verse"><a name="5">5</a>Du får icke slakta påskoffret inom vilken som helst av de städer som Herren, din Gud, vill giva dig,</span> <span class="verse"><a name="6">6</a>utan du skall gå till den plats som Herren, din Gud, utväljer till boning åt sitt namn, och där skall du slakta påskoffret om aftonen, när solen går ned den tid på dagen, då den drog ut ur Egypten.</span> <span class="verse"><a name="7">7</a>Och du skall koka det och äta det på den plats som Herren, din Gud, utväljer; sedan må du om morgonen vända tillbaka och gå hem till dina hyddor.</span> <span class="verse"><a name="8">8</a>I sex dagar skall du äta osyrat bröd, och på sjunde dagen är Herrens, din Guds, högtidsförsamling; då skall du icke göra något arbete.</span> <span class="verse"><a name="9">9</a>Sju veckor skall du räkna åt dig; från den dag då man begynner skära säden skall du räkna sju veckor.</span> <span class="verse"><a name="10">10</a>Därefter skall du hålla Herrens, din Guds, veckohögtid och bära fram din hands frivilliga gåva, som du må giva efter råd och lägenhet, alltefter måttet av den välsignelse som Herren, din Gud, har givit dig.</span> <span class="verse"><a name="11">11</a>Och inför Herrens, din Guds, ansikte skall du glädja dig på den plats som Herren, din Gud, utväljer till boning åt sitt namn, du själv med din son och din dotter, din tjänare och tjänarinna, och med leviten som bor inom dina portar, och främlingen, den faderlöse och änkan som du har hos dig.</span> <span class="verse"><a name="12">12</a>Och du skall komma ihåg att du själv har varit en träl i Egypten, och så hålla dessa stadgar och göra efter dem.</span> <span class="verse"><a name="13">13</a>Lövhyddohögtiden skall du hålla, i sju dagar, när du inbärgar avkastningen av din loge och av din vinpress.</span> <span class="verse"><a name="14">14</a>Och du skall glädja dig vid denna din högtid, med din son och din dotter, din tjänare och din tjänarinna, med leviten, med främlingen, den faderlöse och änkan som bo inom dina portar.</span> <span class="verse"><a name="15">15</a>I sju dagar skall du hålla Herrens, din Guds, högtid, på den plats som Herren utväljer; ty Herren, din Gud, skall välsigna dig i all den avkastning du får och i dina händers alla verk, och du skall vara uppfylld av glädje.</span> <span class="verse"><a name="16">16</a>Tre gånger om året skall allt ditt mankön träda fram inför Herrens, din Guds, ansikte, på den plats som han utväljer: vid det osyrade brödets högtid, vid veckohögtiden och vid lövhyddohögtiden.  Men med tomma händer skall ingen träda fram inför Herrens ansikte,</span> <span class="verse"><a name="17">17</a>utan var och en skall: giva vad hans hand förmår, alltefter måttet av den välsignelse som Herren, din Gud, har givit dig.</span> <span class="verse"><a name="18">18</a>Domare och tillsyningsmän skall du tillsätta åt dig inom alla de städer som Herren, din Gud, vill giva dig, för dina särskilda stammar; de skola döma folket med rättvis dom.</span> <span class="verse"><a name="19">19</a>Du skall icke vränga rätten och icke hava anseende till personen; och du skall icke taga mutor, ty mutor förblinda de visas ögon och förvrida de rättfärdigas sak.</span> <span class="verse"><a name="20">20</a>Rättfärdighet, rättfärdighet skall du eftertrakta, för att du må leva och taga i besittning det land som Herren, din Gud, vill giva dig.</span> <span class="verse"><a name="21">21</a>Du skall icke plantera åt dig Aseror av något slags träd, vid sidan av Herrens, din Guds, altare, det som du skall göra åt dig;</span> <span class="verse"><a name="22">22</a>icke heller skall du resa åt dig någon stod, ty sådant hatar Herren, din Gud.</span> </p></div</div></div></body></html>