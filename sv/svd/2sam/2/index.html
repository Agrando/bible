<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/2sam/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/2sam">2 Samuel</a> &gt <strong>Chapter 2</strong></div><p><span class="verse"><a name="1">1</a>Därefter frågade David HERREN: »Skall jag draga upp till någon av Juda städer?»  HERREN svarade honom: »Drag upp.»  Då frågade David: »Vart skall jag draga upp?», Han svarade: »Till Hebron.»</span> <span class="verse"><a name="2">2</a>Så drog då David ditupp jämte sina båda hustrur, Ahinoam från Jisreel och Abigail, karmeliten Nabals hustru.</span> <span class="verse"><a name="3">3</a>David lät ock sina män draga ditupp, var och en med sitt husfolk; och de bosatte sig i Hebrons städer.</span> <span class="verse"><a name="4">4</a>Dit kommo nu Juda män och smorde David till konung över Juda hus.  När man berättade för David att det var männen i Jabes i Gilead som hade begravit Saul,</span> <span class="verse"><a name="5">5</a>skickade David sändebud till männen i Jabes i Gilead och lät säga till dem: »Varen välsignade av HERREN, därför att I haven bevisat eder herre Saul den barmhärtighetstjänsten att begrava honom!</span> <span class="verse"><a name="6">6</a>Så må nu ock HERREN bevisa barmhärtighet och trofasthet mot eder.  Själv vill jag också göra eder gott, därför att I haven gjort detta.</span> <span class="verse"><a name="7">7</a>Varen alltså nu vid gott mod och oförskräckta, fastän eder herre Saul är död; det är nu jag som av Juda hus har blivit smord till konung över dem.»</span> <span class="verse"><a name="8">8</a>Men Abner, Ners son, Sauls härhövitsman, tog Sauls son Is-Boset och förde honom över till Mahanaim</span> <span class="verse"><a name="9">9</a>och gjorde honom till konung i Gilead och asuréernas land och Jisreel, så ock över Efraim, Benjamin och hela det övriga Israel.</span> <span class="verse"><a name="10">10</a>Sauls son Is-Boset var fyrtio år gammal, när han blev konung över Israel, och han regerade i två år.  Allenast Juda hus höll sig till David.</span> <span class="verse"><a name="11">11</a>Den tid David var konung i Hebron över Juda hus utgjorde sammanräknat sju år och sex månader.</span> <span class="verse"><a name="12">12</a>Och Abner, Ners son, drog ut med Sauls son Is-Bosets folk ifrån Mahanaim till Gibeon.</span> <span class="verse"><a name="13">13</a>Joab, Serujas son, och Davids folk drogo också ut; och de mötte varandra vid Gibeons damm.  Där stannade de på var sin sida om dammen.</span> <span class="verse"><a name="14">14</a>Och Abner sade till Joab: »Må vi låta några unga män stå upp och utföra en krigslek i vår åsyn.»  Joab svarade: »Må så ske.»</span> <span class="verse"><a name="15">15</a>Då stodo de upp och gingo fram i lika antal: tolv för Benjamin och för Sauls son Is-Boset, och tolv av Davids folk.</span> <span class="verse"><a name="16">16</a>Och de fattade varandra i huvudet och stötte svärdet i sidan på varandra och föllo så allasammans därför blev detta ställe kallat Helkat-Hassurim vid Gibeon.</span> <span class="verse"><a name="17">17</a>Sedan begynte en mycket hård strid på den dagen; men Abner och Israels män blevo slagna av Davids folk.</span> <span class="verse"><a name="18">18</a>Nu funnos där tre söner till Seruja: Joab, Abisai och Asael.  Och Asael var snabbfotad såsom en gasell på fältet.</span> <span class="verse"><a name="19">19</a>Och Asael förföljde Abner, utan att vika undan vare sig till höger eller till vänster från Abner.</span> <span class="verse"><a name="20">20</a>Då vände Abner sig om och sade: »Är det du, Asael?»  Han svarade: »Ja.»</span> <span class="verse"><a name="21">21</a>Då sade Abner till honom: »Vänd dig åt annat håll, åt höger eller åt vänster.  Angrip någon av de yngre och försök att taga hans rustning.»  Men Asael ville icke låta honom vara.</span> <span class="verse"><a name="22">22</a>Då sade Abner ännu en gång till Asael: »Låt mig vara.  Du vill väl icke att jag skall slå dig till jorden?  Huru skulle jag sedan kunna se din broder Joab i ansiktet?»</span> <span class="verse"><a name="23">23</a>När han ändå icke ville låta honom vara, gav Abner honom med bakändan av sitt spjut en stöt i underlivet, så att spjutet gick ut baktill; och han föll ned där och dog på stället.  Och var och en som kom till platsen där Asael hade fallit ned och dött stannade där.</span> <span class="verse"><a name="24">24</a>Och Joab och Abisai förföljde Abner.  Men när solen hade gått ned och de hade kommit till Ammahöjden, som ligger gent emot Gia, åt Gibeons öken till,</span> <span class="verse"><a name="25">25</a>då samlade sig Benjamins barn tillhopa bakom Abner, så att de utgjorde en sluten skara, och intogo en ställning på toppen av en och samma höjd.</span> <span class="verse"><a name="26">26</a>Och Abner ropade till Joab och sade: »Skall då svärdet få oavlåtligen frossa?  Förstår du icke att detta måste leda till ett bittert slut?»  Huru länge tänker du dröja, innan du befaller ditt folk att upphöra med att förfölja sina bröder?»</span> <span class="verse"><a name="27">27</a>Joab svarade: »Så sant Gud lever: om du ingenting hade sagt, då hade folket först i morgon fått draga sig tillbaka och upphöra att förfölja sina bröder.»</span> <span class="verse"><a name="28">28</a>Därefter lät Joab stöta i basunen; då stannade allt folket och förföljde icke mer Israel.  Och sedan stridde de icke vidare.</span> <span class="verse"><a name="29">29</a>Men Abner och hans män tågade genom Hedmarken hela den natten; därefter gingo de över Jordan och tågade vidare hela förmiddagen och kommo så till Mahanaim.</span> <span class="verse"><a name="30">30</a>Joab åter samlade tillhopa allt folket, sedan han hade upphört att förfölja Abner; då fattades av Davids folk nitton man utom Asael.</span> <span class="verse"><a name="31">31</a>Davids folk hade däremot slagit till döds tre hundra sextio man av Benjamin och av Abners folk.</span> <span class="verse"><a name="32">32</a>Och de togo upp Asael och begrovo honom i hans faders grav i Bet-Lehem.  Därefter tågade Joab och hans män hela natten och kommo i dagningen till Hebron.</span> </p></div</div></div></body></html>