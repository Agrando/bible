<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/gen">Genesis</a> &gt <strong>Chapter 35</strong></div><p><span class="verse"><a name="1">1</a>Och Gud sade till Jakob: »Stå upp, drag till Betel och stanna där, och res där ett altare åt den Gud som uppenbarade sig för dig, när du flydde för din broder Esau.»</span> <span class="verse"><a name="2">2</a>Då sade Jakob till sitt husfolk och till alla som voro med honom: »Skaffen bort de främmande gudar som I haven bland eder, och renen eder och byten om kläder,</span> <span class="verse"><a name="3">3</a>och låt oss så stå upp och draga till Betel; där vill jag resa ett altare åt den Gud som bönhörde mig, när jag var i nöd, och som var med mig på den väg jag vandrade.»</span> <span class="verse"><a name="4">4</a>Då gåvo de åt Jakob alla de främmande gudar som de hade hos sig, därtill ock sina örringar; och Jakob grävde ned detta under terebinten vid Sikem.</span> <span class="verse"><a name="5">5</a>Sedan bröto de upp; och en förskräckelse ifrån Gud kom över de kringliggande städerna, så att man icke förföljde Jakobs söner.</span> <span class="verse"><a name="6">6</a>Och Jakob kom till Lus, det är Betel, i Kanaans land, jämte allt det folk som var med honom.</span> <span class="verse"><a name="7">7</a>Och han byggde där ett altare och kallade platsen <b>El-Betel</b>, därför att Gud där hade uppenbarat sig för honom, när han flydde för sin broder.</span> <span class="verse"><a name="8">8</a>Och Debora, Rebeckas amma, dog och blev begraven nedanför Betel, under en ek; den fick namnet Gråtoeken.</span> <span class="verse"><a name="9">9</a>Och Gud uppenbarade sig åter för Jakob, när han hade kommit tillbaka från Paddan-Aram, och välsignade honom.</span> <span class="verse"><a name="10">10</a>Och Gud sade till honom: »Ditt namn är Jakob; men du skall icke mer heta Jakob, utan Israel skall vara ditt namn.»  Så fick han namnet Israel.</span> <span class="verse"><a name="11">11</a>Och Gud sade till honom: »Jag är Gud den Allsmäktige; var fruktsam och föröka dig.  Ett folk, ja, skaror av folk skola komma av dig, och konungar skola utgå från din länd.</span> <span class="verse"><a name="12">12</a>Och det land som jag har givit åt Abraham och Isak skall jag giva åt dig; åt din säd efter dig skall jag ock giva det landet.</span> <span class="verse"><a name="13">13</a>Och Gud for upp från honom, på den plats där han hade talat med honom.</span> <span class="verse"><a name="14">14</a>Men Jakob reste en stod på den plats där han hade talat med honom, en stod av sten; och han offrade drickoffer därpå och göt olja över den.</span> <span class="verse"><a name="15">15</a>Och Jakob gav åt platsen där Gud hade talat med honom namnet Betel.</span> <span class="verse"><a name="16">16</a>Sedan bröto de upp från Betel.  Och när det ännu var ett stycke väg fram till Efrat, kom Rakel i barnsnöd, och barnsnöden blev henne svår.</span> <span class="verse"><a name="17">17</a>Då nu hennes barnsnöd var som svårast, sade hjälpkvinnan till henne: »Frukta icke; ty också denna gång får du en son.»</span> <span class="verse"><a name="18">18</a>Men när hon höll på att giva upp andan, ty hon skulle nu dö, gav hon honom namnet <b>Ben-Oni</b>; men hans fader kallade honom <b>Benjamin</b>.</span> <span class="verse"><a name="19">19</a>Så dog Rakel, och hon blev begraven vid vägen till Efrat, det är Bet-Lehem.</span> <span class="verse"><a name="20">20</a>Och Jakob reste en vård på hennes grav; det är den som ännu i dag kallas Rakels gravvård.</span> <span class="verse"><a name="21">21</a>Och Israel bröt upp därifrån och slog upp sitt tält på andra sidan om Herdetornet.</span> <span class="verse"><a name="22">22</a>Och medan Israel bodde där i landet, gick Ruben åstad och lägrade Bilha, sin faders bihustru; och Israel fick höra det.  Och Jakob hade tolv söner.</span> <span class="verse"><a name="23">23</a>Leas söner voro Ruben, Jakobs förstfödde, vidare Simeon, Levi, Juda, Isaskar och Sebulon.</span> <span class="verse"><a name="24">24</a>Rakels söner voro Josef och Benjamin.</span> <span class="verse"><a name="25">25</a>Bilhas, Rakels tjänstekvinnas, söner voro Dan och Naftali.</span> <span class="verse"><a name="26">26</a>Silpas, Leas tjänstekvinnas, söner voro Gad och Aser.  Dessa voro Jakobs söner, och de föddes åt honom i Paddan-Aram.</span> <span class="verse"><a name="27">27</a>Och Jakob kom till sin fader Isak i Mamre vid Kirjat-Arba, det är Hebron, där Abraham och Isak hade bott såsom främlingar.</span> <span class="verse"><a name="28">28</a>Och Isak levde ett hundra åttio år;</span> <span class="verse"><a name="29">29</a>därefter gav Isak upp andan och dog och blev samlad till sina fäder, gammal och mätt på att leva.  Och hans söner Esau och Jakob begrovo honom.</span> </p></div</div></div></body></html>