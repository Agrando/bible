<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/gen/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/gen">Genesis</a> &gt <strong>Chapter 42</strong></div><p><span class="verse"><a name="1">1</a>Men när Jakob förnam att säd fanns i Egypten, sade han till sina söner: »Varför stån I så rådlösa?»</span> <span class="verse"><a name="2">2</a>Och han sade vidare: »Se, jag har hört att i Egypten finnes säd; faren ditned och köpen därifrån säd åt oss, för att vi må leva och icke dö.»</span> <span class="verse"><a name="3">3</a>Då foro tio av Josefs bröder ned för att köpa säd i Egypten.</span> <span class="verse"><a name="4">4</a>Men Benjamin, Josefs broder, blev icke av Jakob sänd åstad med sina bröder, ty han fruktade att någon olycka kunde hända honom.</span> <span class="verse"><a name="5">5</a>Så kommo då, bland de andra, också Israels söner för att köpa säd; ty hungersnöd rådde i Kanaans land.</span> <span class="verse"><a name="6">6</a>Och Josef var den som hade att befalla i landet; det var han som sålde säd åt allt folket i landet.  Då nu Josefs bröder kommo dit, föllo de ned till jorden på sitt ansikte inför honom.</span> <span class="verse"><a name="7">7</a>När då Josef fick se sina bröder, kände han igen dem; men han ställde sig främmande mot dem och tilltalade dem hårt och frågade dem: »Varifrån kommen I?»  De svarade: »Från Kanaans land, för att köpa säd till föda åt oss.»</span> <span class="verse"><a name="8">8</a>Och fastän Josef kände igen sina bröder, kände de icke igen honom.</span> <span class="verse"><a name="9">9</a>Men Josef tänkte på de drömmar som han hade drömt om dem.  Och han sade till dem: »I ären spejare, I haven kommit för att se efter, var landet är utan skydd.»</span> <span class="verse"><a name="10">10</a>De svarade honom: »Nej, herre, dina tjänare hava kommit för att köpa säd till föda åt sig.</span> <span class="verse"><a name="11">11</a>Vi äro alla söner till en och samma man; vi äro redliga män, dina tjänare äro inga spejare.»</span> <span class="verse"><a name="12">12</a>Men han sade till dem: »Jo, I haven kommit för att se efter, var landet är utan skydd.»</span> <span class="verse"><a name="13">13</a>De svarade: »Vi, dina tjänare, äro tolv bröder, söner till en och samma man i Kanaans land; men den yngste är nu hemma hos vår fader, och en är icke mer till.»</span> <span class="verse"><a name="14">14</a>Josef sade till dem: »Det är såsom jag sade eder: I ären spejare.</span> <span class="verse"><a name="15">15</a>Och på detta sätt vill jag pröva eder: så sant Farao lever, I skolen icke slippa härifrån, med mindre eder yngste broder kommer hit.</span> <span class="verse"><a name="16">16</a>En av eder må fara och hämta hit eder broder.  Men I andra skolen stanna såsom fångar, för att jag så må pröva om I haven talat sanning.  Ty om så icke är, då ären I spejare, så sant Farao lever.»</span> <span class="verse"><a name="17">17</a>Därefter lät han hålla dem allasammans i fängelse under tre dagar.</span> <span class="verse"><a name="18">18</a>Men på tredje dagen sade Josef till dem: »Om I viljen leva, så gören på detta sätt, ty jag fruktar Gud:</span> <span class="verse"><a name="19">19</a>ären I redliga män, så må en av eder, I bröder, stanna såsom fånge i huset där I haven suttit fängslade; men I andra mån fara eder väg, och föra hem med eder den säd som I haven köpt till hjälp mot hungersnöden hemma hos eder.</span> <span class="verse"><a name="20">20</a>Fören sedan eder yngste broder hit till mig; om så edra ord visa sig vara sanna, skolen I slippa att dö.»  Och de måste göra så.</span> <span class="verse"><a name="21">21</a>Men de sade till varandra: »Förvisso hava vi dragit skuld över oss genom det som vi gjorde mot vår broder; ty vi sågo hans själs ångest, när han bad oss om misskund, och vi ville dock icke lyssna till honom.  Därför hava vi själva kommit i denna ångest.»</span> <span class="verse"><a name="22">22</a>Ruben svarade dem: »Sade jag icke till eder: 'Försynden eder icke på gossen'?  Men I lyssnaden icke till mig; se, därför utkräves nu hans blod.»</span> <span class="verse"><a name="23">23</a>Men de visste icke att Josef förstod detta, ty han talade med dem genom tolk.</span> <span class="verse"><a name="24">24</a>Och han vände sig bort ifrån dem och grät.  Sedan vände han sig åter till dem och talade med dem; och han tog Simeon ut ur deras krets och lät fängsla honom inför deras ögon.</span> <span class="verse"><a name="25">25</a>Och Josef bjöd att man skulle fylla deras säckar med säd, och lägga vars och ens penningar tillbaka i hans säck, och giva dem kost för resan.  Och man gjorde så med dem.</span> <span class="verse"><a name="26">26</a>Och de lastade säden på sina åsnor och foro därifrån.</span> <span class="verse"><a name="27">27</a>Men när vid ett viloställe en av dem öppnade sin säck för att giva foder åt sin åsna, fick han se sina penningar ligga överst i säcken.</span> <span class="verse"><a name="28">28</a>Då sade han till sina bröder: »Mina penningar hava blivit lagda hit tillbaka; se, de äro här i min säck.»  Då blevo de utom sig av häpnad och sågo förskräckta på varandra och sade: »Vad har Gud gjort mot oss!»</span> <span class="verse"><a name="29">29</a>När de kommo hem till sin fader Jakob i Kanaans land, berättade de för honom allt vad som hade hänt dem och sade:</span> <span class="verse"><a name="30">30</a>»Mannen som var herre där i landet tilltalade oss hårt och behandlade oss såsom om vi ville bespeja landet.</span> <span class="verse"><a name="31">31</a>Men vi sade till honom: 'Vi äro redliga män och inga spejare;</span> <span class="verse"><a name="32">32</a>vi äro tolv bröder, samma faders söner; en är icke mer till, och den yngste är nu hemma hos vår fader i Kanaans land.'</span> <span class="verse"><a name="33">33</a>Men mannen som var herre i landet svarade oss: 'Därav skall jag veta att I ären redliga män: lämnen kvar hos mig en av eder, I bröder; tagen så vad I haven köpt till hjälp mot hungersnöden hemma hos eder, och faren eder väg.</span> <span class="verse"><a name="34">34</a>Sedan mån I föra eder yngste broder hit till mig, så kan jag veta att I icke ären spejare, utan redliga män.  Då skall jag giva eder broder tillbaka åt eder, och I skolen fritt få draga omkring i landet.</span> <span class="verse"><a name="35">35</a>När de sedan tömde sina säckar, fann var och en sin penningpung i sin säck.  Och då de och deras fader fingo se penningpungarna, blevo de förskräckta.</span> <span class="verse"><a name="36">36</a>Och Jakob, deras fader, sade till dem: »I gören mig barnlös; Josef är borta, Simeon är borta, Benjamin viljen I ock taga ifrån mig; över mig kommer allt detta.»</span> <span class="verse"><a name="37">37</a>Då svarade Ruben sin fader och sade: »Mina båda söner må du döda, om jag icke för honom åter till dig.  Anförtro honom åt mig, jag skall föra honom tillbaka till dig.»</span> <span class="verse"><a name="38">38</a>Men han svarade: »Min son får icke fara ditned med eder.  Hans broder är ju död, och han är allena kvar; om nu någon olycka hände honom på den resa I viljen företaga, så skullen I bringa mina grå hår med sorg ned i dödsriket.»</span> </p></div</div></div></body></html>