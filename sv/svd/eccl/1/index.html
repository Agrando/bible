<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/svd/eccl/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/svd">Swedish 1917 Version</a> &gt; <a href="/sv/svd/eccl">Ecclesiastes</a> &gt <strong>Chapter 1</strong></div><p><span class="verse"><a name="1">1</a>Detta är predikarens ord, Davids sons, konungens i Jerusalem.</span> <span class="verse"><a name="2">2</a>Fåfängligheters fåfänglighet!  säger Predikaren.  Fåfängligheters fåfänglighet!  Allt är fåfänglighet!</span> <span class="verse"><a name="3">3</a>Vad förmån har människan av all möda som hon gör sig under solen?</span> <span class="verse"><a name="4">4</a>Släkte går, och släkte kommer, och jorden står evinnerligen kvar.</span> <span class="verse"><a name="5">5</a>Och solen går upp, och solen går ned, och har sedan åter brått att komma till den ort där hon går upp.</span> <span class="verse"><a name="6">6</a>Vinden far mot söder och vänder sig så mot norr; den vänder sig och vänder sig, allt under det att den far fram, och så begynner den åter sitt kretslopp.</span> <span class="verse"><a name="7">7</a>Alla floder rinna ut i havet, och ändå bliver havet aldrig fullt; där floderna förut hava runnit, dit rinna de ständigt åter.</span> <span class="verse"><a name="8">8</a>Alla arbetar utan rast; ingen kan utsäga det.  Ögat mättas icke av att se, och örat bliver icke fullt av att höra.</span> <span class="verse"><a name="9">9</a>Vad som har varit är vad som kommer att vara, och vad som har hänt är vad som kommer att hända; intet nytt sker under solen.</span> <span class="verse"><a name="10">10</a>Inträffar något varom man ville säga: »Se, detta är nytt», så har detsamma ändå skett redan förut, i gamla tider, som voro före oss.</span> <span class="verse"><a name="11">11</a>Man kommer icke ihåg dem som levde före oss.  Och dem som skola uppstå efter oss skall man icke heller komma ihåg bland dem som leva ännu senare.</span> <span class="verse"><a name="12">12</a>Jag, Predikaren, var konung över Israel i Jerusalem.</span> <span class="verse"><a name="13">13</a>Och jag vände mitt hjärta till att begrunda och utrannsaka genom vishet allt vad som händer under himmelen; sådant är ett uselt besvär, som Gud har givit människors barn till att plåga sig med.</span> <span class="verse"><a name="14">14</a>När jag nu såg på allt vad som händer under himmelen, se, då var det allt fåfänglighet och ett jagande efter vind.</span> <span class="verse"><a name="15">15</a>Det som är krokigt kan icke bliva rakt, och det som ej finnes kan ej komma med i någon räkning.</span> <span class="verse"><a name="16">16</a>Jag sade i mitt hjärta: »Se, jag har förvärvat mig stor vishet, och jag har förökat den, så att den övergår allas som före mig hava regerat över Jerusalem; ja, vishet och insikt har mitt hjärta inhämtat i rikt mått.»</span> <span class="verse"><a name="17">17</a>Men när jag nu vände mitt hjärta till att förstå vishet och till att förstå oförnuft och dårskap, då insåg jag att också detta var ett jagande efter vind.</span> <span class="verse"><a name="18">18</a>Ty där mycken vishet är, där är mycken grämelse; och den som förökar sin insikt, han förökar sin plåga.</span> </p></div</div></div></body></html>