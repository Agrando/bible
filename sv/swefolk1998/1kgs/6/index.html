<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/1kgs/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/1kgs">1 Kings</a> &gt <strong>Chapter 6</strong></div><p><span class="verse"><a name="1">1</a>I det fyrahundraåttionde året efter det att Israels barn hade dragit ut ur Egypten, i det fjärde året av Salomos regering över Israel, i månaden Siv som är den andra månaden, började han bygga huset åt Herren.</span> <span class="verse"><a name="2">2</a>Huset som kung Salomo byggde åt Herren var sextio alnar långt, tjugo alnar brett och trettio alnar högt.</span> <span class="verse"><a name="3">3</a>Förhuset framför tempelsalen var tjugo alnar långt framför husets kortsida och tio alnar brett, där det låg framför huset.</span> <span class="verse"><a name="4">4</a>Han gjorde fönster på huset, slutna fönster med bjälkramar.</span> <span class="verse"><a name="5">5</a>Runt huset uppförde han en ytterbyggnad, som gick runt om husets väggar, både utmed tempelsalen och utmed koret, och i den gjorde han sidokamrar runt om.</span> <span class="verse"><a name="6">6</a>Den nedersta våningen i ytterbyggnaden var fem alnar bred, den mellersta sex alnar och den tredje sju alnar bred. Han hade nämligen gjort avsatser utvändigt på huset, runt omkring, för att inte behöva göra bjälkhål i husets väggar.</span> <span class="verse"><a name="7">7</a>När huset uppfördes, byggdes det av redan färdighuggen sten från stenbrottet. Alltså hördes varken hammare eller yxa eller andra järnverktyg vid huset när det byggdes.</span> <span class="verse"><a name="8">8</a>Dörren till den mellersta sidokammaren fanns på husets högra sida, och via en vindeltrappa kom man upp till den mellersta våningen och från den mellersta våningen upp till den tredje.</span> <span class="verse"><a name="9">9</a>Så byggde han huset och gjorde det färdigt. Och han täckte det med bjälkar och cederplankor i rader.</span> <span class="verse"><a name="10">10</a>I ytterbyggnaden utmed hela huset byggde han våningarna fem alnar höga. Den var fäst vid huset med cederbjälkar.</span> <span class="verse"><a name="11">11</a>Och Herrens ord kom till Salomo. Han sade:</span> <span class="verse"><a name="12">12</a>"Med detta hus som du bygger skall så ske: Om du vandrar efter mina stadgar och följer mina föreskrifter och håller fast vid alla mina bud och gör efter dem, skall jag på dig uppfylla mitt ord som jag talade till din fader David:</span> <span class="verse"><a name="13">13</a>Jag skall bo mitt ibland Israels barn och skall inte överge mitt folk Israel."</span> <span class="verse"><a name="14">14</a>Så byggde Salomo huset och gjorde det färdigt.</span> <span class="verse"><a name="15">15</a>Han täckte husets väggar invändigt med brädor av cederträ. Från golvet ända upp till takbjälkarna klädde han det med trä invändigt. Husets golv klädde han med brädor av cypressträ.</span> <span class="verse"><a name="16">16</a>Han täckte de tjugo alnarna i det innersta av huset, från golvet ända upp till bjälkarna, med brädor av cederträ. Så inredde han rummet därinne till ett kor: det allra heligaste.</span> <span class="verse"><a name="17">17</a>Fyrtio alnar mätte den del av huset som utgjorde tempelsalen framför det.</span> <span class="verse"><a name="18">18</a>Inuti var huset av cederträ med utsirningar i form av gurkfrukter och blomsterband. Allt var av cederträ, ingen sten syntes.</span> <span class="verse"><a name="19">19</a>I det inre av huset inredde han ett kor där han skulle ställa Herrens förbundsark.</span> <span class="verse"><a name="20">20</a>Framför koret, som var tjugo alnar långt, tjugo alnar brett och tjugo alnar högt och som han överdrog med fint guld, satte han ett altare, klätt med cederträ.</span> <span class="verse"><a name="21">21</a>Och det inre av huset överdrog Salomo med fint guld. Med kedjor av guld stängde han för koret, och även detta överdrog han med guld.</span> <span class="verse"><a name="22">22</a>Alltså överdrog han hela huset med guld, helt och hållet. Han överdrog också med guld hela det altare som hörde till koret.</span> <span class="verse"><a name="23">23</a>Till koret gjorde han två keruber av olivträ. De var tio alnar höga.</span> <span class="verse"><a name="24">24</a>Den ena kerubens vinge mätte fem alnar, och kerubens andra vinge var också fem alnar. Det var alltså tio alnar från den ena vingspetsen till den andra.</span> <span class="verse"><a name="25">25</a>Den andra keruben var också tio alnar. Båda keruberna hade samma mått och samma form:</span> <span class="verse"><a name="26">26</a>Den ena keruben var tio alnar hög och så var även den andra keruben.</span> <span class="verse"><a name="27">27</a>Och han ställde keruberna mitt i det inre av huset, och keruberna bredde ut sina vingar, så att den enes vinge rörde vid den ena väggen, och den andra kerubens vinge rörde vid den andra väggen. Mitt i huset rörde deras båda andra vingar vid varandra.</span> <span class="verse"><a name="28">28</a>Salomo överdrog keruberna med guld.</span> <span class="verse"><a name="29">29</a>Och alla husets väggar runt om prydde han med utskurna bilder i form av keruber, palmer och blomsterband. Så gjorde han både i det inre rummet och i det yttre.</span> <span class="verse"><a name="30">30</a>Husets golv, både i det inre rummet och i det yttre, överdrog han med guld.</span> <span class="verse"><a name="31">31</a>För ingången till koret gjorde han dörrar av olivträ. Dörrinfattningen hade formen av en femkant.</span> <span class="verse"><a name="32">32</a>De båda dörrarna av olivträ prydde han med utsirningar i form av keruber, palmer och blomsterband och överdrog dem med guld. Han spred ut guldet över keruberna och palmerna.</span> <span class="verse"><a name="33">33</a>Likaså gjorde han för ingången till tempelsalen dörrposter av olivträ, i fyrkant.</span> <span class="verse"><a name="34">34</a>De båda dörrarna var av cypressträ. Varje dörr bestod av två dörrhalvor som kunde vridas.</span> <span class="verse"><a name="35">35</a>Han prydde dem med utsirningar: keruber, palmer och blomsterband och överdrog dem med guld, som spreds ut jämnt över utskärningarna.</span> <span class="verse"><a name="36">36</a>Han byggde även den inre förgårdsmuren av tre varv huggna stenar och ett varv huggna bjälkar av cederträ.</span> <span class="verse"><a name="37">37</a>Det fjärde året, i månaden Siv, blev grunden till Herrens hus lagd.</span> <span class="verse"><a name="38">38</a>I det elfte året, i månaden Bul, som är den åttonde månaden, var huset färdigt till alla delar, alldeles som det skulle vara. Salomo byggde alltså på huset i sju år.</span> </p></div</div></div></body></html>