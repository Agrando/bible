<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/2kgs/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/2kgs">2 Kings</a> &gt <strong>Chapter 21</strong></div><p><span class="verse"><a name="1">1</a>Manasse var tolv år när han blev kung, och han regerade femtiofem år i Jerusalem. Hans mor hette Hefsi-Ba.</span> <span class="verse"><a name="2">2</a>Han gjorde det som var ont i Herrens ögon, efter den avskyvärda seden hos de folk som Herren hade fördrivit för Israels barn.</span> <span class="verse"><a name="3">3</a>Han byggde på nytt upp de offerhöjder som hans fader Hiskia hade förstört. Och han reste altaren åt Baal och gjorde en Asera, liksom Ahab, Israels kung, hade gjort, och han tillbad och tjänade himlens hela härskara</span> <span class="verse"><a name="4">4</a>Han byggde altaren i Herrens hus. Det var om detta hus som Herren hade sagt: "I Jerusalem vill jag fästa mitt namn."</span> <span class="verse"><a name="5">5</a>Han byggde altaren åt himlens hela härskara på de båda förgårdarna till Herrens hus.</span> <span class="verse"><a name="6">6</a>Han lät sin son gå genom eld, utövade teckentyderi och svartkonst och skaffade sig andebesvärjare och spåmän. Han gjorde mycket som var ont i Herrens ögon så att han väckte hans vrede.</span> <span class="verse"><a name="7">7</a>Den avgudabild av Aseran som han gjort ställde han in i det hus om vilket Herren hade sagt till David och till hans son Salomo: "I detta hus och i Jerusalem som jag har utvalt bland alla Israels stammar, vill jag fästa mitt namn för evig tid.</span> <span class="verse"><a name="8">8</a>Jag skall inte mer låta Israel vandra som flykting bort från det land som jag har givit åt deras fäder, om de endast håller fast vid och följer allt vad jag har befallt dem efter hela den lag som min tjänare Mose har givit dem."</span> <span class="verse"><a name="9">9</a>Men folket lyssnade inte. Och Manasse förledde Israels barn, så att de gjorde mer ont än de folk som Herren hade utrotat för dem.</span> <span class="verse"><a name="10">10</a>Då talade Herren genom sina tjänare profeterna och sade:</span> <span class="verse"><a name="11">11</a>"Manasse, Juda kung, har begått dessa avskyvärda synder. Han har gjort mer ont än amoreerna före honom, och med sina eländiga avgudar har han fått också Juda att synda.</span> <span class="verse"><a name="12">12</a>Därför säger Herren, Israels Gud: Se, jag skall låta en sådan olycka komma över Jerusalem och Juda att det skall ljuda i båda öronen på var och en som får höra det.</span> <span class="verse"><a name="13">13</a>Över Jerusalem skall jag sträcka ut det mätsnöre som jag använde på Samaria och det sänklod som jag använde på Ahabs släkt. Jag skall skölja Jerusalem rent, som när man sköljer ett fat och sedan vänder det upp och ner när man har sköljt det.</span> <span class="verse"><a name="14">14</a>Jag skall förkasta kvarlevan av min arvedel och ge dem i deras fienders hand. De skall bli ett rov och ett byte för alla sina fiender,</span> <span class="verse"><a name="15">15</a>därför att de har gjort det som är ont i mina ögon och väckt min vrede från den dag då deras fäder drog ut ur Egypten ända till denna dag."</span> <span class="verse"><a name="16">16</a>Dessutom utgöt Manasse så mycket oskyldigt blod att det uppfyllde Jerusalem från den ena änden till den andra, detta förutom den synd som han kom Juda att begå så att de gjorde det som var ont i Herrens ögon.</span> <span class="verse"><a name="17">17</a>Vad som mer finns att säga om Manasse och om allt det han gjorde och om den synd han begick, det är skrivet i Juda kungars krönika.</span> <span class="verse"><a name="18">18</a>Manasse gick till vila hos sina fäder och blev begravd i trädgården till sitt hus, i Ussas trädgård. Hans son Amon blev kung efter honom.</span> <span class="verse"><a name="19">19</a>Amon var tjugotvå år när han blev kung, och han regerade två år i Jerusalem. Hans mor hette Mesullemet. Hon var dotter till Haru från Jotba.</span> <span class="verse"><a name="20">20</a>Han gjorde det som var ont i Herrens ögon, så som hans fader Manasse hade gjort.</span> <span class="verse"><a name="21">21</a>Amon vandrade i allt på samma väg som sin far och han tjänade och tillbad de eländiga avgudar som hans far hade tjänat.</span> <span class="verse"><a name="22">22</a>Han övergav Herren, sina fäders Gud, och vandrade inte på Herrens väg.</span> <span class="verse"><a name="23">23</a>Amons tjänare sammansvor sig mot honom och dödade honom hemma i hans hus.</span> <span class="verse"><a name="24">24</a>Men folket i landet dödade alla som hade sammansvurit sig mot kung Amon. Därefter gjorde folket i landet hans son Josia till kung efter honom.</span> <span class="verse"><a name="25">25</a>Vad som mer finns att säga om Amon och om vad han gjorde, det är skrivet i Juda kungars krönika.</span> <span class="verse"><a name="26">26</a>Man begravde honom i hans grav i Ussas trädgård. Hans son Josia blev kung efter honom.</span> </p></div</div></div></body></html>