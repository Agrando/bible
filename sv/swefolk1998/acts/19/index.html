<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/acts/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/acts">Acts</a> &gt <strong>Chapter 19</strong></div><p><span class="verse"><a name="1">1</a>Medan Apollos var i Korint kom Paulus ner till Efesus, sedan han rest genom höglandet. Där träffade han några lärjungar,</span> <span class="verse"><a name="2">2</a>och han frågade dem: "Tog ni emot den helige Ande när ni kom till tro?" De svarade honom: "Nej, vi har inte ens hört att den helige Ande har blivit utgjuten."</span> <span class="verse"><a name="3">3</a>Då frågade han: "Vilket dop blev ni döpta med?" De svarade: "Med Johannes dop."</span> <span class="verse"><a name="4">4</a>Paulus sade: "Johannes döpte med omvändelsens dop och uppmanade folket att tro på den som kom efter honom, det vill säga på Jesus."</span> <span class="verse"><a name="5">5</a>När de fick höra detta döptes de i Herren Jesu namn.</span> <span class="verse"><a name="6">6</a>Och när Paulus lade händerna på dem, kom den helige Ande över dem, och de talade med tungor och profeterade.</span> <span class="verse"><a name="7">7</a>Tillsammans var det omkring tolv män.</span> <span class="verse"><a name="8">8</a>Sedan gick han in i synagogan och under tre månader predikade han frimodigt. Han samtalade med dem och försökte övertyga dem om det som hör till Guds rike.</span> <span class="verse"><a name="9">9</a>Men där fanns några som förhärdade sig och inte ville tro utan talade illa om 'den vägen', så att alla hörde det. Då lämnade han dem och tog lärjungarna med sig, och varje dag höll han samtal i Tyrannus hörsal.</span> <span class="verse"><a name="10">10</a>Detta pågick under två år, så att alla som bodde i Asien, judar och greker, fick höra Herrens ord.</span> <span class="verse"><a name="11">11</a>Gud gjorde ovanliga under genom Paulus händer,</span> <span class="verse"><a name="12">12</a>så att man till och med tog dukar och plagg som varit i beröring med hans hud och lade på de sjuka, och sjukdomarna lämnade dem och de onda andarna for ut.</span> <span class="verse"><a name="13">13</a>Några kringvandrande judiska andeutdrivare tog sig också för att uttala Herren Jesu namn över dem som hade onda andar. De sade: "Jag besvär er vid den Jesus som Paulus predikar."</span> <span class="verse"><a name="14">14</a>Det var sju söner till en viss Skevas, en judisk överstepräst, som gjorde så.</span> <span class="verse"><a name="15">15</a>Men den onde anden svarade dem: "Jesus känner jag till, och vem Paulus är vet jag, men vilka är ni?"</span> <span class="verse"><a name="16">16</a>Och mannen som hade den onde anden kastade sig över dem, övermannade alla och misshandlade dem så svårt att de måste fly ut ur huset, nakna och blodiga.</span> <span class="verse"><a name="17">17</a>Detta fick alla i Efesus veta, både judar och greker, och fruktan kom över dem alla, och Herren Jesu namn blev prisat.</span> <span class="verse"><a name="18">18</a>Många av dem som trodde kom och bekände öppet vad de tidigare hade gjort.</span> <span class="verse"><a name="19">19</a>Åtskilliga av dem som hade bedrivit trolldom samlade ihop sina böcker och brände upp dem offentligt. Man räknade ut vad de var värda och kom fram till femtiotusen silverdrakmer.</span> <span class="verse"><a name="20">20</a>På detta sätt hade ordet genom Herrens kraft framgång och visade sin styrka.</span> <span class="verse"><a name="21">21</a>När detta var slutfört bestämde sig Paulus för att genom Makedonien och Akaja resa till Jerusalem. Han sade: "Och när jag har varit där måste jag också besöka Rom."</span> <span class="verse"><a name="22">22</a>Han sände två av sina medhjälpare, Timoteus och Erastus, till Makedonien och stannade själv en tid i Asien.</span> <span class="verse"><a name="23">23</a>Vid den tiden uppstod det stor oro med anledning av 'den vägen'.</span> <span class="verse"><a name="24">24</a>En silversmed som hette Demetrius, tillverkade Artemistempel av silver och skaffade därmed hantverkarna stora inkomster.</span> <span class="verse"><a name="25">25</a>Nu kallade han samman dem och sådana som hade liknande arbeten och sade: "Ni män, ni vet att vi har vårt välstånd av detta arbete.</span> <span class="verse"><a name="26">26</a>Och nu ser ni och hör hur den där Paulus har vilselett en massa människor, inte bara i Efesus utan i nästan hela Asien, med sitt tal om att gudar som är tillverkade av händer inte är några gudar.</span> <span class="verse"><a name="27">27</a>Det är fara värt inte endast att vårt hantverk får dåligt rykte utan också att den stora gudinnan Artemis tempel förlorar sitt anseende, och att den gudinna som hela Asien, ja, hela världen dyrkar, mister sin gudomliga storhet."</span> <span class="verse"><a name="28">28</a>När de hörde detta blev de ursinniga och skrek: "Stor är efesiernas Artemis!"</span> <span class="verse"><a name="29">29</a>Hela staden kom i uppror, och folk rusade alla på en gång till teatern och släpade med sig Gajus och Aristarkus, två makedonier som var Paulus följeslagare.</span> <span class="verse"><a name="30">30</a>Paulus ville gå in till folket men hindrades av lärjungarna.</span> <span class="verse"><a name="31">31</a>Några asiarker som var hans vänner skickade också bud till honom och bad att han inte skulle ge sig in på teatern.</span> <span class="verse"><a name="32">32</a>Där skrek några ett, andra något annat. Folkmassan var i uppror, och de flesta visste inte ens varför de hade samlats.</span> <span class="verse"><a name="33">33</a>Några ur hopen förklarade för Alexander vad saken gällde, och judarna skickade fram honom. Han gav tecken med handen och ville hålla ett försvarstal inför folket.</span> <span class="verse"><a name="34">34</a>Men när de märkte att han var jude, ropade de alla på en gång i ett par timmar: "Stor är efesiernas Artemis!"</span> <span class="verse"><a name="35">35</a>Men stadens sekreterare lugnade folket och sade: "Efesier, finns det någon enda människa som inte känner till att efesiernas stad är vårdare av den stora Artemis tempel och hennes bild som har fallit ner från himlen?</span> <span class="verse"><a name="36">36</a>Eftersom ingen kan neka till detta, bör ni hålla er lugna och inte göra något förhastat.</span> <span class="verse"><a name="37">37</a>Ni har fört hit de här männen som varken har rånat tempel eller hädat vår gudinna.</span> <span class="verse"><a name="38">38</a>Om nu Demetrius och hans hantverkare vill föra talan mot någon, så hålls det rättegångar och finns det landshövdingar. Inför sådana skall de anklaga varandra.</span> <span class="verse"><a name="39">39</a>Och om det är något mer ni vill ta upp, skall det avgöras i den lagliga folkförsamlingen.</span> <span class="verse"><a name="40">40</a>På grund av det som har hänt i dag riskerar vi att bli anklagade för uppror. Vi har ju inte något skäl att anföra när vi skall stå till svars för dessa oroligheter." Och efter att ha sagt det upplöste han folksamlingen.</span> </p></div</div></div></body></html>