<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/acts/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/acts">Acts</a> &gt <strong>Chapter 21</strong></div><p><span class="verse"><a name="1">1</a>Efter att ha skilts från dem och lagt ut, seglade vi rakt mot Kos och kom nästa dag till Rhodos och därifrån till Patara.</span> <span class="verse"><a name="2">2</a>Där fann vi ett skepp som skulle fara över till Fenicien, och vi gick ombord och lade ut.</span> <span class="verse"><a name="3">3</a>Vi siktade Cypern och lämnade ön bakom oss på babords sida, seglade till Syrien och kom till Tyrus, där lasten skulle lossas.</span> <span class="verse"><a name="4">4</a>Vi sökte upp lärjungarna och stannade där i sju dagar. Genom Anden sade de till Paulus att han inte skulle fara upp till Jerusalem.</span> <span class="verse"><a name="5">5</a>Men när de dagarna hade gått, bröt vi upp och fortsatte resan. Alla, också kvinnor och barn, följde med oss ända tills vi kom ut ur staden, och på stranden böjde vi knä och bad.</span> <span class="verse"><a name="6">6</a>Sedan tog vi farväl av varandra och steg ombord på skeppet, och de vände hem till sitt.</span> <span class="verse"><a name="7">7</a>Från Tyrus kom vi till Ptolemais, där vi avslutade vår sjöresa. Vi hälsade på bröderna där och stannade hos dem en dag.</span> <span class="verse"><a name="8">8</a>Nästa dag begav vi oss därifrån och kom till Cesarea. Där tog vi in hos evangelisten Filippus, som var en av de sju, och stannade hos honom.</span> <span class="verse"><a name="9">9</a>Han hade fyra ogifta döttrar som hade profetisk gåva.</span> <span class="verse"><a name="10">10</a>När vi hade varit där i flera dagar, kom en profet vid namn Agabus ner från Judeen.</span> <span class="verse"><a name="11">11</a>Han kom nu till oss, tog Paulus bälte och band sina fötter och händer och sade: "Så säger den helige Ande: Den man som äger detta bälte kommer judarna i Jerusalem att binda så här och utlämna åt hedningarna."</span> <span class="verse"><a name="12">12</a>När vi hörde det, bad både vi och de som bodde på platsen Paulus att han inte skulle fara upp till Jerusalem.</span> <span class="verse"><a name="13">13</a>Då svarade han: "Varför gråter ni och får mitt hjärta att brista? Jag är beredd inte bara att låta mig bindas utan också att dö i Jerusalem för Herren Jesu namns skull."</span> <span class="verse"><a name="14">14</a>När han inte kunde övertalas, lugnade vi oss och sade: "Ske Herrens vilja."</span> <span class="verse"><a name="15">15</a>Efter dagarna där gjorde vi oss i ordning och for upp till Jerusalem.</span> <span class="verse"><a name="16">16</a>Från Cesarea följde också några lärjungar med oss, och de tog oss med till Mnason från Cypern, en gammal lärjunge som vi skulle vara gäster hos.</span> <span class="verse"><a name="17">17</a>Så kom vi till Jerusalem, och bröderna tog emot oss med glädje.</span> <span class="verse"><a name="18">18</a>Nästa dag gick Paulus tillsammans med oss andra till Jakob, dit också alla de äldste kom.</span> <span class="verse"><a name="19">19</a>Sedan han hade hälsat dem berättade han utförligt om allt som Gud hade gjort genom hans tjänst bland hedningarna.</span> <span class="verse"><a name="20">20</a>När de hörde det prisade de Gud och sade: "Du ser, broder, att det finns tiotusentals judar som har kommit till tro, och alla håller de strängt på lagen.</span> <span class="verse"><a name="21">21</a>Nu har de hört sägas att du lär alla judar ute bland hedningarna att avfalla från Mose och säger till dem att de inte skall omskära sina barn eller leva efter våra seder.</span> <span class="verse"><a name="22">22</a>Vad gör vi nu? De får under alla förhållanden höra att du har kommit.</span> <span class="verse"><a name="23">23</a>Följ därför vårt råd. Vi har fyra män som har avlagt ett löfte.</span> <span class="verse"><a name="24">24</a>Ta dem med dig och rena dig tillsammans med dem och betala för dem, så att de kan låta raka huvudet. Då kommer alla att förstå att inget av det som de har hört om dig är sant, utan att du själv håller fast vid lagen och lever efter den.</span> <span class="verse"><a name="25">25</a>Men när det gäller hedningar som har kommit till tro, har vi skrivit och gett dem besked om vårt beslut: De skall avhålla sig från kött som offrats till avgudar, från blod, kött från kvävda djur och otukt."</span> <span class="verse"><a name="26">26</a>Då tog Paulus med sig männen, och nästa dag renade han sig tillsammans med dem och gick till templet och gav till känna, när renhetsdagarna skulle vara avslutade och offer bäras fram för var och en av dem.</span> <span class="verse"><a name="27">27</a>De sju dagarna närmade sig sitt slut, när judarna från Asien fick se Paulus i templet. De hetsade då upp hela folkmassan, grep honom</span> <span class="verse"><a name="28">28</a>och ropade: "Israelitiska män, hjälp oss! Det är den här mannen som överallt undervisar alla och talar mot vårt folk och mot vår lag och denna plats. Och nu har han dessutom tagit med sig greker in i templet och orenat denna heliga plats."</span> <span class="verse"><a name="29">29</a>De hade nämligen tidigare sett Trofimus från Efesus ute i staden tillsammans med Paulus och räknade med att Paulus hade tagit honom med sig in i templet.</span> <span class="verse"><a name="30">30</a>Hela staden kom i rörelse, och folk strömmade till. De grep Paulus och släpade ut honom ur templet, och genast stängdes portarna.</span> <span class="verse"><a name="31">31</a>Just som de stod i begrepp att döda honom, rapporterades det upp till garnisonens befälhavare att Jerusalem var i uppror.</span> <span class="verse"><a name="32">32</a>Han tog då genast soldater och befäl med sig och ryckte ut mot dem. Så snart folket fick se befälhavaren och soldaterna, slutade de att misshandla Paulus.</span> <span class="verse"><a name="33">33</a>Befälhavaren trädde då fram, grep honom och befallde att han skulle beläggas med dubbla kedjor. Sedan frågade han vem det kunde vara och vad han hade gjort.</span> <span class="verse"><a name="34">34</a>Somliga i folkmassan skrek ett, andra något annat, och då han mitt under allt tumult inte kunde få klart besked, befallde han att denne skulle föras till fästningen.</span> <span class="verse"><a name="35">35</a>När man kom fram till trappan, blev soldaterna tvungna att bära honom, så våldsamt trängde folkmassan på,</span> <span class="verse"><a name="36">36</a>ty de följde efter och skrek: "Bort med honom!"</span> <span class="verse"><a name="37">37</a>Just när Paulus skulle föras in i fästningen, frågade han befälhavaren: "Får jag säga något till dig?" Han svarade: "Du kan ju grekiska!</span> <span class="verse"><a name="38">38</a>Då är du alltså inte egyptiern som gjorde uppror för en tid sedan och förde de fyra tusen knivmännen ut i öknen."</span> <span class="verse"><a name="39">39</a>Paulus svarade: "Jag är jude, från Tarsus i Cilicien, medborgare i en betydande stad. Jag ber dig: låt mig få tala till folket."</span> <span class="verse"><a name="40">40</a>Befälhavaren gav honom sin tillåtelse. Då Paulus stod där på trappan, gav han tecken med handen åt folket. Det blev tyst, och han talade till dem på hebreiska och sade:</span> </p></div</div></div></body></html>