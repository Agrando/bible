<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/judg/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/judg">Judges</a> &gt <strong>Chapter 18</strong></div><p><span class="verse"><a name="1">1</a>På den tiden fanns det ingen kung i Israel. Och på den tiden sökte sig Dans stam en arvedel där de kunde bo, ty dittills hade inte något område tillfallit den som arvedel bland Israels stammar.</span> <span class="verse"><a name="2">2</a>Därför sände Dans barn fem utvalda och tappra män ur sin släkt, från Sorga och Estaol, för att bespeja landet och undersöka det. De sade till dem: "Gå och undersök landet." Så kom de till Efraims bergsbygd, fram till Mikas hus, där de stannade över natten.</span> <span class="verse"><a name="3">3</a>När de var vid Mikas hus och kände igen den unge levitens röst, gick de fram till honom och frågade: "Vem har fört dig hit? Vad gör du på den här platsen, och hur har du det här?"</span> <span class="verse"><a name="4">4</a>Han berättade då för dem vad Mika hade gjort för honom och sade: "Han gav mig lön och jag blev präst åt honom."</span> <span class="verse"><a name="5">5</a>Då sade de till honom: "Fråga då Gud så att vi får veta, om vår resa kommer att bli framgångsrik."</span> <span class="verse"><a name="6">6</a>Prästen svarade dem: "Gå i frid. Er resa står under Herrens beskydd."</span> <span class="verse"><a name="7">7</a>Då gick de fem männen vidare och kom till Lais. De såg hur folket där bodde i trygghet, stilla och trygga, så som sidonierna, och att ingen gjorde någon skada i landet genom att försöka ta makten. De bodde långt från sidonierna och hade inget att göra med andra människor.</span> <span class="verse"><a name="8">8</a>När de kom tillbaka till sina bröder i Sorga och Estaol, frågade bröderna dem: "Vad säger ni?"</span> <span class="verse"><a name="9">9</a>De svarade: "Kom, låt oss dra ut mot dem! För vi har besett landet och funnit att det är mycket gott. Vad väntar ni på? Tveka inte att rycka ut och inta landet!</span> <span class="verse"><a name="10">10</a>När ni kommer dit, kommer ni till ett folk som lever tryggt, och landet är vidsträckt. Gud har gett det i er hand, en plats där det inte är brist på något som finns på jorden."</span> <span class="verse"><a name="11">11</a>Så bröt de upp från Sorga och Estaol, sexhundra beväpnade män av Dans släkt.</span> <span class="verse"><a name="12">12</a>De drog upp och slog läger vid Kirjat-Jearim i Juda. Därför kallar man än i dag den platsen för Dans läger. Det ligger väster om Kirjat-Jearim.</span> <span class="verse"><a name="13">13</a>Därifrån drog de vidare till Efraims bergsbygd och kom till Mikas hus.</span> <span class="verse"><a name="14">14</a>De fem män som hade varit ute för att bespeja Lais land, sade då till sina bröder: "Vet ni att i ett av husen här finns en efod och husgudar och en utskuren och en gjuten gudabild? Så överväg nu vad ni bör göra."</span> <span class="verse"><a name="15">15</a>Då begav de sig av och kom till den unge levitens hus, Mikas hus, och hälsade honom.</span> <span class="verse"><a name="16">16</a>Men de sexhundra männen av Dans barn ställde sig beväpnade vid ingången till porten.</span> <span class="verse"><a name="17">17</a>De fem män som hade bespejat landet gick upp till huset. De gick in och tog den utskurna gudabilden, efoden, husgudarna och den gjutna gudabilden, medan prästen stod vid ingången till porten tillsammans med de sexhundra beväpnade männen.</span> <span class="verse"><a name="18">18</a>När de fem männen hade gått in i Mikas hus och tagit den utskurna gudabilden, efoden, husgudarna och den gjutna gudabilden, sade prästen till dem: "Vad är det ni gör?"</span> <span class="verse"><a name="19">19</a>De svarade honom: "Tig, lägg handen på din mun och gå med oss och bli fader och präst åt oss. Är det bättre för dig att vara präst för en enda mans hus än att vara präst för en hel stam och släkt i Israel?"</span> <span class="verse"><a name="20">20</a>Då gladdes prästen i sitt hjärta, och han tog efoden, husgudarna och den utskurna gudabilden och följde med folket.</span> <span class="verse"><a name="21">21</a>Sedan vek de av och fortsatte sin väg och lät barn och boskap och det dyrbaraste godset föras främst.</span> <span class="verse"><a name="22">22</a>Men när de hade kommit ett stycke ifrån Mikas hus, blev de upphunna av män som bodde i närheten av dennes hus och som under tiden hade samlats.</span> <span class="verse"><a name="23">23</a>När dessa ropade på dem, vände sig Dans barn om och frågade Mika: "Hur är det fatt, eftersom du kommer med en sådan skara?"</span> <span class="verse"><a name="24">24</a>Han svarade: "Ni har tagit de gudar som jag har gjort och dessutom prästen och går sedan er väg. Vad har jag nu mer kvar? Ändå frågar ni mig: Hur är det fatt?"</span> <span class="verse"><a name="25">25</a>Men Dans barn sade till honom: "Vi vill inte höra ett ord till från dig. Annars kan det hända att några män i sin förbittring angriper er och ni förlorar livet, både du och ditt husfolk."</span> <span class="verse"><a name="26">26</a>Därefter fortsatte Dans barn sin väg. Och när Mika såg att de var starkare än han, vände han tillbaka hem.</span> <span class="verse"><a name="27">27</a>Sedan de tagit både det som Mika hade gjort och hans präst, anföll de folket i Lais, som levde stilla och i trygghet. De slog dem med svärd, och brände upp staden.</span> <span class="verse"><a name="28">28</a>Och ingen hjälpte den, ty den låg långt från Sidon och folket hade inget att göra med andra människor. Staden låg i Bet-Rehobs dal. Daniterna byggde upp staden och bosatte sig där.</span> <span class="verse"><a name="29">29</a>De kallade staden Dan efter sin fader Dan, som var son till Israel. Tidigare hette staden Lais.</span> <span class="verse"><a name="30">30</a>Där ställde Dans barn upp åt sig den utskurna gudabilden. Jonatan, son till Gersom, Manasses son, och hans söner var präster åt Dans stam, ända till dess att landet fördes bort i fångenskap.</span> <span class="verse"><a name="31">31</a>De ställde upp åt sig den utskurna gudabild som Mika hade gjort, och den var kvar hela den tid Guds hus var i Silo.</span> </p></div</div></div></body></html>