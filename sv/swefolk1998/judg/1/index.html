<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/judg/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/judg">Judges</a> &gt <strong>Chapter 1</strong></div><p><span class="verse"><a name="1">1</a>Efter Josuas död frågade Israels barn Herren: "Vem bland oss skall först dra upp mot kananeerna och strida mot dem?"</span> <span class="verse"><a name="2">2</a>Herren svarade: "Juda skall göra det. Se, jag har givit landet i hans hand."</span> <span class="verse"><a name="3">3</a>Då sade Juda till sin bror Simeon: "Kom med mig till mitt område och låt oss strida mot kananeerna, så skall jag sedan gå med dig till ditt område." Och Simeon gick med honom.</span> <span class="verse"><a name="4">4</a>När Juda drog dit upp gav Herren kananeerna och perisseerna i deras hand, så att de slog dem vid Besek, tiotusen man.</span> <span class="verse"><a name="5">5</a>Vid Besek fann de Adoni-Besek, och de stred mot honom och besegrade kananeerna och perisseerna.</span> <span class="verse"><a name="6">6</a>Adoni-Besek flydde, men de förföljde honom och grep honom och högg av hans tummar och stortår.</span> <span class="verse"><a name="7">7</a>Då sade Adoni-Besek: "Sjuttio kungar med avhuggna tummar och stortår hämtade upp smulorna under mitt bord. Efter mina gärningar har Gud vedergällt mig." Sedan förde de honom till Jerusalem, och där dog han.</span> <span class="verse"><a name="8">8</a>Juda barn belägrade Jerusalem och intog det. De slog invånarna med svärd och satte eld på staden.</span> <span class="verse"><a name="9">9</a>Därefter drog Juda barn ner för att strida mot de kananeer som bodde i Bergsbygden, i Negev och i Låglandet.</span> <span class="verse"><a name="10">10</a>Och Juda gick mot de kananeer som bodde i Hebron - som förr hette Kirjat-Arba - och de slog Sesaj, Ahiman och Talmaj.</span> <span class="verse"><a name="11">11</a>Därifrån gick de mot Debirs invånare - Debir hette tidigare Kirjat-Sefer.</span> <span class="verse"><a name="12">12</a>Och Kaleb sade: "Åt den som angriper Kirjat-Sefer och intar det skall jag ge min dotter Aksa till hustru.</span> <span class="verse"><a name="13">13</a>Otniel, son till Kalebs yngre bror Kenas, intog staden, och Kaleb gav honom sin dotter Aksa till hustru.</span> <span class="verse"><a name="14">14</a>När hon kom till honom intalade hon honom att begära ett stycke åkermark av hennes far. Hon steg ner från åsnan och Kaleb sade till henne: "Vad vill du?"</span> <span class="verse"><a name="15">15</a>Hon svarade: "Låt mig få en avskedsgåva. Eftersom du har gett mig det torra Negev, så låt mig få vattenkällor." Kaleb gav henne då de övre och de nedre källorna.</span> <span class="verse"><a name="16">16</a>Barn till keniten, Moses svärfar, hade dragit upp från Palmstaden med Juda barn till Juda öken söder om Arad. Där bosatte de sig bland folket.</span> <span class="verse"><a name="17">17</a>Men Juda drog ut med sin bror Simeon, och de slog de kananeer som bodde i Sefat och förstörde staden helt och hållet. Så fick den namnet Horma.</span> <span class="verse"><a name="18">18</a>Juda intog Gaza med dess område, Askelon med dess område och Ekron med dess område.</span> <span class="verse"><a name="19">19</a>Herren var med Juda, och de erövrade bergsbygden. Men de kunde inte driva bort dem som bodde i dalbygden, eftersom dessa hade vagnar av järn.</span> <span class="verse"><a name="20">20</a>Och de gav Hebron åt Kaleb, som Mose hade lovat, och han drev bort Anaks tre söner därifrån.</span> <span class="verse"><a name="21">21</a>Men jebusiterna som bodde i Jerusalem blev inte fördrivna av Benjamins barn. Därför bodde jebusiterna kvar bland Benjamins barn i Jerusalem, så som de gör än i dag.</span> <span class="verse"><a name="22">22</a>Och Josefs hus drog upp till Betel, och Herren var med dem.</span> <span class="verse"><a name="23">23</a>De bespejade Betel, den stad som förr hette Luz.</span> <span class="verse"><a name="24">24</a>Då fick deras spejare se en man gå ut ur staden, och de sade till honom: "Visa oss var vi kan komma in i staden, så skall vi visa barmhärtighet mot dig."</span> <span class="verse"><a name="25">25</a>När han hade visat dem var de kunde ta sig in i staden, slog de invånarna där med svärd. Men den mannen och hela hans släkt lät de gå.</span> <span class="verse"><a name="26">26</a>Han begav sig till hetiternas land, där han byggde en stad som han gav namnet Luz, så som den heter än i dag.</span> <span class="verse"><a name="27">27</a>Men Manasse intog inte Bet-Shan eller Taanak eller Dor eller Jibleam eller Megiddo, och inte heller deras underlydande orter, utan kananeerna kunde hålla sig kvar där i landet.</span> <span class="verse"><a name="28">28</a>När israeliterna blev starkare tvingade de kananeerna att utföra arbete åt sig. Men de drev inte bort dem.</span> <span class="verse"><a name="29">29</a>Efraim drev inte heller bort de kananeer som bodde i Gezer, utan kananeerna bodde kvar bland dem i Gezer.</span> <span class="verse"><a name="30">30</a>Sebulon drev inte undan invånarna i Kitron eller invånarna i Nahalol, utan kananeerna bodde kvar bland dem men blev tvingade att utföra arbete åt dem.</span> <span class="verse"><a name="31">31</a>Aser drev inte bort invånarna i Acko eller invånarna i Sidon, inte heller dem i Alab, Aksib, Helba, Afik och Rehob.</span> <span class="verse"><a name="32">32</a>Alltså bodde aseriterna kvar bland kananeerna, landets inbyggare, ty de fördrev dem inte.</span> <span class="verse"><a name="33">33</a>Naftali drev inte bort invånarna i Bet-Semes, inte heller invånarna i Bet-Anat, utan bodde bland kananeerna, landets inbyggare. Men invånarna i Bet-Semes och Bet-Anat blev arbetspliktiga åt dem.</span> <span class="verse"><a name="34">34</a>Amoreerna trängde undan Dans barn till bergsbygden, ty de tillät dem inte att komma ner till dalbygden.</span> <span class="verse"><a name="35">35</a>Och amoreerna kunde hålla sig kvar i Har-Heres, Ajalon och Saalbim. Men Josefs barns hand blev tung över dem, så att de blev tvingade att utföra arbete åt dem.</span> <span class="verse"><a name="36">36</a>Amoreernas område sträckte sig från Skorpionhöjden, från Sela och vidare uppåt.</span> </p></div</div></div></body></html>