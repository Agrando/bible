<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/gen/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/gen">Genesis</a> &gt <strong>Chapter 13</strong></div><p><span class="verse"><a name="1">1</a>Så bröt Abram upp från Egypten och begav sig till Negev med sin hustru och allt han ägde, och Lot var med honom.</span> <span class="verse"><a name="2">2</a>Abram var mycket rik på boskap och på silver och guld.</span> <span class="verse"><a name="3">3</a>Han färdades från lägerplats till lägerplats, från Negev ända till Betel, till den plats där hans tält tidigare hade stått mellan Betel och Ai</span> <span class="verse"><a name="4">4</a>och där han förra gången hade rest ett altare. Där åkallade Abram Herrens namn.</span> <span class="verse"><a name="5">5</a>Lot, som följde med Abram, hade också får och nötboskap och tält,</span> <span class="verse"><a name="6">6</a>och landet kunde inte livnära dem där de bodde i samma område. De hade så mycket boskap att de inte kunde bo tillsammans,</span> <span class="verse"><a name="7">7</a>och det uppstod tvister mellan Abrams och Lots herdar. Dessutom bodde kananeerna och perisseerna i landet vid den tiden.</span> <span class="verse"><a name="8">8</a>Då sade Abram till Lot: "Inte skall det vara någon tvist mellan mig och dig eller mellan mina herdar och dina. Vi är ju bröder.</span> <span class="verse"><a name="9">9</a>Ligger inte hela landet öppet för dig? Skilj dig från mig. Vill du åt vänster så går jag åt höger, och vill du åt höger så går jag åt vänster."</span> <span class="verse"><a name="10">10</a>Lot lyfte blicken och såg hela Jordanslätten, som överallt var vattenrik. Innan Herren fördärvade Sodom och Gomorra var den nämligen som en Herrens lustgård, som Egyptens land, ända till Soar.</span> <span class="verse"><a name="11">11</a>Och Lot utvalde åt sig hela Jordanslätten. Han bröt upp och drog österut, och de skildes från varandra.</span> <span class="verse"><a name="12">12</a>Abram bodde kvar i Kanaans land och Lot bodde i städerna på slätten och drog med sina tält ända in mot Sodom.</span> <span class="verse"><a name="13">13</a>Men männen i Sodom var onda och mycket syndiga inför Herren.</span> <span class="verse"><a name="14">14</a>Herren sade till Abram sedan Lot hade skilt sig från honom: "Lyft din blick och se dig omkring från den plats där du står, mot norr och söder, öster och väster.</span> <span class="verse"><a name="15">15</a>Hela det land som du ser skall jag ge åt dig och dina efterkommande för evig tid.</span> <span class="verse"><a name="16">16</a>Och jag skall låta dem bli som stoftet på jorden. Om någon kan räkna stoftet på jorden skall också dina efterkommande kunna räknas.</span> <span class="verse"><a name="17">17</a>Bryt upp och drag igenom landet i hela dess längd och bredd, ty åt dig skall jag ge det."</span> <span class="verse"><a name="18">18</a>Abram flyttade då med sina tält och kom till Mamres terebintlund vid Hebron. Där bosatte han sig och byggde ett altare åt Herren.</span> </p></div</div></div></body></html>