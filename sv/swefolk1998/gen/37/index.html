<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/gen/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/gen">Genesis</a> &gt <strong>Chapter 37</strong></div><p><span class="verse"><a name="1">1</a>Men Jakob bosatte sig i Kanaans land, där hans far hade bott som främling.</span> <span class="verse"><a name="2">2</a>Detta är Jakobs fortsatta historia. När Josef var sjutton år vallade han fåren tillsammans med sina bröder. Som ung hjälpte han sönerna till Bilha och Silpa, sin fars hustrur. Och Josef berättade för deras far allt ont som sades om dem.</span> <span class="verse"><a name="3">3</a>Israel älskade Josef mer än alla sina andra söner eftersom han hade fött honom på sin ålderdom, och han lät göra en hellång livklädnad åt honom.</span> <span class="verse"><a name="4">4</a>När hans bröder såg att deras far älskade honom mer än alla hans bröder, hatade de honom och kunde inte tala vänligt med honom.</span> <span class="verse"><a name="5">5</a>Josef hade en dröm som han talade om för sina bröder. Efter det hatade de honom ännu mer.</span> <span class="verse"><a name="6">6</a>Han sade till dem: "Hör vilken dröm jag har haft.</span> <span class="verse"><a name="7">7</a>Vi band kärvar på åkern. Då reste sig min kärve upp och blev stående, och era kärvar ställde sig runt omkring och bugade sig för min kärve."</span> <span class="verse"><a name="8">8</a>Men hans bröder sade till honom: "Skulle du bli vår kung och härska över oss?" Och de hatade honom ännu mer för hans drömmars skull och för det han hade sagt.</span> <span class="verse"><a name="9">9</a>Sedan fick han ännu en dröm som han berättade för sina bröder. "Lyssna", sade han, "jag har haft en dröm till. Jag drömde att solen och månen och elva stjärnor bugade sig för mig."</span> <span class="verse"><a name="10">10</a>När han berättade detta för sin far och sina bröder, tillrättavisade hans far honom och sade: "Vad är det för en dröm du har haft? Skulle jag och din mor och dina bröder komma och buga oss ner till jorden för dig?"</span> <span class="verse"><a name="11">11</a>Bröderna blev avundsjuka på honom, men hans far lade det på minnet.</span> <span class="verse"><a name="12">12</a>Och hans bröder gick för att vakta sin fars får i Sikem.</span> <span class="verse"><a name="13">13</a>Då sade Israel till Josef: "Se, dina bröder vaktar fåren i Sikem. Jag vill skicka dig till dem." Han svarade: "Jag är beredd."</span> <span class="verse"><a name="14">14</a>Israel sade till honom: "Gå och se efter om allt är väl med dina bröder och med fåren. Kom sedan tillbaka till mig med besked." Så sände han i väg honom från Hebrons dal, och han kom till Sikem.</span> <span class="verse"><a name="15">15</a>Där mötte han en man medan han gick omkring villrådig på fältet. Mannen frågade honom vad han sökte.</span> <span class="verse"><a name="16">16</a>Han svarade: "Jag söker efter mina bröder. Säg mig var de vaktar sin hjord."</span> <span class="verse"><a name="17">17</a>Mannen svarade: "De har gått härifrån. Jag hörde dem säga att de skulle gå till Dotan." Då gick Josef vidare efter sina bröder och fann dem i Dotan.</span> <span class="verse"><a name="18">18</a>Men när de såg honom på avstånd, innan han kommit fram till dem, överlade de om att döda honom.</span> <span class="verse"><a name="19">19</a>De sade till varandra. "Där kommer drömmaren.</span> <span class="verse"><a name="20">20</a>Kom nu, så dödar vi honom och kastar honom i en brunn! Sedan kan vi säga att ett vilddjur har ätit upp honom. Så får vi se hur det går med hans drömmar."</span> <span class="verse"><a name="21">21</a>Men när Ruben hörde detta, ville han rädda honom undan dem och sade: "Vi kan inte slå ihjäl honom."</span> <span class="verse"><a name="22">22</a>Och han fortsatte: "Spill inte blod! Kasta honom i brunnen här i öknen, men bär inte hand på honom!" Han ville nämligen rädda honom undan dem och föra honom tillbaka till hans far.</span> <span class="verse"><a name="23">23</a>När Josef kom fram till sina bröder, slet de av honom den hellånga livklädnaden som han hade på sig.</span> <span class="verse"><a name="24">24</a>Och de tog honom och kastade honom i brunnen. Den var tom, det fanns inget vatten i den.</span> <span class="verse"><a name="25">25</a>Sedan satte de sig ner för att äta och fick då se en karavan med ismaeliter som kom från Gilead, och deras kameler var lastade med dragantgummi, balsam och ladanum. De var på väg ner till Egypten.</span> <span class="verse"><a name="26">26</a>Då sade Juda till sina bröder: "Vad har vi för nytta av att döda vår bror och dölja hans blod?</span> <span class="verse"><a name="27">27</a>Kom, så säljer vi honom till ismaeliterna! Låt inte vår hand komma vid honom, han är i alla fall vår bror, vårt eget kött och blod." Och bröderna följde hans råd.</span> <span class="verse"><a name="28">28</a>När de midjanitiska köpmännen kom förbi, drog de upp Josef ur brunnen. De sålde honom för tjugo siklar silver till ismaeliterna, som förde Josef till Egypten.</span> <span class="verse"><a name="29">29</a>När Ruben kom tillbaka till brunnen, se, då fanns inte Josef där. Då rev han sönder sina kläder</span> <span class="verse"><a name="30">30</a>och gick tillbaka till sina bröder och sade: "Pojken är inte där! Vart skall jag nu ta vägen?"</span> <span class="verse"><a name="31">31</a>Men de slaktade en bock och tog Josefs livklädnad och doppade den i blodet.</span> <span class="verse"><a name="32">32</a>Sedan skickade de hem den hellånga livklädnaden till sin far och lät säga: "Den här har vi hittat. Se efter om det är din sons livklädnad."</span> <span class="verse"><a name="33">33</a>Och han kände igen den och sade: "Det är min sons livklädnad. Ett vilddjur har ätit upp honom. Josef är säkert ihjälriven."</span> <span class="verse"><a name="34">34</a>Och Jakob slet sönder sina kläder, svepte säcktyg om sina höfter och sörjde sin son under lång tid.</span> <span class="verse"><a name="35">35</a>Alla hans söner och döttrar kom för att trösta honom, men han ville inte låta sig tröstas utan sade: "Jag skall med sorg fara ner i dödsriket till min son." Så grät hans far över honom.</span> <span class="verse"><a name="36">36</a>Men medaniterna sålde Josef i Egypten till Potifar, som var hovman hos farao och befälhavare för drabanterna.</span> </p></div</div></div></body></html>