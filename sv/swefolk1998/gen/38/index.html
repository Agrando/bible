<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/gen/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/gen">Genesis</a> &gt <strong>Chapter 38</strong></div><p><span class="verse"><a name="1">1</a>Vid den tiden lämnade Juda sina bröder och slöt sig till en man i Adullam som hette Hira.</span> <span class="verse"><a name="2">2</a>Där fick Juda se dottern till en kananeisk man som hette Sua. Han tog henne till sig och gick in till henne.</span> <span class="verse"><a name="3">3</a>Hon blev havande och födde en son som fick namnet Er.</span> <span class="verse"><a name="4">4</a>Sedan blev hon åter havande och födde en son som hon gav namnet Onan.</span> <span class="verse"><a name="5">5</a>Hon födde ännu en son och gav honom namnet Sela. När han föddes var Juda i Kesib.</span> <span class="verse"><a name="6">6</a>Juda tog åt Er, sin förstfödde, en hustru som hette Tamar.</span> <span class="verse"><a name="7">7</a>Men Er, Judas förstfödde, var ond i Herrens ögon och Herren dödade honom.</span> <span class="verse"><a name="8">8</a>Då sade Juda till Onan: "Gå in till din brors hustru, gift dig med henne i din brors ställe och skaffa avkomma åt din bror."</span> <span class="verse"><a name="9">9</a>Men eftersom Onan visste att avkomman inte skulle bli hans egen, lät han säden spillas på jorden varje gång han låg med sin brors hustru, detta för att inte ge avkomma åt sin bror.</span> <span class="verse"><a name="10">10</a>Det Onan gjorde var ont i Herrens ögon, och han dödade också honom.</span> <span class="verse"><a name="11">11</a>Då sade Juda till sin sonhustru Tamar: "Stanna som änka i din fars hus till dess att min son Sela blir vuxen." Han var nämligen rädd att också denne skulle dö liksom hans bröder. Tamar gick då tillbaka till sin fars hus och stannade där.</span> <span class="verse"><a name="12">12</a>En lång tid därefter dog Suas dotter, Judas hustru. Efter sorgetidens slut gick Juda med sin vän adullamiten Hira upp till Timna, till dem som klippte hans får.</span> <span class="verse"><a name="13">13</a>När man berättade för Tamar att hennes svärfar var på väg till Timna för att klippa fåren,</span> <span class="verse"><a name="14">14</a>lade hon av sig änkekläderna, tog på sig en slöja och satte sig vid porten till Enajim på vägen till Timna. Hon såg nämligen att Sela var fullvuxen och att man ändå inte gav henne till hustru åt honom.</span> <span class="verse"><a name="15">15</a>När Juda fick se henne, trodde han att hon var en sköka. Hon hade ju täckt för sitt ansikte.</span> <span class="verse"><a name="16">16</a>Han vek av till henne där hon satt vid vägen, och sade: "Får jag gå in till dig?" Han visste inte att det var hans sonhustru. Hon svarade: "Vad vill du ge mig för att få gå in till mig?"</span> <span class="verse"><a name="17">17</a>Han sade: "Jag skickar dig en killing ur min hjord." Hon svarade: "Ja, om du ger mig pant tills du skickar den."</span> <span class="verse"><a name="18">18</a>Han sade: "Vad skall jag då ge dig i pant?" Hon svarade: "Din signetring med kedja och staven som du har i handen." Då gav han henne detta och gick in till henne, och hon blev havande genom honom.</span> <span class="verse"><a name="19">19</a>Sedan gick hon därifrån och lade av sig slöjan och tog på sig änkekläderna igen.</span> <span class="verse"><a name="20">20</a>Juda skickade killingen med sin vän adullamiten för att få tillbaka panten av kvinnan, men denne hittade henne inte.</span> <span class="verse"><a name="21">21</a>Han frågade männen på platsen var tempelskökan fanns, hon som satt vid vägen i Enajim, men de svarade att det inte hade funnits någon tempelsköka där.</span> <span class="verse"><a name="22">22</a>Och han kom tillbaka till Juda och sade: "Jag har inte hittat henne. Dessutom säger folket på orten att det inte funnits någon tempelsköka där."</span> <span class="verse"><a name="23">23</a>Då sade Juda: "Hon får behålla det så skämmer vi inte ut oss. Jag har nu skickat killingen, men du har inte hittat henne."</span> <span class="verse"><a name="24">24</a>Ungefär tre månader senare fick Juda höra: "Din sonhustru Tamar har bedrivit otukt och hon har också blivit havande genom sin otukt." Då sade Juda: "För ut henne och bränn henne!"</span> <span class="verse"><a name="25">25</a>Men när hon skulle föras ut skickade hon bud till sin svärfar och lät säga: "Genom en man som äger dessa saker är jag havande. Se efter vem som äger den här signetringen med kedja och den här staven."</span> <span class="verse"><a name="26">26</a>Och Juda kände igen dem och sade: "Hon har rätten på sin sida, inte jag, eftersom jag inte har gett henne åt min son Sela." Men han låg aldrig mer med henne.</span> <span class="verse"><a name="27">27</a>När hon skulle föda, se, då fanns det tvillingar i hennes moderliv.</span> <span class="verse"><a name="28">28</a>Vid födelsen stack den ene fram en hand. Då tog barnmorskan en röd tråd och band den om hans hand och sade: "Han kom ut först."</span> <span class="verse"><a name="29">29</a>Men när han sedan drog tillbaka handen kom hans bror ut. Då sade hon: "Varför har du trängt dig fram?" Och han fick namnet Peres.</span> <span class="verse"><a name="30">30</a>Därefter kom hans bror ut, han som hade den röda tråden om sin hand. Och han fick namnet Sera.</span> </p></div</div></div></body></html>