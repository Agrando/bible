<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/gen/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/gen">Genesis</a> &gt <strong>Chapter 24</strong></div><p><span class="verse"><a name="1">1</a>Abraham var nu gammal och hade nått hög ålder, och Herren hade välsignat honom i allt.</span> <span class="verse"><a name="2">2</a>Då sade Abraham till den äldste tjänaren i sitt hus, den som hade ansvar för allt Abraham ägde: "Lägg din hand under min höft.</span> <span class="verse"><a name="3">3</a>Jag binder dig med en ed vid Herren, himmelens Gud och jordens Gud, att du inte tar en hustru åt min son från döttrarna till kananeerna som jag bor ibland,</span> <span class="verse"><a name="4">4</a>utan att du går till mitt land och till min släkt och där tar en hustru åt min son Isak."</span> <span class="verse"><a name="5">5</a>Tjänaren sade till honom: "Men om kvinnan inte vill följa med mig till det här landet, skall jag då föra din son tillbaka till det land som du har kommit ifrån?"</span> <span class="verse"><a name="6">6</a>Abraham svarade honom: "Se till att du inte för min son tillbaka dit.</span> <span class="verse"><a name="7">7</a>Herren, himmelens Gud, som har tagit mig från min fars hus och från det land där jag föddes, han som har talat till mig och gett mig sin ed och sagt: 'Åt dina efterkommande skall jag ge detta land', han skall sända sin ängel framför dig, så att du kan hämta en hustru åt min son därifrån.</span> <span class="verse"><a name="8">8</a>Men om kvinnan inte vill följa med dig, är du fri från denna ed till mig. För bara inte min son tillbaka dit!"</span> <span class="verse"><a name="9">9</a>Då lade tjänaren sin hand under sin herre Abrahams höft och lovade honom detta med ed.</span> <span class="verse"><a name="10">10</a>Tjänaren tog sedan tio av sin herres kameler och begav sig i väg med alla slags dyrbara gåvor från sin herre. Han styrde sin färd mot Nahors stad i Aram-Naharajim.</span> <span class="verse"><a name="11">11</a>Där lät han kamelerna lägga sig ner vid en vattenbrunn utanför staden. Det var nu kväll, den tid då kvinnorna brukade komma ut för att hämta vatten.</span> <span class="verse"><a name="12">12</a>Och han bad: " Herre, min herre Abrahams Gud, låt mig få framgång i dag och visa nåd mot min herre Abraham.</span> <span class="verse"><a name="13">13</a>Jag står här vid vattenkällan och stadens döttrar kommer hit för att hämta vatten.</span> <span class="verse"><a name="14">14</a>Den flicka som jag ber: Räck mig din kruka så att jag får dricka, och som svarar: Drick! Dina kameler skall jag också ge vatten, låt henne vara den du har bestämt åt din tjänare Isak. På så sätt skall jag veta att du har visat godhet mot min herre."</span> <span class="verse"><a name="15">15</a>Och det hände att innan han hade slutat tala, se, då kom Rebecka ut med sin kruka på axeln. Hon var dotter till Betuel som var son till Milka, Abrahams bror Nahors hustru.</span> <span class="verse"><a name="16">16</a>Det var en mycket vacker flicka, en ung kvinna som ingen man hade kommit nära. Hon gick ner till källan och fyllde sin kruka och steg sedan upp igen.</span> <span class="verse"><a name="17">17</a>Då sprang tjänaren emot henne och sade: "Låt mig få dricka lite vatten ur din kruka."</span> <span class="verse"><a name="18">18</a>Hon svarade: "Drick, min herre" och tog snabbt ner krukan i handen och gav honom att dricka.</span> <span class="verse"><a name="19">19</a>När hon hade gett honom att dricka sade hon: "Jag skall ösa upp vatten åt dina kameler också, tills de alla har fått dricka."</span> <span class="verse"><a name="20">20</a>Hon skyndade sig att tömma sin kruka i vattenhon och sprang sedan tillbaka till brunnen för att ösa upp vatten. Hon öste så upp vatten åt alla hans kameler.</span> <span class="verse"><a name="21">21</a>Mannen iakttog henne under tystnad, för han ville veta om Herren hade gjort hans resa framgångsrik eller inte.</span> <span class="verse"><a name="22">22</a>När alla kamelerna hade druckit tog mannen fram en näsring av guld som vägde en halv sikel och två guldarmband som vägde tio siklar,</span> <span class="verse"><a name="23">23</a>och han frågade: "Vems dotter är du? Säg mig det. Och finns det plats för oss i din fars hus över natten?"</span> <span class="verse"><a name="24">24</a>Hon svarade honom: "Jag är dotter till Betuel, Milkas son, som hon födde åt Nahor."</span> <span class="verse"><a name="25">25</a>Och hon fortsatte: "Vi har gott om halm och foder. Vi har också plats så att du kan stanna över natten."</span> <span class="verse"><a name="26">26</a>Då böjde mannen sig ner och tillbad Herren</span> <span class="verse"><a name="27">27</a>och sade: "Lovad vare Herren, min herre Abrahams Gud, som inte har tagit sin nåd och trofasthet från min herre! Herren har lett mig på vägen hem till min herres släkt."</span> <span class="verse"><a name="28">28</a>Och flickan sprang hem och berättade alltsammans.</span> <span class="verse"><a name="29">29</a>Rebecka hade en bror som hette Laban. Han sprang i väg till mannen vid källan.</span> <span class="verse"><a name="30">30</a>Han hade nämligen sett näsringen och armbanden som hans syster bar, och när han hörde sin syster berätta vad mannen sagt till henne, gav han sig i väg ut till mannen som stod hos kamelerna vid källan.</span> <span class="verse"><a name="31">31</a>Han sade: "Kom in, du Herrens välsignade! Varför står du härute? Jag har gjort huset i ordning och det finns plats för kamelerna."</span> <span class="verse"><a name="32">32</a>Så kom mannen till hennes hem, och man lastade av kamelerna och tog fram halm och foder åt dem och vatten till att tvätta hans och hans följeslagares fötter.</span> <span class="verse"><a name="33">33</a>Man satte fram mat åt honom, men han sade: "Jag vill inte äta förrän jag har framfört mitt ärende." Laban sade: "Säg det!"</span> <span class="verse"><a name="34">34</a>Då sade han: "Jag är Abrahams tjänare.</span> <span class="verse"><a name="35">35</a>Herren har rikligen välsignat min herre, så att han har blivit en mäktig man. Han har gett honom får och nötboskap, silver och guld, tjänare och tjänarinnor, kameler och åsnor.</span> <span class="verse"><a name="36">36</a>Min herres hustru Sara har fött min herre en son på sin ålderdom, och honom har han gett allt han äger.</span> <span class="verse"><a name="37">37</a>Nu har min herre bundit mig vid ed och sagt: Du får inte åt min son ta en hustru bland döttrarna till kananeerna i landet där jag bor,</span> <span class="verse"><a name="38">38</a>utan du skall gå till min fars hus och till min släkt och där hämta en hustru åt min son.</span> <span class="verse"><a name="39">39</a>Då sade jag till min herre: Men om kvinnan inte vill följa med mig?</span> <span class="verse"><a name="40">40</a>Han svarade: Herren, som jag har vandrat inför, skall sända sin ängel med dig och göra din resa framgångsrik, så att du kan hämta en hustru åt min son från min släkt, från min fars hus.</span> <span class="verse"><a name="41">41</a>Först när du kommer till min släkt blir du löst från eden - om de vägrar att ge henne åt dig är du fri från eden till mig.</span> <span class="verse"><a name="42">42</a>Så kom jag i dag till källan och jag sade: Herre, min herre Abrahams Gud, om du ändå ville låta den resa jag företagit mig bli framgångsrik!</span> <span class="verse"><a name="43">43</a>Jag står nu här vid vattenkällan. Om det kommer en ung kvinna för att hämta vatten och jag säger till henne: Låt mig få dricka lite vatten ur din kruka,</span> <span class="verse"><a name="44">44</a>och hon svarar mig: Drick du. Också åt dina kameler skall jag ösa upp vatten, låt det då vara den kvinna som Herren har utsett åt min herres son.</span> <span class="verse"><a name="45">45</a>Innan jag hade slutat att säga så för mig själv, kom Rebecka ut med sin kruka på axeln och gick ner till källan för att hämta vatten. Då sade jag till henne: Låt mig få dricka!</span> <span class="verse"><a name="46">46</a>Hon lyfte snabbt ner sin kruka från axeln och sade: Drick, och jag skall också ge dina kameler vatten. Då drack jag, och hon gav också kamelerna vatten.</span> <span class="verse"><a name="47">47</a>Jag frågade henne: Vems dotter är du? Hon svarade: Jag är dotter till Betuel, Nahors son, som föddes åt honom av Milka. Då satte jag ringen i hennes näsa och armbanden på hennes armar.</span> <span class="verse"><a name="48">48</a>Sedan böjde jag mig ner och tillbad Herren och lovade Herren, min herre Abrahams Gud, som hade fört mig på rätt väg, så att jag åt min herres son skulle få en dotter från hans släkt.</span> <span class="verse"><a name="49">49</a>Om ni vill visa min herre kärlek och trofasthet så säg mig det. Om inte, så säg mig det också, så att jag kan vända mig åt annat håll, till höger eller vänster."</span> <span class="verse"><a name="50">50</a>Då sade Laban och Betuel: "Detta är från Herren. Vi kan inte säga någonting till dig, vare sig ont eller gott.</span> <span class="verse"><a name="51">51</a>Se, där står Rebecka framför dig. Tag henne och gå, så att hon kan bli hustru åt din herres son, som Herren har sagt."</span> <span class="verse"><a name="52">52</a>När Abrahams tjänare hörde detta, föll han ner på marken inför Herren.</span> <span class="verse"><a name="53">53</a>Sedan tog tjänaren fram silversmycken, guldsmycken och kläder och gav till Rebecka. Han gav också hennes bror och mor dyrbara gåvor.</span> <span class="verse"><a name="54">54</a>Och han och hans följeslagare åt och drack och stannade sedan över natten. Men på morgonen när de hade stigit upp, sade han: "Låt mig nu fara till min herre."</span> <span class="verse"><a name="55">55</a>Men både Rebeckas bror och hennes mor sade: "Låt flickan stanna hos oss några dagar, tio eller så. Sedan kan du fara."</span> <span class="verse"><a name="56">56</a>Men han svarade dem: "Uppehåll mig inte, när nu Herren har gjort min resa framgångsrik. Låt mig fara. Jag vill resa hem till min herre."</span> <span class="verse"><a name="57">57</a>Då sade de: "Vi kallar hit flickan och frågar henne själv."</span> <span class="verse"><a name="58">58</a>De kallade till sig Rebecka och frågade henne: "Vill du följa med den här mannen?" Hon svarade: "Ja".</span> <span class="verse"><a name="59">59</a>Då lät de sin syster Rebecka och hennes amma fara tillsammans med Abrahams tjänare och hans män.</span> <span class="verse"><a name="60">60</a>Och de välsignade Rebecka och sade till henne:"Av dig, vår syster, skall kommatusen gånger tiotusen,och din avkomma skall intasina fienders portar!"</span> <span class="verse"><a name="61">61</a>Så bröt Rebecka upp med sina tjänsteflickor. De red på kamelerna och följde med mannen. Och tjänaren tog med sig Rebecka och for sin väg.</span> <span class="verse"><a name="62">62</a>Isak hade just kommit tillbaka från Beer-Lahaj-Roi, ty han bodde i Negev.</span> <span class="verse"><a name="63">63</a>Mot kvällen när han gick och grubblade ute på fältet, såg han upp och fick se kameler komma.</span> <span class="verse"><a name="64">64</a>När Rebecka lyfte blicken fick hon se Isak. Hon steg ner från kamelen</span> <span class="verse"><a name="65">65</a>och frågade tjänaren: "Vem är den mannen som kommer emot oss på fältet?" Tjänaren svarade "Det är min herre." Då tog hon sin slöja och dolde sig.</span> <span class="verse"><a name="66">66</a>Tjänaren berättade för Isak om allt han hade gjort.</span> <span class="verse"><a name="67">67</a>Sedan förde Isak in henne i sin mor Saras tält, och han tog Rebecka till sig. Hon blev hans hustru och han hade henne kär. Så blev Isak tröstad i sorgen efter sin mor.</span> </p></div</div></div></body></html>