<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/gen/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/gen">Genesis</a> &gt <strong>Chapter 41</strong></div><p><span class="verse"><a name="1">1</a>Efter två år hände det att farao drömde att han stod vid Nilen.</span> <span class="verse"><a name="2">2</a>Han såg sju kor, vackra och feta, stiga upp ur floden, och de betade i vassen.</span> <span class="verse"><a name="3">3</a>Sedan såg han sju andra kor, fula och magra, stiga upp ur floden. De ställde sig bredvid de andra korna på flodstranden,</span> <span class="verse"><a name="4">4</a>och de fula och magra korna åt upp de sju vackra och feta korna. Därefter vaknade farao.</span> <span class="verse"><a name="5">5</a>Men han somnade igen och såg då i drömmen sju ax, frodiga och vackra, som växte på samma strå.</span> <span class="verse"><a name="6">6</a>Sedan såg han sju andra ax skjuta upp, tunna och svedda av östanvinden.</span> <span class="verse"><a name="7">7</a>Och de sju tunna axen slukade de sju frodiga och fulla axen. Sedan vaknade farao, och se, det var en dröm.</span> <span class="verse"><a name="8">8</a>På morgonen var han orolig till sinnes och han skickade bud och kallade till sig alla spåmän och alla vise män i Egypten. Farao berättade sina drömmar för dem, men det fanns ingen som kunde uttyda dem för honom.</span> <span class="verse"><a name="9">9</a>Då sade överhovmästaren till farao: "I dag måste jag påminna om mina synder.</span> <span class="verse"><a name="10">10</a>När farao en gång var vred på sina tjänare, satte han mig och förste bagaren i förvar i det hus som tillhörde befälhavaren för drabanterna.</span> <span class="verse"><a name="11">11</a>Då hade vi båda samma natt var sin dröm, och våra drömmar hade var sin särskilda uttydning.</span> <span class="verse"><a name="12">12</a>Tillsammans med oss fanns där en ung hebré som var tjänare hos befälhavaren för drabanterna. Vi berättade våra drömmar för honom och han uttydde dem för oss, ja, han uttydde vad var och en av oss hade drömt,</span> <span class="verse"><a name="13">13</a>och som han uttydde för oss, så blev det. Jag fick tillbaka min tjänst och den andre hängdes."</span> <span class="verse"><a name="14">14</a>Då skickade farao bud efter Josef. Man skyndade sig att föra ut honom ur fängelset, och han rakade sig och bytte kläder och kom inför farao.</span> <span class="verse"><a name="15">15</a>Farao sade till Josef: "Jag har haft en dröm och det finns ingen som kan uttyda den. Men jag har hört sägas om dig att när du får veta en dröm så kan du uttyda den."</span> <span class="verse"><a name="16">16</a>Josef sade till farao: "Inte jag, men Gud kan ge farao ett gynnsamt svar."</span> <span class="verse"><a name="17">17</a>Då sade farao till Josef: "Jag drömde att jag stod på Nilens strand.</span> <span class="verse"><a name="18">18</a>Jag såg sju kor, vackra och feta, stiga upp ur floden, och de betade i vassen.</span> <span class="verse"><a name="19">19</a>Sedan såg jag sju andra kor stiga upp, klena och mycket fula och magra. I hela Egyptens land har jag aldrig sett så fula kor.</span> <span class="verse"><a name="20">20</a>Och de magra och fula korna åt upp de sju första, feta korna.</span> <span class="verse"><a name="21">21</a>Men när de hade svalt dem, kunde man inte märka att de hade ätit upp dem. De var lika fula som förut. Sedan vaknade jag.</span> <span class="verse"><a name="22">22</a>Men jag drömde igen och såg då sju ax, fullmatade och vackra, växa på samma strå.</span> <span class="verse"><a name="23">23</a>Sedan såg jag sju andra ax skjuta upp, torra och tunna och svedda av östanvinden.</span> <span class="verse"><a name="24">24</a>Och de tunna axen slukade de sju vackra axen. Detta har jag talat om för spåmännen, men ingen kunde förklara det för mig."</span> <span class="verse"><a name="25">25</a>Då sade Josef till farao: "Faraos drömmar har en och samma betydelse. Gud har visat farao vad han tänker göra.</span> <span class="verse"><a name="26">26</a>De sju vackra korna betyder sju år, och de sju vackra axen betyder också sju år. Drömmarna har samma betydelse.</span> <span class="verse"><a name="27">27</a>De sju magra och fula korna som steg upp efter dem betyder sju år, liksom de sju tomma axen som var svedda av östanvinden. Sju hungerår skall komma.</span> <span class="verse"><a name="28">28</a>Det var detta jag menade när jag sade till farao: Vad Gud tänker göra har han låtit farao veta.</span> <span class="verse"><a name="29">29</a>Sju år skall komma med stort överflöd över hela Egyptens land.</span> <span class="verse"><a name="30">30</a>Men efter dem skall det komma sju hungerår och man skall glömma allt det tidigare överflödet i Egypten, och hungersnöden skall ödelägga landet.</span> <span class="verse"><a name="31">31</a>Man skall inte minnas det tidigare överflödet i landet för den hungersnöd som sedan kommer, ty den skall bli mycket svår.</span> <span class="verse"><a name="32">32</a>Att farao har haft drömmen två gånger betyder att detta är fast bestämt av Gud och att han skall låta det ske snart.</span> <span class="verse"><a name="33">33</a>Därför bör farao utse en förståndig och vis man och sätta honom över Egyptens land.</span> <span class="verse"><a name="34">34</a>Farao bör också sätta tillsyningsmän över landet och ta upp femtedelen av skörden i Egypten under de sju överflödsåren.</span> <span class="verse"><a name="35">35</a>Under dessa kommande goda år skall de samla in allt ätbart och lagra och förvara säd under faraos tillsyn i städerna.</span> <span class="verse"><a name="36">36</a>Och det skall finnas förråd av livsmedel för landet under de sju hungerår som skall komma över Egypten. Så skall landet inte behöva gå under genom hungersnöden."</span> <span class="verse"><a name="37">37</a>Detta tilltalade farao och alla hans tjänare,</span> <span class="verse"><a name="38">38</a>och han sade till dem: "Finns det någon som har Guds ande som denne man?"</span> <span class="verse"><a name="39">39</a>Och farao sade till Josef: "Eftersom Gud har uppenbarat allt detta för dig, så finns det ingen som är så förståndig och vis som du.</span> <span class="verse"><a name="40">40</a>Du skall förestå mitt hus och allt mitt folk skall rätta sig efter dina befallningar. Bara när det gäller tronen skall jag vara förmer än du."</span> <span class="verse"><a name="41">41</a>Farao sade vidare till Josef: "Se, jag sätter dig över hela Egyptens land."</span> <span class="verse"><a name="42">42</a>Och farao tog ringen från sin hand och satte den på Josefs hand, och han klädde honom i kläder av fint linne och hängde en kedja av guld kring hans hals.</span> <span class="verse"><a name="43">43</a>Han lät honom åka i vagnen närmast efter sin egen och man ropade "Abrek!" framför honom. Så satte farao honom över hela Egyptens land.</span> <span class="verse"><a name="44">44</a>Sedan sade farao till Josef: "Jag är farao. Utan din vilja skall ingen i Egyptens land lyfta hand eller fot."</span> <span class="verse"><a name="45">45</a>Farao gav Josef namnet Safenat-Panéa och gav honom till hustru Asenat, som var dotter till Poti-Fera, prästen i On. Därefter reste Josef omkring i Egyptens land.</span> <span class="verse"><a name="46">46</a>Josef var trettio år när han stod inför farao, kungen i Egypten. Sedan han lämnat farao reste han omkring i hela Egypten.</span> <span class="verse"><a name="47">47</a>Under de sju goda åren gav landet skörd i överflöd,</span> <span class="verse"><a name="48">48</a>och under dessa sju år samlade Josef in allt ätbart och lagrade det i städerna. I varje särskild stad lagrade han den föda som man hämtade från fälten runt omkring.</span> <span class="verse"><a name="49">49</a>På så sätt samlade Josef så mycket säd som det finns sand i havet. Till sist slutade han att hålla räkning på den, för den kunde inte räknas.</span> <span class="verse"><a name="50">50</a>Innan hungeråren kom, föddes två söner åt Josef. De föddes åt honom av Asenat, som var dotter till Poti-Fera, prästen i On.</span> <span class="verse"><a name="51">51</a>Josef gav den förstfödde namnet Manasse, "ty", sade han, "Gud har låtit mig glömma all min olycka och hela min fars hus."</span> <span class="verse"><a name="52">52</a>Åt den andre gav han namnet Efraim, "ty" sade han, "Gud har gjort mig fruktsam i mitt lidandes land."</span> <span class="verse"><a name="53">53</a>Men de sju överflödsåren i Egypten tog slut.</span> <span class="verse"><a name="54">54</a>Och så började de sju hungeråren som Josef hade förutsagt. Det blev hungersnöd i alla länder, men i Egypten fanns det bröd överallt.</span> <span class="verse"><a name="55">55</a>Och när hela Egyptens land började hungra och folket ropade till farao efter bröd, sade han till alla egyptierna: "Gå till Josef och gör som han säger!"</span> <span class="verse"><a name="56">56</a>När hungersnöden hade brett ut sig över hela landet, öppnade Josef alla förrådshus och sålde säd till egyptierna. Men hungersnöden blev allt svårare i Egypten.</span> <span class="verse"><a name="57">57</a>Och från hela världen kom man till Josef i Egypten för att köpa säd, ty hungersnöden var svår i hela världen.</span> </p></div</div></div></body></html>