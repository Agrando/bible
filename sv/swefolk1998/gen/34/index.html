<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/gen/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/gen">Genesis</a> &gt <strong>Chapter 34</strong></div><p><span class="verse"><a name="1">1</a>Men Dina, den dotter som Lea hade fött åt Jakob, gick ut för att träffa flickorna i landet.</span> <span class="verse"><a name="2">2</a>Sikem som var son till hiveen Hamor, fursten i landet, fick se henne och tog henne till sig. Han låg med henne och förnedrade henne.</span> <span class="verse"><a name="3">3</a>Men hans hjärta fäste sig vid Jakobs dotter Dina. Han älskade flickan och talade vänligt med henne.</span> <span class="verse"><a name="4">4</a>Och Sikem sade till sin fader Hamor: "Skaffa mig den flickan till hustru."</span> <span class="verse"><a name="5">5</a>Jakob fick höra att hans dotter Dina hade blivit orenad, men eftersom hans söner var ute på marken med boskapen teg Jakob till dess de kom hem.</span> <span class="verse"><a name="6">6</a>Men Sikems fader Hamor gick ut till Jakob för att tala med honom.</span> <span class="verse"><a name="7">7</a>När Jakobs söner kom hem från marken och fick höra vad som hänt, kände de sorg och vrede över vad Sikem gjort. Att han hade legat med Jakobs dotter var en galenskap i Israel, något som inte fick ske.</span> <span class="verse"><a name="8">8</a>Men Hamor talade med dem och sade: "Min son Sikem har fäst sig vid er syster. Ge henne åt honom till hustru.</span> <span class="verse"><a name="9">9</a>Gift in er hos oss. Ge oss era döttrar så kan ni ta våra döttrar till hustrur.</span> <span class="verse"><a name="10">10</a>Slå er ner hos oss och landet skall ligga öppet för er. Bo här och flytta omkring och skaffa er ägodelar."</span> <span class="verse"><a name="11">11</a>Och Sikem sade till hennes far och hennes bröder: "Låt mig finna nåd för era ögon. Det ni begär vill jag ge er.</span> <span class="verse"><a name="12">12</a>Begär av mig hur stor brudgåva och annan gåva som helst. Jag vill ge vad ni fordrar av mig. Ge mig bara flickan till hustru."</span> <span class="verse"><a name="13">13</a>Jakobs söner svarade Sikem och hans fader Hamor med list, eftersom han hade orenat deras syster Dina.</span> <span class="verse"><a name="14">14</a>De sade till dem: "Vi kan inte gå med på att ge vår syster åt en man som har förhud. Sådant håller vi för skamligt.</span> <span class="verse"><a name="15">15</a>Vi kan göra er till viljes bara på det villkoret att ni blir som vi och att alla män bland er låter omskära sig.</span> <span class="verse"><a name="16">16</a>Då skall vi ge våra döttrar åt er och själva ta era döttrar till hustrur. Vi skall då bo bland er och bli ett enda folk med er.</span> <span class="verse"><a name="17">17</a>Men om ni inte lyssnar till oss och inte låter er omskäras, kommer vi att ta vår syster och dra bort."</span> <span class="verse"><a name="18">18</a>Hamor och hans son Sikem tyckte att deras förslag lät bra.</span> <span class="verse"><a name="19">19</a>Och den unge mannen dröjde inte med att göra som de sade, ty han var kär i Jakobs dotter. Och han var mer ansedd i sin fars hus än någon annan.</span> <span class="verse"><a name="20">20</a>Hamor och hans son Sikem gick till stadsporten och talade till männen i staden. De sade:</span> <span class="verse"><a name="21">21</a>"Dessa män är fredligt sinnade mot oss. Vi bör därför låta dem bo i landet och flytta omkring här. Landet har ju gott om utrymme för dem. Vi tar deras döttrar till hustrur åt oss och ger dem våra döttrar.</span> <span class="verse"><a name="22">22</a>Men endast på ett villkor kommer männen att göra oss till viljes och bo bland oss och bli ett enda folk med oss: att alla män hos oss låter omskära sig liksom de själva är omskurna.</span> <span class="verse"><a name="23">23</a>Då kommer deras boskap och egendom och alla deras dragdjur att tillhöra oss. Låt oss därför göra dem till viljes så att de bor kvar bland oss."</span> <span class="verse"><a name="24">24</a>Och folket lydde Hamor och hans son Sikem. Alla män, så många som bodde innanför stadsporten, lät omskära sig.</span> <span class="verse"><a name="25">25</a>Men på tredje dagen, när männen var sjuka av såren, tog Jakobs två söner Simeon och Levi, Dinas bröder, var sitt svärd och överföll oväntat staden och dödade alla som var av manligt kön.</span> <span class="verse"><a name="26">26</a>Också Hamor och hans son Sikem dödade de med svärd och tog med sig Dina ut ur Sikems hus och gav sig i väg.</span> <span class="verse"><a name="27">27</a>Och Jakobs söner gick fram över de slagna och plundrade staden, därför att deras syster hade blivit orenad.</span> <span class="verse"><a name="28">28</a>De tog deras får, nötboskap och åsnor, både det som fanns i staden och det som fanns ute på fälten.</span> <span class="verse"><a name="29">29</a>Alla deras ägodelar och alla deras barn och kvinnor förde de bort som byte tillsammans med allt annat som fanns i husen.</span> <span class="verse"><a name="30">30</a>Men Jakob sade till Simeon och Levi: "Ni har dragit olycka över mig och gjort mig förhatlig för dem som bor i landet, kananeerna och perisseerna. Mitt folk är bara en liten skara. De kommer nu att gå samman mot mig och slå ihjäl mig. Både jag och mitt hus kommer att förgöras."</span> <span class="verse"><a name="31">31</a>Men de svarade: "Skulle man då få behandla vår syster som en hora?"</span> </p></div</div></div></body></html>