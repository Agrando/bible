<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/exod/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/exod">Exodus</a> &gt <strong>Chapter 34</strong></div><p><span class="verse"><a name="1">1</a>Herren sade till Mose: "Hugg ut två stentavlor åt dig, likadana som de förra. På dem skall jag skriva samma ord som stod på de förra tavlorna, som du slog sönder.</span> <span class="verse"><a name="2">2</a>Var redo tidigt i morgon. Du skall då på morgonen stiga upp på Sinai berg och ställa dig på bergets topp för att möta mig där.</span> <span class="verse"><a name="3">3</a>Ingen får stiga upp tillsammans med dig, och på hela berget får inte heller någon annan visa sig. Får och nötboskap får inte heller gå i bet framför detta berg."</span> <span class="verse"><a name="4">4</a>Mose högg ut två stentavlor, likadana som de förra, och tidigt följande morgon gick han upp på Sinai berg, så som Herren hade befallt honom, och han tog med sig de båda stentavlorna.</span> <span class="verse"><a name="5">5</a>Då steg Herren ner i molnskyn och ställde sig där nära intill honom och ropade ut Herrens namn.</span> <span class="verse"><a name="6">6</a>Och Herren gick förbi honom där han stod och ropade: " Herren! Herren! - en Gud, barmhärtig och nådig, sen till vrede och stor i nåd och sanning,</span> <span class="verse"><a name="7">7</a>som bevarar nåd mot tusenden och förlåter överträdelse, synd och skuld, men som inte låter någon bli ostraffad utan låter straffet för fädernas missgärning drabba barnen och barnbarnen, ja, tredje och fjärde släktledet."</span> <span class="verse"><a name="8">8</a>Då böjde sig Mose hastigt ner mot jorden och tillbad.</span> <span class="verse"><a name="9">9</a>Han sade: "Herre, om jag har funnit nåd för dina ögon, så må Herren gå mitt ibland oss, fastän det är ett hårdnackat folk, och förlåt oss vår synd och skuld och gör oss till din arvedel."</span> <span class="verse"><a name="10">10</a>Herren svarade: "Se, jag sluter ett förbund: Inför hela ditt folk skall jag göra sådana under som inte har gjorts på hela jorden eller hos något folk. Och hela det folk som du är mitt ibland skall se Herrens gärning, ty det som jag gör med dig är förunderligt stort.</span> <span class="verse"><a name="11">11</a>Rätta dig efter det jag i dag befaller dig. Se, jag skall driva bort amoreerna, kananeerna, hetiterna, perisseerna, hiveerna och jebusiterna för dig.</span> <span class="verse"><a name="12">12</a>Tag dig till vara för att sluta förbund med invånarna i det land dit du kommer, så att de inte blir till en snara för dig.</span> <span class="verse"><a name="13">13</a>I stället skall ni bryta ner deras altaren, krossa deras stoder och hugga ner deras aseror.</span> <span class="verse"><a name="14">14</a>Du skall inte tillbe någon annan gud, ty Herren heter Nitälskare. En nitälskande Gud är han.</span> <span class="verse"><a name="15">15</a>Du skall inte sluta något förbund med invånarna i landet, eftersom de trolöst håller sig till sina gudar och offrar åt dem. När de då inbjuder dig kommer du att äta av deras offer.</span> <span class="verse"><a name="16">16</a>Du kommer också att ta deras döttrar till hustrur åt dina söner, och när då deras döttrar trolöst håller sig till sina gudar kommer de också att förleda dina söner att trolöst hålla sig till dem.</span> <span class="verse"><a name="17">17</a>Du skall inte göra några gjutna gudar åt dig.</span> <span class="verse"><a name="18">18</a>Du skall fira det osyrade brödets högtid. I sju dagar skall du äta osyrat bröd, som jag har befallt dig, på den bestämda tiden i månaden Aviv. Ty det var i månaden Aviv som du drog ut ur Egypten.</span> <span class="verse"><a name="19">19</a>Allt som först kommer ut ur moderlivet är mitt, liksom allt förstfött av hankön bland din boskap, det må vara oxe eller får.</span> <span class="verse"><a name="20">20</a>Men ett förstfött åsneföl skall du lösa ut med ett lamm, och om du inte vill lösa ut det skall du krossa nacken på det. Varje förstfödd bland dina söner skall du lösa ut. Ingen skall träda fram inför mitt ansikte med tomma händer.</span> <span class="verse"><a name="21">21</a>Sex dagar skall du arbeta, men på sjunde dagen skall du vila. Också under plöjningstiden och skördetiden skall du ha vilodag.</span> <span class="verse"><a name="22">22</a>Du skall fira veckohögtiden när du skördar det första vetet och bärgningshögtiden vid årets slut.</span> <span class="verse"><a name="23">23</a>Tre gånger om året skall alla dina män träda fram inför din Herre, Herren, Israels Gud.</span> <span class="verse"><a name="24">24</a>Ty jag skall driva undan folk för dig och utvidga ditt område. Ingen skall stå efter ditt land, när du tre gånger om året drar upp för att träda fram inför Herrens, din Guds, ansikte.</span> <span class="verse"><a name="25">25</a>Du skall inte offra blodet av mitt slaktoffer tillsammans med något som är syrat. Påskhögtidens slaktoffer skall inte lämnas kvar över natten till morgonen.</span> <span class="verse"><a name="26">26</a>Det bästa av din marks förstlingsfrukter skall du föra till Herrens, din Guds, hus.Du skall inte koka en killing i mjölken från dess mor."</span> <span class="verse"><a name="27">27</a>Herren sade till Mose: "Skriv upp åt dig dessa ord, ty i enlighet med dessa ord har jag slutit ett förbund med dig och med Israel."</span> <span class="verse"><a name="28">28</a>Och han blev kvar där hos Herren i fyrtio dagar och fyrtio nätter utan att äta och dricka. Och han skrev på tavlorna förbundets ord, de tio orden.</span> <span class="verse"><a name="29">29</a>När Mose sedan steg ner från Sinai berg och på vägen ner hade med sig vittnesbördets båda tavlor, visste han inte att hans ansiktes hy strålade, därför att han hade talat med Herren.</span> <span class="verse"><a name="30">30</a>Aron och alla Israels barn såg Mose, och se, hans ansiktes hy strålade. Och de fruktade för att komma nära honom.</span> <span class="verse"><a name="31">31</a>Men Mose ropade till dem. Då vände Aron och menighetens alla hövdingar tillbaka till honom, och Mose talade till dem.</span> <span class="verse"><a name="32">32</a>Därefter kom alla Israels barn fram till honom, och han framhöll för dem allt som Herren hade sagt honom på Sinai berg.</span> <span class="verse"><a name="33">33</a>När Mose hade talat färdigt till dem hängde han en slöja för ansiktet.</span> <span class="verse"><a name="34">34</a>Varje gång som Mose trädde fram inför Herrens ansikte för att tala med honom, tog han av sig slöjan till dess han gick ut igen. När han kom ut, talade han till Israels barn det som han fått befallning om.</span> <span class="verse"><a name="35">35</a>Och Israels barn såg att Moses ansikte strålade, och Mose hängde slöjan över ansiktet igen till dess han gick in för att tala med Herren.</span> </p></div</div></div></body></html>