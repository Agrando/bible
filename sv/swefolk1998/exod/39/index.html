<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/exod/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/exod">Exodus</a> &gt <strong>Chapter 39</strong></div><p><span class="verse"><a name="1">1</a>Av det mörkblå, det purpurröda och det karmosinröda garnet gjorde man vävda kläder för tjänsten i helgedomen. Man gjorde de heliga kläder som Aron skulle ha, så som Herren hade befallt Mose.</span> <span class="verse"><a name="2">2</a>Efoden gjorde man av guld och av mörkblått, purpurrött och karmosinrött garn och tvinnat fint lingarn.</span> <span class="verse"><a name="3">3</a>Man hamrade ut guldet till tunna plåtar och skar dem i trådar, så att de kunde vävas in med det mörkblå, det purpurröda och det karmosinröda garnet och med det fina lingarnet i konstvävnad.</span> <span class="verse"><a name="4">4</a>Till efoden gjordes axelstycken som fästes ihop med varandra. Vid sina båda ändar fästes den ihop.</span> <span class="verse"><a name="5">5</a>Skärpet som skulle sitta på efoden och hålla ihop den gjordes i samma vävnad och i ett stycke med den: av guld och av mörkblått, purpurrött och karmosinrött garn och tvinnat fint lingarn, så som Herren hade befallt Mose.</span> <span class="verse"><a name="6">6</a>Onyxstenarna infattades i flätverk av guld. På dem var namnen på Israels söner ingraverade som på ett sigill.</span> <span class="verse"><a name="7">7</a>Man satte dem på efodens axelstycken som påminnelsestenar för Israels barn, så som Herren hade befallt Mose.</span> <span class="verse"><a name="8">8</a>Bröstskölden gjordes i konstvävnad av samma slag som efoden, av guld och av mörkblått, purpurrött och karmosinrött garn och tvinnat fint lingarn.</span> <span class="verse"><a name="9">9</a>Den gjordes fyrkantig och dubbelvikt, en halv aln lång och en halv aln bred.</span> <span class="verse"><a name="10">10</a>På den satte man fyra rader stenar: i första raden en karneol, en topas och en smaragd,</span> <span class="verse"><a name="11">11</a>i andra raden en karbunkel, en safir och en kalcedon,</span> <span class="verse"><a name="12">12</a>i tredje raden en hyacint, en agat och en ametist</span> <span class="verse"><a name="13">13</a>och i fjärde raden en krysolit, en onyx och en jaspis. Med flätverk av guld omgavs de i sina infattningar.</span> <span class="verse"><a name="14">14</a>Stenarna var tolv efter namnen på Israels söner, en för varje namn. Varje sten bar namnet på en av de tolv stammarna, ingraverat på samma sätt som man graverar sigill.</span> <span class="verse"><a name="15">15</a>Till bröstskölden gjorde man flätade kedjor så som man gör snoddar, och av rent guld.</span> <span class="verse"><a name="16">16</a>Vidare gjorde man två flätverk av guld och två ringar av guld och satte de båda ringarna i två av bröstsköldens hörn.</span> <span class="verse"><a name="17">17</a>Man fäste de två guldsnoddarna vid de båda ringarna i bröstsköldens hörn.</span> <span class="verse"><a name="18">18</a>De båda snoddarnas andra ändar fäste man vid de två flätverken och satte fast dem vid framkanten på efodens axelstycken.</span> <span class="verse"><a name="19">19</a>Man gjorde två ringar av guld och satte dem i de båda andra hörnen av bröstskölden, vid den kant som var vänd in mot efoden.</span> <span class="verse"><a name="20">20</a>Sedan gjorde man två ringar av guld och satte dem nertill på framsidan av efodens båda axelstycken där efoden fästes ihop ovanför skärpet.</span> <span class="verse"><a name="21">21</a>Man knöt fast bröstskölden med en mörkblå snodd som gick från dess ringar in i efodens ringar, för att den skulle sitta fast ovanför efodens skärp, så att bröstskölden inte skulle lossna från efoden, alldeles som Herren hade befallt Mose.</span> <span class="verse"><a name="22">22</a>Efodkåpan gjordes i vävt tyg, helt och hållet i mörkblått.</span> <span class="verse"><a name="23">23</a>Mitt på kåpan gjordes en öppning, som liknade öppningen på en pansarskjorta. Öppningen hade en kant runt om för att den inte skulle slitas sönder.</span> <span class="verse"><a name="24">24</a>På kåpans nedre fåll satte man granatäpplen av mörkblått, purpurrött och karmosinrött tvinnat garn.</span> <span class="verse"><a name="25">25</a>Man gjorde bjällror av rent guld och satte dem mellan granatäpplena runt hela fållen på kåpan mellan granatäpplena:</span> <span class="verse"><a name="26">26</a>en bjällra och ett granatäpple, sedan en bjällra och ett granatäpple, runt fållen på den kåpa som skulle bäras vid tjänstgöringen, så som Herren hade befallt Mose.</span> <span class="verse"><a name="27">27</a>Och man gjorde livklädnaderna åt Aron och hans söner av en vävnad i fint lingarn,</span> <span class="verse"><a name="28">28</a>turbanen och högtidshuvorna av fint lingarn, benkläderna av tvinnat fint lingarn</span> <span class="verse"><a name="29">29</a>och bältet av tvinnat fint lingarn och av mörkblått, purpurrött och karmosinrött garn i brokig vävnad, allt så som Herren hade befallt Mose.</span> <span class="verse"><a name="30">30</a>Den skinande plattan till det heliga diademet gjordes av rent guld, och på den skrev man på samma sätt som man graverar sigill: Helgad åt Herren.</span> <span class="verse"><a name="31">31</a>Man satte fast den upptill på turbanen med en mörkblå snodd, så som Herren hade befallt Mose.</span> <span class="verse"><a name="32">32</a>Så blev allt arbetet på uppenbarelsetältets tabernakel fullbordat. Israels barn utförde det, och de gjorde i allt så som Herren hade befallt Mose.</span> <span class="verse"><a name="33">33</a>Och de förde fram tabernaklet till Mose, tältet med alla dess tillbehör, hakarna, brädorna, tvärstängerna, stolparna och fotstyckena,</span> <span class="verse"><a name="34">34</a>överdraget av rödfärgade fårskinn, överdraget av tahasskinn, förlåten som skulle hänga framför arken,</span> <span class="verse"><a name="35">35</a>vittnesbördets ark med dess stänger och nådastolen,</span> <span class="verse"><a name="36">36</a>bordet med alla dess tillbehör och skådebröden,</span> <span class="verse"><a name="37">37</a>ljusstaken av rent guld, lamporna som skulle sättas på den och alla övriga tillbehör till den, oljan till ljusstaken,</span> <span class="verse"><a name="38">38</a>altaret av guld, smörjelseoljan och den väldoftande rökelsen, förhänget för ingången till tältet,</span> <span class="verse"><a name="39">39</a>kopparaltaret med tillhörande koppargaller, stänger och alla tillbehör, karet med dess fotställning,</span> <span class="verse"><a name="40">40</a>omhängena till förgården, dess stolpar och fotstycken, förhänget för porten till förgården, dess linor och tältpluggar, alla redskap för arbetet vid uppenbarelsetältets tabernakel</span> <span class="verse"><a name="41">41</a>samt de vävda kläderna till tjänsten i helgedomen, prästen Arons heliga kläder och hans söners prästkläder.</span> <span class="verse"><a name="42">42</a>Så som Herren hade befallt Mose hade Israels barn i allt utfört hela arbetet.</span> <span class="verse"><a name="43">43</a>Mose inspekterade hela arbetet, och se, de hade utfört det så som Herren hade befallt. Så hade de gjort. Och Mose välsignade dem.</span> </p></div</div></div></body></html>