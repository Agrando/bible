<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/exod/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/exod">Exodus</a> &gt <strong>Chapter 18</strong></div><p><span class="verse"><a name="1">1</a>Moses svärfar Jetro, prästen i Midjan, fick höra om allt som Gud hade gjort med Mose och med sitt folk Israel, hur Herren hade fört dem ut ur Egypten.</span> <span class="verse"><a name="2">2</a>Då tog Jetro, Moses svärfar, med sig Moses hustru Sippora, som Mose tidigare hade sänt hem.</span> <span class="verse"><a name="3">3</a>Han hade också med sig hennes två söner. En av dem hade fått namnet Gersom, ty Mose sade: "Jag är främling i ett främmande land."</span> <span class="verse"><a name="4">4</a>Den andre fick namnet Elieser, ty Mose sade: "Min faders Gud kom till min hjälp och räddade mig från faraos svärd."</span> <span class="verse"><a name="5">5</a>När Jetro, Moses svärfar, tillsammans med Moses söner och hans hustru kom till Mose i öknen, där han slagit läger vid Guds berg,</span> <span class="verse"><a name="6">6</a>sände han detta bud till Mose: "Jag, din svärfar Jetro, kommer till dig med din hustru och hennes båda söner."</span> <span class="verse"><a name="7">7</a>Då gick Mose ut och mötte sin svärfar, bugade sig för honom och kysste honom, och när de hälsat varandra gick de in i tältet.</span> <span class="verse"><a name="8">8</a>Och Mose berättade för sin svärfar allt som Herren gjort med farao och egyptierna för Israels skull, och han berättade om all den möda de hade utstått på vägen och hur Herren hade räddat dem.</span> <span class="verse"><a name="9">9</a>Jetro gladde sig över allt det goda som Herren hade gjort mot Israel, att han hade räddat dem ur egyptiernas hand.</span> <span class="verse"><a name="10">10</a>Han sade: "Lovad vare Herren, som har räddat er ur egyptiernas och faraos hand och som har räddat folket undan egyptiernas hand!</span> <span class="verse"><a name="11">11</a>Nu vet jag att Herren är större än alla gudarna. Det visade han när man handlade övermodigt mot detta folk."</span> <span class="verse"><a name="12">12</a>Jetro, Moses svärfar, bar fram ett brännoffer och några slaktoffer åt Gud. Och Aron och alla de äldste i Israel kom och höll måltid inför Gud tillsammans med Moses svärfar.</span> <span class="verse"><a name="13">13</a>Följande dag satte Mose sig för att döma folket, och folket stod omkring honom från morgonen ända till kvällen.</span> <span class="verse"><a name="14">14</a>När Moses svärfar såg allt han gjorde för folket, sade han: "Vad är det för bestyr du har med folket? Varför sitter du här ensam, medan allt folket måste stå omkring dig från morgon till kväll?"</span> <span class="verse"><a name="15">15</a>Mose svarade sin svärfar: "Folket kommer till mig för att fråga Gud.</span> <span class="verse"><a name="16">16</a>De kommer till mig när de har någon rättssak, och då dömer jag mellan dem. Jag låter dem veta Guds stadgar och bud."</span> <span class="verse"><a name="17">17</a>Då sade Moses svärfar till honom: "Ditt sätt att arbeta är inte bra.</span> <span class="verse"><a name="18">18</a>Både du själv och folket som är hos dig blir ju uttröttade. Den här uppgiften är alldeles för tung för dig, och du kan inte klara av den ensam.</span> <span class="verse"><a name="19">19</a>Lyssna nu på mig! Jag vill råda dig, och Gud skall vara med dig. Du skall föra folkets talan inför Gud och lägga fram deras ärenden inför honom.</span> <span class="verse"><a name="20">20</a>Du skall upplysa dem om stadgar och bud och låta dem veta vilken väg de skall vandra och vad de skall göra.</span> <span class="verse"><a name="21">21</a>Men välj ut åt dig dugliga män från allt folket, män som fruktar Gud, är pålitliga och hatar orätt vinning, och sätt dem till föreståndare för folket, somliga över tusen, andra över hundra, andra över femtio och andra över tio.</span> <span class="verse"><a name="22">22</a>De skall alltid döma folket, men varje viktigt ärende skall hänskjutas till dig. I alla enklare mål skall de döma själva. Så skall du göra din börda lättare, genom att de bär den tillsammans med dig.</span> <span class="verse"><a name="23">23</a>Om du gör på detta sätt och om Gud befaller dig det, skall du kunna hålla ut. Och allt folket här kan då också gå hem i frid."</span> <span class="verse"><a name="24">24</a>Mose lyssnade till sin svärfars ord och gjorde allt som han sagt.</span> <span class="verse"><a name="25">25</a>Han valde ut dugliga män ur hela Israel och gjorde dem till huvudmän för folket, till föreståndare, somliga över tusen, andra över hundra, andra över femtio och andra över tio.</span> <span class="verse"><a name="26">26</a>Dessa skulle alltid döma folket. Alla svårare ärenden skulle de hänskjuta till Mose, men alla enklare mål skulle de själva avgöra.</span> <span class="verse"><a name="27">27</a>Sedan lät Mose sin svärfar resa hem, och han återvände till sitt land.</span> </p></div</div></div></body></html>