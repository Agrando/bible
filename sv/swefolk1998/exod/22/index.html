<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/exod/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/exod">Exodus</a> &gt <strong>Chapter 22</strong></div><p><span class="verse"><a name="1">1</a>Om någon stjäl en oxe eller ett får och slaktar eller säljer djuret, skall han ge fem oxar som ersättning för oxen och fyra får som ersättning för fåret.</span> <span class="verse"><a name="2">2</a>Om tjuven ertappas vid inbrottet och blir slagen till döds, vilar ingen blodskuld på den som försvarar sin egendom.</span> <span class="verse"><a name="3">3</a>Men om solen hade gått upp när det skedde, då är det blodskuld. Tjuven skall ge full ersättning. Äger han ingenting skall han säljas, till betalning för vad han stulit.</span> <span class="verse"><a name="4">4</a>Om det stulna djuret påträffas levande hos honom, antingen det är oxe, åsna eller får, skall han ge dubbel ersättning.</span> <span class="verse"><a name="5">5</a>Om någon låter en åker eller en vingård betas av eller släpper sin boskap lös så att den betar på en annans åker, skall han ersätta skadan med det bästa från sin egen åker och med det bästa från sin vingård.</span> <span class="verse"><a name="6">6</a>Om elden kommer lös och antänder törnhäckar, och sädeskärvar eller oskuren säd eller något annat på åkern blir lågornas rov, skall den som vållat branden ge full ersättning.</span> <span class="verse"><a name="7">7</a>Om någon anförtror åt en annan att förvara pengar eller annan egendom och det blir stulet i hans hus, skall tjuven ge dubbel ersättning om han ertappas.</span> <span class="verse"><a name="8">8</a>Skulle tjuven inte bli ertappad, skall husets ägare föras fram inför Gud, för att det skall fastställas om han har förgripit sig på sin nästas egendom.</span> <span class="verse"><a name="9">9</a>Om det blir fråga om olagligt tillgrepp - det kan gälla oxe eller åsna, får eller kläder eller något annat som har gått förlorat - och någon påstår att det är så, skall båda parternas sak komma inför Gud. Den som Gud då dömer skyldig skall ersätta den andre dubbelt.</span> <span class="verse"><a name="10">10</a>Om någon lämnar en åsna, en oxe eller ett får eller vilket husdjur som helst i förvar hos en annan, och djuret dör eller blir skadat eller bortrövat utan att någon ser det,</span> <span class="verse"><a name="11">11</a>då skall de båda ingå en ed inför Herren, för att det skall komma fram om den ene inte har förgripit sig på den andres egendom. Denna ed skall ägaren anta, och den andre behöver inte ge någon ersättning.</span> <span class="verse"><a name="12">12</a>Men om djuret har blivit stulet från honom, skall han ersätta ägaren för det.</span> <span class="verse"><a name="13">13</a>Har det blivit ihjälrivet, skall han föra fram djuret som bevis. För det ihjälrivna djuret behöver han inte ge någon ersättning.</span> <span class="verse"><a name="14">14</a>Om någon lånar ett djur av en annan och det blir skadat eller dör då ägaren inte är närvarande, skall han ge full ersättning.</span> <span class="verse"><a name="15">15</a>Är ägaren närvarande, behöver han inte ge någon ersättning. Om djuret var hyrt, utgör hyressumman ersättning.</span> <span class="verse"><a name="16">16</a>Om någon förför en jungfru som inte är trolovad och ligger med henne, skall han ge en brudgåva för henne och ta henne till hustru.</span> <span class="verse"><a name="17">17</a>Om hennes far vägrar att ge henne åt honom, skall mannen betala en så stor summa pengar som man brukar ge i brudgåva för en jungfru.</span> <span class="verse"><a name="18">18</a>En trollkvinna skall du inte låta leva.</span> <span class="verse"><a name="19">19</a>Var och en som har samlag med ett djur skall straffas med döden.</span> <span class="verse"><a name="20">20</a>Den som offrar åt andra gudar och inte endast åt Herren, han skall drabbas av förbannelse.</span> <span class="verse"><a name="21">21</a>En främling skall du inte förödmjuka eller förtrycka. Ni har ju själva varit främlingar i Egyptens land.</span> <span class="verse"><a name="22">22</a>Änkor och faderlösa skall ni inte behandla illa.</span> <span class="verse"><a name="23">23</a>Om ni behandlar dem illa, skall jag sannerligen höra deras rop när de ropar till mig.</span> <span class="verse"><a name="24">24</a>Min vrede skall upptändas och jag skall döda er med svärd, så att era egna hustrur blir änkor och era barn faderlösa.</span> <span class="verse"><a name="25">25</a>Om du lånar ut pengar till någon fattig hos dig som tillhör mitt folk, skall du inte handla som en ockrare mot honom. Kräv inte någon ränta av honom.</span> <span class="verse"><a name="26">26</a>Om du tar manteln i pant av din nästa, skall du ge den tillbaka åt honom innan solen går ner.</span> <span class="verse"><a name="27">27</a>Manteln är ju det enda täcke han har, och med den skyler han sin kropp. Vad skall han annars ha när han sover? Om han ropar till mig, skall jag höra, ty jag är barmhärtig.</span> <span class="verse"><a name="28">28</a>Gud skall du inte häda, och en ledare för ditt folk skall du inte förbanna.</span> <span class="verse"><a name="29">29</a>Du skall inte dröja att bära fram som gåva av det som fyller din lada och av det som kommer från din vinpress. Den förstfödde av dina söner skall du ge åt mig.</span> <span class="verse"><a name="30">30</a>På samma sätt skall du göra med din nötboskap och din småboskap. I sju dagar skall de stanna hos sina mödrar, men på åttonde dagen skall du ge dem åt mig.</span> <span class="verse"><a name="31">31</a>Ni skall vara mina heliga. Köttet av ett djur som blivit ihjälrivet på marken skall ni inte äta utan kasta det åt hundarna.</span> </p></div</div></div></body></html>