<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/john/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/john">John</a> &gt <strong>Chapter 2</strong></div><p><span class="verse"><a name="1">1</a>På tredje dagen var det bröllop i Kana i Galileen, och Jesu mor var där.</span> <span class="verse"><a name="2">2</a>Jesus och hans lärjungar blev också bjudna till bröllopet.</span> <span class="verse"><a name="3">3</a>När vinet tog slut sade Jesu mor till honom: "De har inget vin."</span> <span class="verse"><a name="4">4</a>Jesus svarade: "Kvinna, vad har vi med det att göra? Min stund har ännu inte kommit."</span> <span class="verse"><a name="5">5</a>Hans mor sade till tjänarna: "Gör vad han än säger till er."</span> <span class="verse"><a name="6">6</a>Nu stod där sex stenkrukor, sådana som judarna använder vid sina reningar. De rymde omkring hundra liter var.</span> <span class="verse"><a name="7">7</a>Jesus sade: "Fyll krukorna med vatten!" Och de fyllde dem ända till brädden.</span> <span class="verse"><a name="8">8</a>Sedan sade han: "Ös nu upp och bär in det till värden." Och de gjorde det.</span> <span class="verse"><a name="9">9</a>Värden smakade på vattnet, som nu hade blivit vin, och han visste inte varifrån det kom. Men tjänarna som hade öst upp vattnet visste det. Värden kallade därför på brudgummen</span> <span class="verse"><a name="10">10</a>och sade: "Varenda människa sätter först fram det goda vinet, och det som är sämre när gästerna börjar bli druckna. Du har sparat det goda vinet ända till nu."</span> <span class="verse"><a name="11">11</a>Detta var det första av de tecken som Jesus gjorde. Han gjorde det i Kana i Galileen och uppenbarade sin härlighet, och hans lärjungar trodde på honom.</span> <span class="verse"><a name="12">12</a>Sedan gick han ner till Kapernaum tillsammans med sin mor, sina bröder och sina lärjungar. Där stannade de några få dagar.</span> <span class="verse"><a name="13">13</a>Judarnas påsk närmade sig, och Jesus gick upp till Jerusalem.</span> <span class="verse"><a name="14">14</a>I templet fann han dem som sålde oxar, får och duvor, och sådana som satt där och växlade pengar.</span> <span class="verse"><a name="15">15</a>Då gjorde han en piska av rep och drev ut allesammans ur templet med deras får och oxar. Han slog ut penningväxlarnas mynt och välte omkull deras bord,</span> <span class="verse"><a name="16">16</a>och till dem som sålde duvor sade han: "Ta bort det här! Gör inte min Faders hus till en saluhall!"</span> <span class="verse"><a name="17">17</a>Hans lärjungar kom då ihåg att det stod skrivet: Iver för ditt hus skall förtära mig.</span> <span class="verse"><a name="18">18</a>Judarna frågade honom: "Vad för tecken kan du visa oss, eftersom du gör så här?"</span> <span class="verse"><a name="19">19</a>Jesus svarade: "Bryt ner detta tempel, så skall jag resa upp det på tre dagar."</span> <span class="verse"><a name="20">20</a>Judarna sade: "I fyrtiosex år har man byggt på detta tempel, och du skall resa upp det på tre dagar!"</span> <span class="verse"><a name="21">21</a>Men det tempel han talade om var hans kropp.</span> <span class="verse"><a name="22">22</a>När han hade uppstått från de döda, kom hans lärjungar ihåg att han hade sagt detta, och de trodde på Skriften och ordet som Jesus hade sagt.</span> <span class="verse"><a name="23">23</a>Medan han var i Jerusalem under påskhögtiden, kom många till tro på hans namn när de såg de tecken han gjorde.</span> <span class="verse"><a name="24">24</a>Men själv anförtrodde han sig inte åt dem, eftersom han kände alla.</span> <span class="verse"><a name="25">25</a>Han behövde inte höra någon vittna om människan, ty av sig själv visste han vad som var i människan.</span> </p></div</div></div></body></html>