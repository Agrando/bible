<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/mark/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/mark">Mark</a> &gt <strong>Chapter 10</strong></div><p><span class="verse"><a name="1">1</a>Sedan begav han sig därifrån och gick till Judeens område och landet på andra sidan Jordan. Folk samlades åter i skaror omkring honom, och han undervisade dem som han brukade.</span> <span class="verse"><a name="2">2</a>Några fariseer som ville snärja honom kom fram till honom och frågade: "Är det tillåtet för en man att skilja sig från sin hustru?"</span> <span class="verse"><a name="3">3</a>Han svarade dem: "Vad har Mose befallt er?"</span> <span class="verse"><a name="4">4</a>De sade: "Mose har tillåtit att mannen skriver skilsmässobrev och skiljer sig."</span> <span class="verse"><a name="5">5</a>Då sade Jesus till dem: "Därför att era hjärtan är så hårda gav han er den föreskriften.</span> <span class="verse"><a name="6">6</a>Men från skapelsens början gjorde Gud dem till man och kvinna.</span> <span class="verse"><a name="7">7</a>Därför skall en man lämna sin far och mor och hålla sig till sin hustru,</span> <span class="verse"><a name="8">8</a>och de två skall vara ett kött. Så är de inte längre två, utan ett kött.</span> <span class="verse"><a name="9">9</a>Vad Gud har fogat samman, skall människan inte skilja åt."</span> <span class="verse"><a name="10">10</a>När de hade kommit hem igen frågade lärjungarna honom om detta.</span> <span class="verse"><a name="11">11</a>Han svarade dem: "Den som skiljer sig från sin hustru och gifter sig med en annan kvinna, han begår äktenskapsbrott mot henne.</span> <span class="verse"><a name="12">12</a>Och om hon skiljer sig från sin man och gifter om sig, begår hon äktenskapsbrott."</span> <span class="verse"><a name="13">13</a>Man bar fram små barn till Jesus för att han skulle röra vid dem. Men lärjungarna visade bort dem.</span> <span class="verse"><a name="14">14</a>När Jesus såg det blev han upprörd och sade till dem: "Låt barnen komma till mig och hindra dem inte! Ty Guds rike tillhör sådana.</span> <span class="verse"><a name="15">15</a>Amen säger jag er: Den som inte tar emot Guds rike som ett barn kommer aldrig dit in."</span> <span class="verse"><a name="16">16</a>Och han tog upp dem i famnen och lade händerna på dem och välsignade dem.</span> <span class="verse"><a name="17">17</a>När Jesus fortsatte sin vandring, sprang en man fram, föll på knä för honom och frågade: "Gode Mästare, vad skall jag göra för att ärva evigt liv?"</span> <span class="verse"><a name="18">18</a>Jesus sade till honom: "Varför kallar du mig god? Ingen är god utom en, och det är Gud.</span> <span class="verse"><a name="19">19</a>Buden känner du: Du skall inte mörda, Du skall inte begå äktenskapsbrott, Du skall inte stjäla, Du skall inte vittna falskt, Du skall inte ta ifrån någon det som är hans, Hedra din far och din mor."</span> <span class="verse"><a name="20">20</a>Mannen sade: "Mästare, allt detta har jag hållit sedan jag var ung."</span> <span class="verse"><a name="21">21</a>Jesus såg på honom och fick kärlek till honom och sade: "Ett fattas dig. Gå och sälj allt vad du äger och ge åt de fattiga, så skall du få en skatt i himlen. Och kom sedan och följ mig."</span> <span class="verse"><a name="22">22</a>Vid de orden blev mannen illa till mods och gick bedrövad sin väg, ty han ägde mycket.</span> <span class="verse"><a name="23">23</a>Jesus såg sig omkring och sade till sina lärjungar: "Hur svårt är det inte för dem som är rika att komma in i Guds rike!"</span> <span class="verse"><a name="24">24</a>Lärjungarna blev förskräckta över hans ord. Men Jesus sade än en gång till dem: "Mina barn, hur svårt är det inte att komma in i Guds rike!</span> <span class="verse"><a name="25">25</a>Det är lättare för en kamel att komma igenom ett synålsöga än för en rik att komma in i Guds rike."</span> <span class="verse"><a name="26">26</a>Då blev de ännu mer förskräckta och sade till varandra: "Vem kan då bli frälst?"</span> <span class="verse"><a name="27">27</a>Jesus såg på dem och sade: "För människor är det omöjligt, men inte för Gud. Ty för Gud är allting möjligt."</span> <span class="verse"><a name="28">28</a>Petrus sade till honom: "Se, vi har lämnat allt och följt dig."</span> <span class="verse"><a name="29">29</a>Jesus sade: "Amen säger jag er: Ingen lämnar hus eller bröder eller systrar eller mor eller far eller barn eller åkrar för min och evangeliets skull</span> <span class="verse"><a name="30">30</a>utan att få hundrafalt igen. Här i världen får de hus, bröder, systrar, mödrar, barn och åkrar, mitt under förföljelser, och i den kommande tidsåldern evigt liv.</span> <span class="verse"><a name="31">31</a>Men många som är de första skall bli de sista, och de som är de sista skall bli de första."</span> <span class="verse"><a name="32">32</a>De var nu på väg upp till Jerusalem, och Jesus gick före dem. De som följde honom var förskräckta och fyllda av fruktan. Då tog Jesus än en gång till sig de tolv och talade om för dem vad som skulle hända honom:</span> <span class="verse"><a name="33">33</a>"Se, vi går upp till Jerusalem, och Människosonen kommer att överlämnas till översteprästerna och de skriftlärda, som skall döma honom till döden och utlämna honom åt hedningarna.</span> <span class="verse"><a name="34">34</a>Dessa skall håna honom, spotta på honom och gissla och döda honom. Men efter tre dagar skall han uppstå."</span> <span class="verse"><a name="35">35</a>Då gick Jakob och Johannes, Sebedeus söner, fram till Jesus och sade: "Mästare, vi vill att du ger oss vad vi ber dig om."</span> <span class="verse"><a name="36">36</a>Han sade till dem: "Vad vill ni att jag skall göra för er?"</span> <span class="verse"><a name="37">37</a>De svarade: "Låt den ene av oss få sitta på din högra sida i din härlighet och den andre på din vänstra."</span> <span class="verse"><a name="38">38</a>Jesus sade till dem: "Ni vet inte vad ni ber om. Kan ni dricka den kalk som jag dricker, eller döpas med det dop som jag kommer att döpas med?"</span> <span class="verse"><a name="39">39</a>De svarade: "Det kan vi." Jesus sade till dem: "Den kalk som jag dricker skall ni dricka, och med det dop som jag blir döpt med skall ni döpas.</span> <span class="verse"><a name="40">40</a>Men platsen på min högra sida och platsen på min vänstra sida är det inte min sak att ge bort, de platserna skall tillfalla dem som de är beredda för."</span> <span class="verse"><a name="41">41</a>När de tio andra hörde detta, blev de uppretade på Jakob och Johannes.</span> <span class="verse"><a name="42">42</a>Då kallade Jesus dem till sig och sade: "Ni vet att de som anses vara folkens ledare uppträder som herrar över dem och folkens stormän härskar över dem.</span> <span class="verse"><a name="43">43</a>Men så är det inte hos er, utan den som vill vara störst bland er skall vara de andras tjänare,</span> <span class="verse"><a name="44">44</a>och den som vill vara främst bland er skall vara allas slav.</span> <span class="verse"><a name="45">45</a>Ty Människosonen har inte kommit för att bli betjänad utan för att tjäna och ge sitt liv till lösen för många."</span> <span class="verse"><a name="46">46</a>De kom till Jeriko. Och när Jesus lämnade staden tillsammans med sina lärjungar och en stor folkskara, satt en blind tiggare vid vägen, Bartimeus, Timeus son.</span> <span class="verse"><a name="47">47</a>Då han fick höra att det var Jesus från Nasaret som kom, började han ropa: "Jesus, Davids son, förbarma dig över mig!"</span> <span class="verse"><a name="48">48</a>Många sade till honom strängt att han skulle tiga. Men han ropade ännu högre: "Davids son, förbarma dig över mig!"</span> <span class="verse"><a name="49">49</a>Jesus stannade och sade: "Kalla hit honom!" Man gjorde det och sade till den blinde: "Var vid gott mod. Stig upp! Han kallar på dig."</span> <span class="verse"><a name="50">50</a>Mannen kastade då av sig manteln, sprang upp och kom fram till Jesus,</span> <span class="verse"><a name="51">51</a>och Jesus frågade honom: "Vad vill du att jag skall göra för dig?" Den blinde sade: "Rabbuni, gör så att jag kan se igen!"</span> <span class="verse"><a name="52">52</a>Jesus sade: "Gå, din tro har frälst dig." Och genast fick han sin syn och följde Jesus på vägen.</span> </p></div</div></div></body></html>