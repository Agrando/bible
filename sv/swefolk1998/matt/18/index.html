<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/matt/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/matt">Matthew</a> &gt <strong>Chapter 18</strong></div><p><span class="verse"><a name="1">1</a>I samma ögonblick kom lärjungarna fram till Jesus och frågade: "Vem är störst i himmelriket?"</span> <span class="verse"><a name="2">2</a>Då kallade han till sig ett barn och ställde det mitt ibland dem</span> <span class="verse"><a name="3">3</a>och sade: "Amen säger jag er: Om ni inte omvänder er och blir som barn, kommer ni inte in i himmelriket.</span> <span class="verse"><a name="4">4</a>Den som ödmjukar sig som detta barn, han är den störste i himmelriket.</span> <span class="verse"><a name="5">5</a>Och den som tar emot ett sådant barn i mitt namn, han tar emot mig.</span> <span class="verse"><a name="6">6</a>Men den som förleder en av dessa små som tror på mig, för honom vore det bättre att en kvarnsten hängdes om hans hals och han sänktes i havets djup.</span> <span class="verse"><a name="7">7</a>Ve över världen som förför. Förförelser måste komma, men ve den människa genom vilken förförelsen kommer.</span> <span class="verse"><a name="8">8</a>Om din hand eller din fot förleder dig till synd, så hugg av den och kasta den ifrån dig. Det är bättre för dig att gå in i livet stympad eller halt än att ha båda händerna och båda fötterna i behåll och kastas i den eviga elden.</span> <span class="verse"><a name="9">9</a>Och om ditt öga förleder dig till synd, så riv ut det och kasta det ifrån dig. Det är bättre för dig att gå in i livet med ett öga än att ha båda ögonen i behåll och kastas i det brinnande Gehenna.</span> <span class="verse"><a name="10">10</a>Se till att ni inte föraktar någon enda av dessa små. Jag säger er att deras änglar i himlen alltid ser min himmelske Faders ansikte.</span> <span class="verse"><a name="11">11</a>Vad tror ni? Om någon har hundra får och ett av dem kommer bort, lämnar han då inte de nittionio i bergen och går ut och letar efter det som gått vilse?</span> <span class="verse"><a name="12">12</a>Och om han finner det, amen säger jag er: Han gläder sig mer över det fåret än över de nittionio som inte har gått vilse.</span> <span class="verse"><a name="13">13</a>Så är det inte heller er himmelske Faders vilja att någon enda av dessa små skall gå förlorad.</span> <span class="verse"><a name="14">14</a>Om din broder har begått en synd, så gå och ställ honom till svars enskilt, mellan fyra ögon. Om han lyssnar på dig, har du vunnit din broder.</span> <span class="verse"><a name="15">15</a>Men om han inte lyssnar, ta då med dig en eller två andra, för att varje sak må avgöras efter två eller tre vittnens ord.</span> <span class="verse"><a name="16">16</a>Lyssnar han inte till dem, så säg det till församlingen. Lyssnar han inte heller till församlingen, då skall han vara för dig som en hedning och publikan.</span> <span class="verse"><a name="17">17</a>Amen säger jag er: Allt vad ni binder på jorden skall vara bundet i himlen, och allt vad ni löser på jorden skall vara löst i himlen.</span> <span class="verse"><a name="18">18</a>Vidare säger jag er: Om två av er här på jorden kommer överens om att be om något, vad det än är, så skall de få det av min Fader i himlen.</span> <span class="verse"><a name="19">19</a>Ty där två eller tre är samlade i mitt namn, där är jag mitt ibland dem."</span> <span class="verse"><a name="20">20</a>Då gick Petrus fram och frågade Jesus: "Herre, hur många gånger skall min broder försynda sig mot mig och få min förlåtelse? Upp till sju gånger?"</span> <span class="verse"><a name="21">21</a>Jesus sade till honom: "Jag säger dig: Inte sju gånger utan sjuttio gånger sju.</span> <span class="verse"><a name="22">22</a>Därför är himmelriket likt en kung som ville ha redovisning av sina tjänare.</span> <span class="verse"><a name="23">23</a>När han började granskningen, förde man fram till honom en som var skyldig tio tusen talenter.</span> <span class="verse"><a name="24">24</a>Eftersom han inte kunde betala, befallde hans herre att han och hans hustru och barn och allt vad han ägde skulle säljas och skulden betalas.</span> <span class="verse"><a name="25">25</a>Tjänaren föll ner för honom och bad: Ha tålamod med mig, så skall jag betala dig alltsammans.</span> <span class="verse"><a name="26">26</a>Då förbarmade sig tjänarens herre över honom och gav honom fri och efterskänkte hans skuld.</span> <span class="verse"><a name="27">27</a>Men när tjänaren kom ut, träffade han en av sina medtjänare, som var skyldig honom hundra denarer. Han tog fast honom och ville strypa honom och sade: Betala, vad du är skyldig!</span> <span class="verse"><a name="28">28</a>Hans medtjänare föll då ner och bad honom: Ha tålamod med mig, så skall jag betala dig.</span> <span class="verse"><a name="29">29</a>Men han gick inte med på det utan gick och lät sätta honom i fängelse, tills han hade betalat vad han var skyldig.</span> <span class="verse"><a name="30">30</a>När hans medtjänare såg vad som hände, blev de mycket upprörda och gick och talade om alltsammans för sin herre.</span> <span class="verse"><a name="31">31</a>Då kallade hans herre honom till sig och sade: Du onde tjänare! Hela skulden efterskänkte jag dig, därför att du bad mig.</span> <span class="verse"><a name="32">32</a>Borde inte du också ha förbarmat dig över din medtjänare, liksom jag förbarmade mig över dig?</span> <span class="verse"><a name="33">33</a>Och i sin vrede överlämnade hans herre honom till fångvaktarna, tills han hade betalt allt vad han var skyldig.</span> <span class="verse"><a name="34">34</a>Så skall också min himmelske Fader göra med er, om ni inte var och en av hjärtat förlåter sin broder."</span> </p></div</div></div></body></html>