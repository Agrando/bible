<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/2cor/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/2cor">2 Corinthians</a> &gt <strong>Chapter 12</strong></div><p><span class="verse"><a name="1">1</a>Jag måste berömma mig, om än till ingen nytta, och jag kommer då till syner och uppenbarelser från Herren.</span> <span class="verse"><a name="2">2</a>Jag vet om en man i Kristus som för fjorton år sedan blev uppryckt ända till tredje himlen - om han var i kroppen eller utanför kroppen vet jag inte, Gud vet det. -</span> <span class="verse"><a name="3">3</a>Jag vet att den mannen - om han var i kroppen eller utanför kroppen vet jag inte, Gud vet det -</span> <span class="verse"><a name="4">4</a>att han blev uppryckt till paradiset och hörde ord som ingen människa kan uttala eller får uttala.</span> <span class="verse"><a name="5">5</a>Av den mannen vill jag berömma mig, men av mig själv vill jag inte berömma mig utom av min svaghet.</span> <span class="verse"><a name="6">6</a>Om jag ville berömma mig, skulle jag ändå inte vara en dåre, jag skulle ju bara säga sanningen. Men jag avstår, för att ingen skall tänka högre om mig än man gör, när man ser och hör mig.</span> <span class="verse"><a name="7">7</a>Och för att jag inte skall bli högmodig på grund av dessa utomordentligt höga uppenbarelser, har jag fått en törntagg i köttet, en Satans ängel, som slår mig i ansiktet, för att jag inte skall förhäva mig.</span> <span class="verse"><a name="8">8</a>Tre gånger bad jag att Herren skulle ta den ifrån mig,</span> <span class="verse"><a name="9">9</a>men han svarade mig: "Min nåd är nog för dig, ty kraften fullkomnas i svaghet." Därför vill jag hellre berömma mig av min svaghet, för att Kristi kraft skall vila över mig.</span> <span class="verse"><a name="10">10</a>Så gläder jag mig över svaghet, misshandel och nöd, över förföljelser och ångest, eftersom det sker för Kristus. Ty när jag är svag, då är jag stark.</span> <span class="verse"><a name="11">11</a>Jag har blivit en dåre. Ni har tvingat mig till det. Ni borde egentligen ha talat väl om mig. Jag är inte på något sätt underlägsen dessa väldiga apostlar, även om jag ingenting är.</span> <span class="verse"><a name="12">12</a>Vad som kännetecknar en apostel har blivit utfört hos er med all uthållighet, genom tecken, under och kraftgärningar.</span> <span class="verse"><a name="13">13</a>På vilket sätt blev ni sämre behandlade än de andra församlingarna, bortsett från att jag själv inte låg er till last? Förlåt mig den oförrätten.</span> <span class="verse"><a name="14">14</a>Se, det är nu tredje gången jag är beredd att komma till er, och jag skall inte ligga någon till last. Jag söker inte det som är ert utan er själva. Barnen är ju inte skyldiga att spara åt sina föräldrar, utan föräldrarna åt sina barn.</span> <span class="verse"><a name="15">15</a>Jag för min del vill med glädje offra det jag har och själv låta mig offras för er skull. Skall jag då bli mindre älskad därför att jag älskar er så högt?</span> <span class="verse"><a name="16">16</a>Låt vara att jag inte har betungat er, men slug som jag är, har jag fångat er med list.</span> <span class="verse"><a name="17">17</a>Har jag då bedragit er med hjälp av någon av dem som jag sände till er?</span> <span class="verse"><a name="18">18</a>Jag bad Titus resa och sände en broder med honom. Har Titus bedragit er? Har vi inte handlat i samma anda, har vi inte gått i samma fotspår?</span> <span class="verse"><a name="19">19</a>Hela tiden har ni menat att det är inför er vi försvarar oss. Nej, det är inför Gud vi talar, i Kristus, och allt sker till er uppbyggelse, mina älskade.</span> <span class="verse"><a name="20">20</a>Jag är rädd att jag vid min ankomst skall finna er annorlunda än jag skulle önska, och att ni skall finna mig annorlunda än ni skulle önska. Jag är rädd att jag skall finna strid och avund, vredesutbrott, själviskhet, förtal och skvaller, högmod och oordning.</span> <span class="verse"><a name="21">21</a>Ja, jag är rädd att min Gud skall förödmjuka mig inför er när jag kommer tillbaka, och att jag måste sörja över många som tidigare levde i synd och inte har ångrat den orenhet, otukt och lösaktighet som de har bedrivit.</span> </p></div</div></div></body></html>