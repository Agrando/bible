<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/deut/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/deut">Deuteronomy</a> &gt <strong>Chapter 27</strong></div><p><span class="verse"><a name="1">1</a>Mose och de äldste i Israel gav folket denna befallning: "Håll alla de bud som jag i dag ger er.</span> <span class="verse"><a name="2">2</a>Den dag ni kommer över Jordan, in i det land som Herren, din Gud, ger dig, skall du resa stora stenar åt dig och bestryka dem med kalk.</span> <span class="verse"><a name="3">3</a>När du har gått över skall du på dem skriva alla ord i denna lag, för att du må komma in i det land som Herren, din Gud, ger dig, ett land som flödar av mjölk och honung, så som Herren, dina fäders Gud, har lovat dig.</span> <span class="verse"><a name="4">4</a>När ni har gått över Jordan, skall ni på berget Ebal resa dessa stenar som jag i dag ger er befallning om, och du skall bestryka dem med kalk.</span> <span class="verse"><a name="5">5</a>Och du skall där bygga ett altare åt Herren, din Gud, ett altare av stenar, som du inte skall bearbeta med något järn.</span> <span class="verse"><a name="6">6</a>Av ohuggna stenar skall du bygga Herrens, din Guds, altare, och på det skall du offra brännoffer åt Herren, din Gud.</span> <span class="verse"><a name="7">7</a>Där skall du också offra gemenskapsoffer och du skall äta och glädja dig inför Herrens, din Guds, ansikte.</span> <span class="verse"><a name="8">8</a>På stenarna skall du klart och tydligt skriva alla ord i denna lag."</span> <span class="verse"><a name="9">9</a>Mose och de levitiska prästerna sade till hela Israel: "Var stilla och hör, Israel! I dag har du blivit Herrens, din Guds, folk.</span> <span class="verse"><a name="10">10</a>Du skall lyda Herrens, din Guds, röst och hålla hans bud och stadgar som jag i dag ger dig."</span> <span class="verse"><a name="11">11</a>På den dagen gav Mose folket denna befallning:</span> <span class="verse"><a name="12">12</a>När ni har gått över Jordan skall dessa stammar stå på berget Gerissim och välsigna folket: Simeon, Levi, Juda, Isaskar, Josef och Benjamin.</span> <span class="verse"><a name="13">13</a>Och dessa skall stå och uttala förbannelsen på berget Ebal: Ruben, Gad, Aser, Sebulon, Dan och Naftali.</span> <span class="verse"><a name="14">14</a>Leviterna skall sedan ta till orda och med hög röst säga till alla i Israel:</span> <span class="verse"><a name="15">15</a>Förbannad är den man som gör en utskuren eller gjuten avgud, en styggelse för Herren, ett verk av en konstarbetares händer, och som i hemlighet sätter upp den. Och allt folket skall svara och säga: "Amen."</span> <span class="verse"><a name="16">16</a>Förbannad är den som föraktar sin far eller sin mor. Och allt folket skall säga: "Amen."</span> <span class="verse"><a name="17">17</a>Förbannad är den som flyttar sin nästas råmärke. Och allt folket skall säga: "Amen."</span> <span class="verse"><a name="18">18</a>Förbannad är den som leder en blind vilse på vägen. Och allt folket skall säga: "Amen."</span> <span class="verse"><a name="19">19</a>Förbannad är den som förvanskar rätten för främlingen, den faderlöse och änkan. Och allt folket skall säga: "Amen."</span> <span class="verse"><a name="20">20</a>Förbannad är den som ligger med sin fars hustru, ty han vanärar sin fars bädd. Och allt folket skall säga: "Amen."</span> <span class="verse"><a name="21">21</a>Förbannad är den som ligger med något djur. Och allt folket skall säga: "Amen."</span> <span class="verse"><a name="22">22</a>Förbannad är den som ligger med sin syster, sin fars dotter eller sin mors dotter. Och allt folket skall säga: "Amen."</span> <span class="verse"><a name="23">23</a>Förbannad är den som ligger med sin svärmor. Och allt folket skall säga: "Amen."</span> <span class="verse"><a name="24">24</a>Förbannad är den som i hemlighet slår ihjäl sin nästa. Och allt folket skall säga: "Amen."</span> <span class="verse"><a name="25">25</a>Förbannad är den som tar mutor för att slå ihjäl en oskyldig och utgjuta hans blod. Och allt folket skall säga: "Amen."</span> <span class="verse"><a name="26">26</a>Förbannad är den som inte upprätthåller alla ord i denna lag genom att följa dem. Och allt folket skall säga: "Amen."</span> </p></div</div></div></body></html>