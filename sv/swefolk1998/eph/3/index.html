<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/eph/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/eph">Ephesians</a> &gt <strong>Chapter 3</strong></div><p><span class="verse"><a name="1">1</a>Därför böjer jag, Paulus, mina knän, jag som är Kristi Jesu fånge för er skull, ni hedningar.</span> <span class="verse"><a name="2">2</a>Ni har ju hört om det uppdrag som Gud i sin nåd gav mig med tanke på er,</span> <span class="verse"><a name="3">3</a>hur jag genom en uppenbarelse lärde känna hemligheten så som jag redan i korthet har skrivit.</span> <span class="verse"><a name="4">4</a>När ni läser detta, kan ni förstå vilken insikt jag har i Kristi hemlighet.</span> <span class="verse"><a name="5">5</a>I tidigare släktled har den inte avslöjats för människor så som den nu genom Anden har uppenbarats för hans heliga apostlar och profeter.</span> <span class="verse"><a name="6">6</a>Den innebär att hedningarna i Kristus Jesus och genom hans evangelium är våra medarvingar och tillhör samma kropp som vi och har del i samma löfte.</span> <span class="verse"><a name="7">7</a>Och detta evangelium har jag blivit satt till att tjäna i kraft av den gåva och nåd som Gud har gett mig genom sin mäktiga kraft.</span> <span class="verse"><a name="8">8</a>Jag, den ringaste av alla heliga, har fått denna nåd att bland hedningarna predika evangeliet om Kristi outgrundliga rikedom</span> <span class="verse"><a name="9">9</a>och att upplysa alla om hur den hemlighet förvaltas, som från evighet har varit dold i Gud, alltings Skapare.</span> <span class="verse"><a name="10">10</a>Så skulle Guds vishet i sin mångfald nu genom församlingen göras känd för härskarna och väldigheterna i den himmelska världen.</span> <span class="verse"><a name="11">11</a>Detta var det eviga beslut som han utförde i Kristus Jesus, vår Herre.</span> <span class="verse"><a name="12">12</a>I honom och genom tron på honom kan vi frimodigt och med tillförsikt träda fram inför Gud.</span> <span class="verse"><a name="13">13</a>Därför ber jag er att inte tappa modet när jag lider för er skull. Att jag lider är ju en ära för er.</span> <span class="verse"><a name="14">14</a>Därför böjer jag mina knän för Fadern,</span> <span class="verse"><a name="15">15</a>han från vilken allt vad Fader heter i himlen och på jorden har sitt namn.</span> <span class="verse"><a name="16">16</a>Jag ber att han i sin härlighets rikedom skall ge kraft och styrka åt er inre människa genom sin Ande,</span> <span class="verse"><a name="17">17</a>och att Kristus genom tron skall bo i era hjärtan och ni skall bli rotade och grundade i kärleken.</span> <span class="verse"><a name="18">18</a>Ni skall då tillsammans med alla de heliga kunna förstå bredden och längden och höjden och djupet</span> <span class="verse"><a name="19">19</a>och lära känna Kristi kärlek, som går långt utöver vad någon kan förstå. Så skall ni bli helt uppfyllda av all Guds fullhet.</span> <span class="verse"><a name="20">20</a>Han som förmår göra långt mer än allt vi ber om eller tänker, genom den kraft som mäktigt verkar i oss,</span> <span class="verse"><a name="21">21</a>honom tillhör äran i församlingen och i Kristus Jesus, genom alla släktled i evigheternas evighet, amen.</span> </p></div</div></div></body></html>