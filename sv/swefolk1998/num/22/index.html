<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/num/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/num">Numbers</a> &gt <strong>Chapter 22</strong></div><p><span class="verse"><a name="1">1</a>Israels barn bröt upp och slog läger på Moabs hedar, på andra sidan Jordan mitt emot Jeriko.</span> <span class="verse"><a name="2">2</a>Balak, Sippors son, såg allt vad Israel hade gjort mot amoreerna.</span> <span class="verse"><a name="3">3</a>Och Moab fruktade för folket därför att det var så talrikt. Moab gruvade sig för Israels barn</span> <span class="verse"><a name="4">4</a>och sade till de äldste i Midjan: "Nu kommer denna skara att äta upp allt omkring oss, liksom oxen äter upp gräset på marken." Balak, Sippors son, var på den tiden kung i Moab.</span> <span class="verse"><a name="5">5</a>Han skickade sändebud till Bileam, Beors son, i Petor vid floden, där hans folk var bosatt, för att kalla honom till sig, och han lät säga: "Se, ett folk har dragit ut ur Egypten, det täcker markens yta och har slagit sig ner mitt emot mig.</span> <span class="verse"><a name="6">6</a>Kom nu därför och förbanna detta folk åt mig, för det är starkare än jag. Kanske skall jag då kunna slå det och driva bort det ur landet. Ty jag vet att den du välsignar är välsignad, och den du förbannar är förbannad."</span> <span class="verse"><a name="7">7</a>De äldste i Moab och de äldste i Midjan gav sig i väg och hade med sig spådomslön. De kom till Bileam och framförde till honom vad Balak hade sagt.</span> <span class="verse"><a name="8">8</a>Bileam sade till dem: "Stanna här över natten, så skall jag komma tillbaka till er med de ord som Herren talar till mig." Då stannade Moabs hövdingar kvar hos Bileam.</span> <span class="verse"><a name="9">9</a>Och Gud kom till Bileam och sade: "Vilka är de män du har hos dig?"</span> <span class="verse"><a name="10">10</a>Bileam svarade Gud: "Balak, Sippors son, kungen i Moab, har sänt mig detta bud:</span> <span class="verse"><a name="11">11</a>Se, ett folk har dragit ut ur Egypten, och det täcker markens yta. Kom nu och förbanna det åt mig. Kanske skall jag då kunna strida mot det och driva bort det."</span> <span class="verse"><a name="12">12</a>Men Gud sade till Bileam: "Du skall inte gå med dem. Du skall inte förbanna detta folk, ty det är välsignat."</span> <span class="verse"><a name="13">13</a>När Bileam steg upp på morgonen, sade han till Balaks hövdingar: "Gå hem till ert land, för Herren tillåter mig inte att följa med er."</span> <span class="verse"><a name="14">14</a>Då återvände Moabs hövdingar till Balak och sade: "Bileam vägrar att följa med oss."</span> <span class="verse"><a name="15">15</a>Men Balak skickade återigen hövdingar, fler och av högre rang än de förra.</span> <span class="verse"><a name="16">16</a>De kom till Bileam och sade till honom: "Så säger Balak, Sippors son: Låt ingenting hindra dig från att komma till mig,</span> <span class="verse"><a name="17">17</a>för jag vill bevisa dig mycket stor ära, och allt vad du säger till mig skall jag göra. Kom nu och förbanna detta folk åt mig."</span> <span class="verse"><a name="18">18</a>Bileam svarade Balaks tjänare: "Även om Balak skulle ge mig så mycket silver och guld som hans palats rymmer, kan jag inte överträda Herrens, min Guds, befallning, vare sig i smått eller stort.</span> <span class="verse"><a name="19">19</a>Men stanna också ni kvar här över natten, så att jag får reda på vad Herren mer har att säga mig."</span> <span class="verse"><a name="20">20</a>Om natten kom Gud till Bileam och sade till honom: "Om männen har kommit för att kalla på dig, så stå upp och följ med dem. Men du skall endast göra det som jag säger dig."</span> <span class="verse"><a name="21">21</a>Och Bileam steg upp på morgonen, sadlade sin åsninna och följde med Moabs hövdingar.</span> <span class="verse"><a name="22">22</a>Men då han nu följde med dem upptändes Guds vrede, och Herrens ängel ställde sig på vägen för att hindra honom. Bileam red på sin åsninna och två av hans tjänare var med honom.</span> <span class="verse"><a name="23">23</a>När åsninnan fick se Herrens ängel stå på vägen med ett draget svärd i handen, vek hon av från vägen och gick ut på åkern. Men Bileam slog åsninnan för att driva henne tillbaka in på vägen.</span> <span class="verse"><a name="24">24</a>Herrens ängel ställde sig då på en trång väg mellan vingårdarna, med murar på båda sidor.</span> <span class="verse"><a name="25">25</a>Åsninnan såg Herrens ängel och trängde sig mot muren och klämde Bileams fot mot muren, och han slog henne ännu en gång.</span> <span class="verse"><a name="26">26</a>Herrens ängel gick åter längre fram och ställde sig på ett trångt ställe, där det inte fanns någon möjlighet att vika undan vare sig till höger eller vänster.</span> <span class="verse"><a name="27">27</a>När åsninnan nu fick se Herrens ängel lade hon sig ner under Bileam. Bileam blev arg och slog åsninnan med staven.</span> <span class="verse"><a name="28">28</a>Då öppnade Herren åsninnans mun, och hon sade till Bileam: "Vad har jag gjort mot dig, eftersom du tre gånger har slagit mig?"</span> <span class="verse"><a name="29">29</a>Bileam svarade åsninnan: "Du har gjort mig till åtlöje! Hade jag haft ett svärd i handen skulle jag nu ha dödat dig."</span> <span class="verse"><a name="30">30</a>Men åsninnan sade till Bileam: "Är inte jag din egen åsninna, som du ridit på hela ditt liv ända till denna dag? Och har jag någonsin förut brukat göra så mot dig?" Han svarade: "Nej."</span> <span class="verse"><a name="31">31</a>Då öppnade Herren Bileams ögon, så att han såg Herrens ängel stå på vägen med ett draget svärd i handen. Och han bugade sig och föll ner på sitt ansikte.</span> <span class="verse"><a name="32">32</a>Herrens ängel sade till honom: "Varför har du dessa tre gånger slagit din åsninna? Se, jag har gått ut för att hindra dig, ty jag ser att den här vägen leder till fördärvet.</span> <span class="verse"><a name="33">33</a>Åsninnan såg mig och har dessa tre gånger vikit undan för mig. Hade hon inte vikit undan för mig, skulle jag nu i sanning ha dödat dig men låtit henne leva."</span> <span class="verse"><a name="34">34</a>Då sade Bileam till Herrens ängel: "Jag har syndat, för jag visste inte att det var du som stod mig emot på vägen. Om det jag gör är orätt i dina ögon, så vill jag vända tillbaka."</span> <span class="verse"><a name="35">35</a>Men Herrens ängel svarade Bileam: "Följ med männen, men endast de ord jag säger till dig får du tala." Och Bileam följde med Balaks hövdingar.</span> <span class="verse"><a name="36">36</a>När Balak hörde att Bileam var på väg, gick han för att möta honom vid den stad i Moab, som ligger i Arnondalen och utgör den yttersta gränsen.</span> <span class="verse"><a name="37">37</a>Och Balak sade till Bileam: "Sände jag inte enträget bud till dig för att kalla hit dig? Varför ville du inte komma till mig? Skulle jag inte kunna bevisa dig ära?"</span> <span class="verse"><a name="38">38</a>Bileam svarade Balak: "Se, jag har nu kommit till dig. Men kan jag överhuvudtaget säga något? Vad Gud lägger i min mun, det måste jag säga."</span> <span class="verse"><a name="39">39</a>Sedan följde Bileam med Balak, och de kom till Kirjat-Husot.</span> <span class="verse"><a name="40">40</a>Där offrade Balak nötboskap och småboskap och sände av det till Bileam och de hövdingar som var med honom.</span> <span class="verse"><a name="41">41</a>Balak tog följande morgon Bileam med sig och förde honom upp på Bamot-Baal. Från den platsen kunde han se en del av folket.</span> </p></div</div></div></body></html>