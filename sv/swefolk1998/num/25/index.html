<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/num/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/num">Numbers</a> &gt <strong>Chapter 25</strong></div><p><span class="verse"><a name="1">1</a>Medan Israel uppehöll sig i Sittim, började folket bedriva otukt med Moabs döttrar.</span> <span class="verse"><a name="2">2</a>Dessa inbjöd folket till sina gudars offermåltider, och folket åt och tillbad deras gudar.</span> <span class="verse"><a name="3">3</a>Och Israel slöt sig till Baal-Peor. Då upptändes Herrens vrede mot Israel.</span> <span class="verse"><a name="4">4</a>Och Herren sade till Mose: "Hämta folkets alla huvudmän och häng upp dem i solen inför Herren, för att Herrens glödande vrede må vändas ifrån Israel."</span> <span class="verse"><a name="5">5</a>Då sade Mose till Israels domare: "Var och en av er skall bland sina män döda dem som har slutit sig till Baal-Peor."</span> <span class="verse"><a name="6">6</a>Och se, då kom en man av Israels barn och förde in bland sina bröder en midjanitisk kvinna inför ögonen på Mose och hela Israels menighet, medan de stod och grät vid ingången till uppenbarelsetältet.</span> <span class="verse"><a name="7">7</a>När Pinehas, son till Eleasar, son till prästen Aron, såg detta, steg han upp i menigheten och tog ett spjut i handen,</span> <span class="verse"><a name="8">8</a>följde efter den israelitiske mannen in i tältet och genomborrade dem båda, såväl den israelitiske mannen som kvinnan, henne genom hennes underliv. Då upphörde hemsökelsen bland Israels barn.</span> <span class="verse"><a name="9">9</a>Men de som omkom genom hemsökelsen utgjorde tjugofyra tusen.</span> <span class="verse"><a name="10">10</a>Herren talade till Mose. Han sade:</span> <span class="verse"><a name="11">11</a>"Pinehas, son till Eleasar, son till prästen Aron, har vänt bort min vrede från Israels barn, genom att han har nitälskat bland dem så som jag nitälskar. Därför har jag inte i min nitälskan utrotat Israels barn.</span> <span class="verse"><a name="12">12</a>Säg därför: Se, jag sluter med honom ett fridsförbund.</span> <span class="verse"><a name="13">13</a>För honom och för hans avkomlingar efter honom skall detta vara ett förbund till ett evigt prästämbete, eftersom han nitälskade för sin Gud och bringade försoning för Israels barn."</span> <span class="verse"><a name="14">14</a>Namnet på den dödade israelitiske mannen, han som dödades tillsammans med den midjanitiska kvinnan, var Simri, Salus son, och han var furste för en familj bland simeoniterna.</span> <span class="verse"><a name="15">15</a>Namnet på den dödade midjanitiska kvinnan var Kosbi, dotter till Sur, som var huvudman för en stamfamilj i Midjan.</span> <span class="verse"><a name="16">16</a>Herren talade till Mose. Han sade:</span> <span class="verse"><a name="17">17</a>"Angrip midjaniterna och slå dem!</span> <span class="verse"><a name="18">18</a>Ty de har angripit er genom sitt lömska bedrägeri mot er i saken med Peor och i saken med Kosbi, deras syster, den midjanitiska furstedottern som dödades på den dag då hemsökelsen drabbade er för Peors skull."</span> </p></div</div></div></body></html>