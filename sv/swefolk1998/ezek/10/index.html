<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/ezek/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/ezek">Ezekiel</a> &gt <strong>Chapter 10</strong></div><p><span class="verse"><a name="1">1</a>Jag fick se att på fästet över kerubernas huvuden fanns något som såg ut att vara av safirsten och till formen liknade en tron. Den syntes över keruberna.</span> <span class="verse"><a name="2">2</a>Herren sade till mannen som var klädd i linnekläderna: "Gå in mellan hjulen, in under keruben och fyll dina händer med eldsglöd från platsen mellan keruberna och strö ut dem över staden." Och jag såg honom gå.</span> <span class="verse"><a name="3">3</a>Keruberna stod till höger om huset när mannen gick in, och ett moln uppfyllde den inre förgården.</span> <span class="verse"><a name="4">4</a>Men Herrens härlighet höjde sig från keruben och flyttade sig till husets tröskel. Huset uppfylldes av molnet och förgården av glansen från Herrens härlighet.</span> <span class="verse"><a name="5">5</a>Dånet av kerubernas vingar hördes ända till den yttre förgården. Det var som Gud den Allsmäktiges röst då han talar.</span> <span class="verse"><a name="6">6</a>När han befallde mannen som var klädd i linnekläderna att hämta eld från platsen mellan hjulen, inne mellan keruberna, gick han in och ställde sig bredvid ett av hjulen.</span> <span class="verse"><a name="7">7</a>Då räckte en av keruberna ut sin hand mellan de andra keruberna till elden, som brann mellan dem, och tog av elden och lade i händerna på honom som var klädd i linnekläderna, och han tog elden och gick ut.</span> <span class="verse"><a name="8">8</a>Under kerubernas vingar syntes något som hade formen av en människohand.</span> <span class="verse"><a name="9">9</a>Jag fick då se fyra hjul stå invid dem, ett hjul vid var kerub. Hjulen liknade gnistrande krysolitsten.</span> <span class="verse"><a name="10">10</a>Alla fyra såg likadana ut, och ett hjul tycktes vara insatt i ett annat.</span> <span class="verse"><a name="11">11</a>När keruberna skulle gå, kunde de gå åt alla fyra sidorna. De behövde inte vända sig när de gick, för åt det håll huvudet vände sig, gick de andra efter, utan att de behövde vända sig när de gick.</span> <span class="verse"><a name="12">12</a>Hela deras kropp, deras rygg, deras händer och vingar, ja, till och med deras fyra hjul, var fulla med ögon runt omkring.</span> <span class="verse"><a name="13">13</a>Jag hörde att hjulen kallades hjulverk.</span> <span class="verse"><a name="14">14</a>Var och en av keruberna hade fyra ansikten. Det första ansiktet var en kerubs ansikte, det andra en människas, det tredje ett lejons och det fjärde en örns ansikte.</span> <span class="verse"><a name="15">15</a>Sedan höjde sig keruberna. Det var samma väsen som jag hade sett vid floden Kebar.</span> <span class="verse"><a name="16">16</a>När keruberna gick, gick också hjulen bredvid dem, och när keruberna lyfte sina vingar för att höja sig över jorden, skilde sig inte hjulen ifrån dem.</span> <span class="verse"><a name="17">17</a>När de stod stilla, stod också hjulen stilla, och när de höjde sig, höjde sig också hjulen, för väsendenas ande var i hjulen.</span> <span class="verse"><a name="18">18</a>Och Herrens härlighet flyttade sig bort från husets tröskel och stannade över keruberna.</span> <span class="verse"><a name="19">19</a>Då såg jag hur keruberna lyfte sina vingar och höjde sig över jorden, och när de begav sig i väg var hjulen med dem. De stannade vid ingången till östra porten av Herrens hus, och härligheten från Israels Gud vilade över dem.</span> <span class="verse"><a name="20">20</a>Det var samma väsen som jag hade sett under Israels Gud vid floden Kebar, och jag förstod att det var keruber.</span> <span class="verse"><a name="21">21</a>Var och en hade fyra ansikten och fyra vingar, och under deras vingar var något som liknade människohänder.</span> <span class="verse"><a name="22">22</a>Deras ansikten var likadana som de ansikten jag hade sett vid floden Kebar. Så såg de ut och sådana var de. De gick alla rakt fram.</span> </p></div</div></div></body></html>