<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/1sam/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/1sam">1 Samuel</a> &gt <strong>Chapter 15</strong></div><p><span class="verse"><a name="1">1</a>Samuel sade till Saul: "Det var mig Herren sände att smörja dig till kung över sitt folk Israel. Hör nu Herrens ord.</span> <span class="verse"><a name="2">2</a>Så säger Herren Sebaot: Jag skall straffa Amalek för det han gjorde mot Israel, när han ställde sig i vägen för honom, då han drog upp ur Egypten.</span> <span class="verse"><a name="3">3</a>Drag ut och slå amalekiterna och utplåna allt de har. Skona dem inte utan döda både män och kvinnor, barn och spädbarn, nötboskap och får, kameler och åsnor."</span> <span class="verse"><a name="4">4</a>Saul kallade samman folket och inmönstrade dem i Telaim: 200 000 man fotfolk och dessutom 10 000 man från Juda.</span> <span class="verse"><a name="5">5</a>När Saul kom till Amaleks stad, ordnade han ett bakhåll i dalen.</span> <span class="verse"><a name="6">6</a>Han sade till keniterna: "Skilj er från amalekiterna och drag bort, så att jag inte utrotar er tillsammans med dem. Ni visade ju barmhärtighet mot alla Israels barn, när de drog ut ur Egypten." Då skilde sig keniterna från amalekiterna.</span> <span class="verse"><a name="7">7</a>Sedan slog Saul amalekiterna från Havila ända fram emot Shur, som ligger öster om Egypten.</span> <span class="verse"><a name="8">8</a>Han tog Agag, Amaleks kung, levande till fånga och förgjorde allt folket med svärd.</span> <span class="verse"><a name="9">9</a>Men Saul och folket skonade Agag och det bästa och det näst bästa av fåren, nötboskapen och lammen, kort sagt, allt som var av värde. Det ville de inte ge till spillo. All boskap däremot som var dålig och värdelös, gav de till spillo.</span> <span class="verse"><a name="10">10</a>Då kom Herrens ord till Samuel:</span> <span class="verse"><a name="11">11</a>"Jag ångrar att jag har gjort Saul till kung, ty han har vänt sig från mig och inte utfört mina befallningar." Det bedrövade Samuel och han ropade till Herren hela den natten.</span> <span class="verse"><a name="12">12</a>Tidigt på morgonen steg Samuel upp och gick för att möta Saul. Man berättade för Samuel att Saul hade kommit till Karmel och där rest en minnesstod åt sig och sedan vänt om och dragit därifrån ner till Gilgal.</span> <span class="verse"><a name="13">13</a>När Samuel kom till Saul, sade Saul: " Herren välsigne dig! Jag har nu utfört Herrens befallning."</span> <span class="verse"><a name="14">14</a>Men Samuel sade: "Vad är det då för ett läte av får som ljuder i mina öron, och vad är det för ett läte av nötboskap jag hör?"</span> <span class="verse"><a name="15">15</a>Saul svarade: "Från amalekiterna har de fört dem med sig. Folket skonade det bästa av fåren och nötboskapen för att offra det åt Herren, din Gud. Men det övriga har vi gett till spillo."</span> <span class="verse"><a name="16">16</a>Då sade Samuel till Saul: "Sluta nu, så skall jag tala om för dig vad Herren sade till mig i natt." Saul sade till honom: "Tala!"</span> <span class="verse"><a name="17">17</a>Samuel sade: "Var det inte när du var liten i dina egna ögon som du blev ett huvud för Israels stammar och Herren smorde dig till kung över Israel?</span> <span class="verse"><a name="18">18</a>Herren sände i väg dig och sade: Gå och förgör dessa syndare, amalekiterna, och strid mot dem, till dess du har gjort slut på dem.</span> <span class="verse"><a name="19">19</a>Varför har du då inte hört Herrens röst utan kastat dig över bytet och gjort det som är ont i Herrens ögon?"</span> <span class="verse"><a name="20">20</a>Saul svarade Samuel: "Jag har ju hört Herrens röst och gått den väg som Herren har anvisat mig. Jag har fört hit Agag, Amaleks kung, och gett amalekiterna till spillo.</span> <span class="verse"><a name="21">21</a>Men folket tog av bytet får och nötboskap, det bästa av det som skulle ges till spillo, för att offra det åt Herren, din Gud, i Gilgal."</span> <span class="verse"><a name="22">22</a>Då sade Samuel: "Har Herren samma glädje i brännoffer och slaktoffer som att man hör Herrens röst? Se, lydnad är bättre än offer och hörsamhet bättre än det feta av baggar.</span> <span class="verse"><a name="23">23</a>Ty upproriskhet är trolldomssynd och trots är synd och avguderi. Eftersom du har förkastat Herrens ord, har han också förkastat dig, så att du inte längre får vara kung."</span> <span class="verse"><a name="24">24</a>Saul sade till Samuel: "Jag har syndat genom att inte lyda Herrens befallning och dina ord. Jag fruktade för folket och lyssnade till dem.</span> <span class="verse"><a name="25">25</a>Men förlåt mig nu min synd och vänd tillbaka med mig, så att jag får tillbe Herren."</span> <span class="verse"><a name="26">26</a>Samuel sade till Saul: "Jag vill inte vända tillbaka med dig, för du har förkastat Herrens ord, och Herren har också förkastat dig, så att du inte längre kan vara kung över Israel."</span> <span class="verse"><a name="27">27</a>När Samuel vände sig om för att gå, tog han tag i hörnet på Sauls mantel, och den slets sönder.</span> <span class="verse"><a name="28">28</a>Samuel sade till honom: " Herren har i dag ryckt Israels kungarike från dig och gett det åt en annan, som är bättre än du.</span> <span class="verse"><a name="29">29</a>Och den Härlige i Israel ljuger inte och ångrar sig inte. Ty han är inte en människa, så att han skulle kunna ångra sig."</span> <span class="verse"><a name="30">30</a>Saul svarade: "Jag har syndat. Bevisa mig ändå nu den äran inför de äldste i mitt folk och inför Israel att du vänder tillbaka med mig, så att jag får tillbe Herren, din Gud."</span> <span class="verse"><a name="31">31</a>Då vände Samuel tillbaka med Saul, och Saul tillbad Herren.</span> <span class="verse"><a name="32">32</a>Samuel sade: "För hit till mig Agag, Amaleks kung." Då gick Agag med glad min fram till honom och sade: "Dödens bitterhet är säkert snart över".</span> <span class="verse"><a name="33">33</a>Men Samuel sade: "Så som ditt svärd har gjort kvinnor barnlösa, så skall din mor bli barnlös bland kvinnor." Därpå högg Samuel Agag i stycken inför Herren i Gilgal.</span> <span class="verse"><a name="34">34</a>Sedan begav sig Samuel till Rama och Saul drog upp till sitt hem i Sauls Gibea.</span> <span class="verse"><a name="35">35</a>Samuel ville inte mer se Saul, så länge han levde, ty Samuel sörjde över Saul. Och Herren ångrade att han hade gjort Saul till kung över Israel.</span> </p></div</div></div></body></html>