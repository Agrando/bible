<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/1sam/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/1sam">1 Samuel</a> &gt <strong>Chapter 14</strong></div><p><span class="verse"><a name="1">1</a>En dag sade Sauls son Jonatan till sin vapenbärare: "Kom, så går vi över till filisteernas förpost där på andra sidan." Men detta talade han inte om för sin far.</span> <span class="verse"><a name="2">2</a>Saul befann sig då vid Gibeas gräns, under granatträdet i Migron, och folket som han hade hos sig utgjorde omkring sexhundra man.</span> <span class="verse"><a name="3">3</a>Ahia, son till Ahitub, som var bror till I-Kabod, son till Pinehas, son till Eli, Herrens präst i Silo, bar då efoden. Och folket visste inte om att Jonatan hade givit sig av.</span> <span class="verse"><a name="4">4</a>Men i passet där Jonatan försökte gå över för att komma till filisteernas förpost, fanns en klippa på vardera sidan. Den ena hette Boses och den andra Sene.</span> <span class="verse"><a name="5">5</a>Den ena klippan reste sig i norr mitt emot Mikmash, den andra i söder mitt emot Geba.</span> <span class="verse"><a name="6">6</a>Jonatan sade till sin vapenbärare: "Kom, så går vi över till dessa oomskurnas förpost. Kanske skall Herren göra något för oss. För ingenting hindrar Herren att ge seger genom få lika väl som genom många."</span> <span class="verse"><a name="7">7</a>Hans vapenbärare svarade: "Gör allt du har i sinnet. Gå du! Jag följer dig vart du vill."</span> <span class="verse"><a name="8">8</a>Då sade Jonatan: "Bra, vi skall gå över till männen där och visa oss för dem.</span> <span class="verse"><a name="9">9</a>Om de säger till oss: "Stå stilla, till dess vi kommer fram till er", då skall vi stanna där vi är och inte klättra upp till dem.</span> <span class="verse"><a name="10">10</a>Men om de säger: "Kom upp hit till oss", då skall vi gå dit upp, för då har Herren gett dem i vår hand. Detta skall vara tecknet för oss."</span> <span class="verse"><a name="11">11</a>När båda två hade blivit synliga för filisteernas förpost, sade filisteerna: "Se, hebreerna kryper ut ur hålen, där de har gömt sig."</span> <span class="verse"><a name="12">12</a>Förpostens manskap ropade till Jonatan och hans vapenbärare: "Kom upp till oss, så skall vi lära er!" Då sade Jonatan till sin vapenbärare: "Kom med upp efter mig, för Herren har gett dem i Israels hand."</span> <span class="verse"><a name="13">13</a>Jonatan klättrade upp på händer och fötter, och hans vapenbärare följde honom. Och filisteerna föll för Jonatan, och hans vapenbärare gick efter honom och gav dem dödsstöten.</span> <span class="verse"><a name="14">14</a>I det första anfallet nergjorde Jonatan och hans vapenbärare omkring tjugo man på en sträcka av ungefär ett halvt plogland.</span> <span class="verse"><a name="15">15</a>Då uppstod förskräckelse i lägret på fältet och bland allt folket. Förposten och de som hade givit sig ut på härjningståg greps också av skräck Marken skalv och det kom en förskräckelse från Gud.</span> <span class="verse"><a name="16">16</a>Sauls väktare i Gibea i Benjamin fick se att mängden skingrades och att man irrade hit och dit.</span> <span class="verse"><a name="17">17</a>Då sade Saul till folket som han hade hos sig: "Räkna folket och se efter vem som har lämnat oss." När de gjorde så, upptäckte de att Jonatan och hans vapenbärare inte var där.</span> <span class="verse"><a name="18">18</a>Då sade Saul till Ahia: "För hit Guds ark!" Guds ark fanns nämligen på den tiden hos israeliterna.</span> <span class="verse"><a name="19">19</a>Medan Saul ännu talade med prästen, ökade förvirringen i filisteernas läger. Då sade Saul till prästen: "Drag tillbaka din hand."</span> <span class="verse"><a name="20">20</a>Saul och allt det folk som han hade hos sig samlades och drog till stridsplatsen. Och se, den ene hade lyft sitt svärd mot den andre. Förvirringen var mycket stor.</span> <span class="verse"><a name="21">21</a>De hebreer som sedan gammalt lydde under filisteerna och som hade dragit upp med dem och fanns här och där i lägret, också de gick nu över till de israeliter som var med Saul och Jonatan.</span> <span class="verse"><a name="22">22</a>När de israeliter som hade gömt sig i Efraims bergsbygd hörde att filisteerna flydde, satte också alla dessa efter dem och stred mot dem.</span> <span class="verse"><a name="23">23</a>Så räddade Herren Israel den dagen, och striden fortsattes ända bortom Bet-Aven.</span> <span class="verse"><a name="24">24</a>Fastän Israels män den dagen hade drivits hårt, band Saul folket med följande ed: "Förbannad vare den man som äter något innan kvällen kommer och jag har tagit hämnd på mina fiender." Ingen bland folket smakade då någon mat.</span> <span class="verse"><a name="25">25</a>Och allt folket kom in i skogen, där det låg honung på marken.</span> <span class="verse"><a name="26">26</a>Men när folket hade kommit in i skogen och såg den utflutna honungen, vågade ingen föra handen till munnen, ty folket kände fruktan för eden.</span> <span class="verse"><a name="27">27</a>Jonatan däremot hade inte hört när hans far band folket med eden. Han räckte därför ut staven som han hade i handen och doppade änden på den i honungskakan och förde handen till munnen. Då klarnade hans ögon.</span> <span class="verse"><a name="28">28</a>Men en man bland folket sade till honom: "Din far har bundit folket med en ed och sagt: Förbannad är den man som i dag äter något. Därför är folket utmattat."</span> <span class="verse"><a name="29">29</a>Jonatan svarade: "Min far har dragit olycka över landet. Se bara så klara mina ögon har blivit av att jag smakade något lite av honungen.</span> <span class="verse"><a name="30">30</a>Tänk om folket i dag hade fått äta sig mätta av bytet som de funnit hos sina fiender! Hur mycket större skulle då inte filisteernas nederlag ha blivit!"</span> <span class="verse"><a name="31">31</a>Men den dagen slog de filisteerna och förföljde dem från Mikmash till Ajalon. Folket var mycket uttröttat.</span> <span class="verse"><a name="32">32</a>Man kastade sig över bytet och tog får, oxar och kalvar och slaktade dem på marken och åt köttet med blodet i.</span> <span class="verse"><a name="33">33</a>Man berättade detta för Saul och sade: "Se, folket syndar mot Herren genom att äta kött med blodet i." Då sade han: "Ni har handlat trolöst. Vältra nu fram en stor sten till mig!"</span> <span class="verse"><a name="34">34</a>Sedan sade Saul: "Gå ut bland folket och säg till dem: Var och en skall föra hit till mig sin oxe och sitt får och slakta dem här och äta. Synda inte mot Herren genom att äta köttet med blodet i!" Under natten förde var och en bland folket själv fram sina oxar och slaktade dem där.</span> <span class="verse"><a name="35">35</a>Och Saul byggde ett altare åt Herren. Detta var det första altare som han byggde åt Herren.</span> <span class="verse"><a name="36">36</a>Saul sade: "Låt oss i natt dra ner och förfölja filisteerna och plundra dem ända tills det blir ljust i morgon, och låt oss inte lämna en enda av dem kvar." De svarade: "Gör det du anser vara rätt." Men prästen sade: "Låt oss träda fram hit till Gud."</span> <span class="verse"><a name="37">37</a>Då frågade Saul Gud: "Skall jag dra ner och förfölja filisteerna? Vill du då ge dem i Israels hand?" Men han gav honom inte något svar den dagen.</span> <span class="verse"><a name="38">38</a>Då sade Saul: "Kom fram hit, ni som är ledare för folket, för att vi skall få veta och se vad det är för en synd som har begåtts i dag.</span> <span class="verse"><a name="39">39</a>Ty så sant Herren lever, han som har räddat Israel: Om den också har begåtts av min son Jonatan, måste han dö." Men ingen bland folket svarade honom.</span> <span class="verse"><a name="40">40</a>Då sade han till hela Israel: "Ställ er på ena sidan, så skall jag och min son Jonatan ställa oss på andra sidan." Folket svarade Saul: "Gör det du anser vara rätt."</span> <span class="verse"><a name="41">41</a>Saul sade till Herren, Israels Gud: "Låt sanningen komma fram." Då träffades Saul och Jonatan av lotten, och folket gick fritt.</span> <span class="verse"><a name="42">42</a>Saul sade: "Kasta lott mellan mig och min son Jonatan." Och Jonatan träffades av lotten.</span> <span class="verse"><a name="43">43</a>Saul sade till Jonatan: "Tala om för mig vad du har gjort." Då talade Jonatan om det för honom: "Med änden av staven som jag hade i handen tog jag lite honung och smakade på den. Här är jag. Skall jag nu dö?"</span> <span class="verse"><a name="44">44</a>Saul svarade: "Må Gud straffa mig både nu och senare: Du måste dö, Jonatan."</span> <span class="verse"><a name="45">45</a>Men folket sade till Saul: "Skulle Jonatan dö, han som har skaffat Israel denna stora seger? Det får inte ske! Så sant Herren lever, inte ett hår från hans huvud skall falla till jorden, för med Guds hjälp har han i dag utfört detta." Så friade folket Jonatan, han behövde inte dö.</span> <span class="verse"><a name="46">46</a>Saul drog hem utan att vidare förfölja filisteerna, och filisteerna begav sig hem till sitt.</span> <span class="verse"><a name="47">47</a>När Saul hade tagit över kungamakten i Israel, förde han krig mot alla sina fiender runt omkring: mot Moab, ammoniterna, Edom, kungarna i Soba och filisteerna. Vart han än vände sig segrade han.</span> <span class="verse"><a name="48">48</a>Han gjorde mäktiga ting och slog amalekiterna och befriade Israel från dess plundrare.</span> <span class="verse"><a name="49">49</a>Sauls söner var Jonatan, Jisvi och Malki-Sua. Av hans båda döttrar hette den äldre Merab och den yngre Mikal.</span> <span class="verse"><a name="50">50</a>Sauls hustru hette Ahinoam, Ahimaas dotter. Hans överbefälhavare hette Abner, son till Ner, som var Sauls farbror.</span> <span class="verse"><a name="51">51</a>Kish, Sauls far, och Ner, Abners far, var nämligen söner till Abiel.</span> <span class="verse"><a name="52">52</a>Kriget mot filisteerna pågick häftigt så länge Saul levde. Och när Saul såg någon stark och krigsduglig man, tog han honom i sin tjänst.</span> </p></div</div></div></body></html>