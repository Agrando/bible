<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/1sam/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/1sam">1 Samuel</a> &gt <strong>Chapter 23</strong></div><p><span class="verse"><a name="1">1</a>Man berättade för David: "Se, filisteerna håller nu på att belägra Kegila och de plundrar logarna".</span> <span class="verse"><a name="2">2</a>Då frågade David Herren: "Skall jag dra ut och slå dessa filisteer?" Herren svarade David: "Gå och slå filisteerna och rädda Kegila."</span> <span class="verse"><a name="3">3</a>Men Davids män sade till honom: "Se, vi lever ju i fruktan redan här i Juda. Skulle vi dessutom dra i väg till Kegila mot filisteernas här!"</span> <span class="verse"><a name="4">4</a>David frågade Herren än en gång och Herren svarade honom: "Bryt upp och gå ner till Kegila, ty jag har givit filisteerna i din hand."</span> <span class="verse"><a name="5">5</a>Då drog David med sina män till Kegila och stred mot filisteerna och förde bort deras boskap och tillfogade dem ett stort nederlag. På så sätt räddade han invånarna i Kegila.</span> <span class="verse"><a name="6">6</a>När Ebjatar, Ahimeleks son, flydde till David i Kegila, förde han en efod med sig ner dit.</span> <span class="verse"><a name="7">7</a>Då man berättade för Saul att David hade kommit till Kegila, sade Saul: "Gud har gett honom i min hand, för han har själv stängt in sig genom att gå in i en stad med portar och bommar."</span> <span class="verse"><a name="8">8</a>Därefter kallade Saul allt folket till strid för att dra ner till Kegila och stänga inne David och hans män.</span> <span class="verse"><a name="9">9</a>Men när David fick veta att Saul hade onda avsikter mot honom, sade han till prästen Ebjatar: "Bär hit efoden!"</span> <span class="verse"><a name="10">10</a>Och David sade: " Herre, Israels Gud, din tjänare har hört att Saul har planer på att komma till Kegila och fördärva staden för min skull.</span> <span class="verse"><a name="11">11</a>Skall Kegilas invånare då utlämna mig åt honom? Skall Saul komma ner hit, som din tjänare har hört? Herre, Israels Gud, låt din tjänare få veta det!" Herren svarade: "Han skall komma ner hit."</span> <span class="verse"><a name="12">12</a>David frågade vidare: "Skall Kegilas invånare då utlämna mig och mina män åt Saul?" Herren svarade: "De skall utlämna er."</span> <span class="verse"><a name="13">13</a>Då bröt David upp med sitt folk, omkring sexhundra man, och de drog ut från Kegila och vandrade vart de kunde. När man berättade för Saul att David hade flytt från Kegila, avstod han från att dra ut.</span> <span class="verse"><a name="14">14</a>David stannade i öknen på bergfästena och vistades bland bergen i öknen Sif. Saul sökte varje dag efter honom, men Gud gav honom inte i hans hand.</span> <span class="verse"><a name="15">15</a>Medan David var i Hores i öknen Sif, fick han veta att Saul hade dragit ut för att försöka ta hans liv.</span> <span class="verse"><a name="16">16</a>Men Jonatan, Sauls son, gick till David i Hores och styrkte honom i Gud.</span> <span class="verse"><a name="17">17</a>Han sade till honom: "Var inte rädd, för min fader Sauls hand skall inte finna dig, utan du skall bli kung över Israel och jag skall då ha andra platsen näst efter dig. Det vet också min fader Saul."</span> <span class="verse"><a name="18">18</a>Sedan slöt de båda förbund inför Herren. David stannade kvar i Hores, men Jonatan gick hem igen.</span> <span class="verse"><a name="19">19</a>Men några sifiter drog upp till Saul i Gibea och sade: "David håller sig nu gömd hos oss på bergfästena i Hores, på Hakilahöjden som ligger söder om ödemarken.</span> <span class="verse"><a name="20">20</a>Konung, om du har en stark önskan att dra ner dit, så gör det! Det blir vår sak att utlämna honom åt konungen."</span> <span class="verse"><a name="21">21</a>Då sade Saul: " Herren skall välsigna er därför att ni har haft medkänsla med mig.</span> <span class="verse"><a name="22">22</a>Gå och skaffa mer upplysningar. Tag reda på och se efter var han finns och vem som har sett honom där. För man har sagt mig att han är mycket listig.</span> <span class="verse"><a name="23">23</a>Se efter och tag reda på alla gömställen där han kan gömma sig. Kom sedan tillbaka till mig, när ni säkert vet, så skall jag gå med er. Om han finns i landet skall jag söka efter honom bland alla ätter i Juda."</span> <span class="verse"><a name="24">24</a>Då bröt de upp och gick till Sif före Saul. Men David och hans män var i öknen Maon, på hedmarken söder om ödemarken.</span> <span class="verse"><a name="25">25</a>Saul gick med sina män för att söka efter David. Men David fick reda på detta, och han gav sig då ner till klippan och stannade i öknen Maon. När Saul hörde det, förföljde han David in i öknen Maon.</span> <span class="verse"><a name="26">26</a>Saul gick på en sida av berget och David med sina män på den andra sidan. Men medan David skyndade sig för att komma undan Saul, och Saul och hans män försökte omringa David och hans män för att gripa dem,</span> <span class="verse"><a name="27">27</a>kom en budbärare till Saul och sade: "Skynda dig och kom, för filisteerna har ryckt in i landet."</span> <span class="verse"><a name="28">28</a>Då slutade Saul att förfölja David och drog bort mot filisteerna. Därför fick stället namnet Sela-Hammachlekot.</span> </p></div</div></div></body></html>