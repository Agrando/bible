<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/luke/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/luke">Luke</a> &gt <strong>Chapter 5</strong></div><p><span class="verse"><a name="1">1</a>En gång när Jesus stod vid sjön Gennesaret och folket trängde sig inpå honom för att höra Guds ord,</span> <span class="verse"><a name="2">2</a>fick han se två båtar ligga vid stranden. De som fiskade hade lämnat dem och höll på att skölja näten.</span> <span class="verse"><a name="3">3</a>Jesus steg då i en av båtarna, den som tillhörde Simon, och bad honom lägga ut lite från land. Sedan satte han sig ner och undervisade folket från båten.</span> <span class="verse"><a name="4">4</a>När han hade slutat tala, sade han till Simon: "Far ut på djupt vatten och lägg ut era nät till fångst."</span> <span class="verse"><a name="5">5</a>Simon svarade: "Mästare, vi har arbetat hela natten och inte fått något. Men på din befallning vill jag lägga ut näten."</span> <span class="verse"><a name="6">6</a>De gjorde så och fångade en så stor mängd fisk att näten höll på att gå sönder.</span> <span class="verse"><a name="7">7</a>Då vinkade de åt sina kamrater i den andra båten att komma och hjälpa dem. Och de kom och fyllde båda båtarna, så att de var nära att sjunka.</span> <span class="verse"><a name="8">8</a>När Simon Petrus såg det, föll han ner för Jesus och sade: "Gå bort ifrån mig, Herre, jag är en syndig människa."</span> <span class="verse"><a name="9">9</a>Ty han och alla som var med honom hade slagits med häpnad över den fångst de hade fått,</span> <span class="verse"><a name="10">10</a>också Jakob och Johannes, Sebedeus söner, som fiskade i lag med Simon. Men Jesus sade till Simon: "Frukta inte. Härefter skall du fånga människor."</span> <span class="verse"><a name="11">11</a>Och de drog upp båtarna på land, lämnade allt och följde honom.</span> <span class="verse"><a name="12">12</a>När Jesus uppehöll sig i en av städerna, fanns där en man som var full av spetälska. Mannen fick se Jesus och föll ner på sitt ansikte och bad: "Herre, om du vill kan du göra mig ren."</span> <span class="verse"><a name="13">13</a>Då räckte Jesus ut handen, rörde vid honom och sade: "Jag vill. Bli ren!" Och genast lämnade spetälskan honom.</span> <span class="verse"><a name="14">14</a>Jesus förbjöd honom att berätta det för någon och sade: "Gå i stället och visa dig för prästen och bär fram det offer som Mose har föreskrivit för din rening, som ett vittnesbörd för dem."</span> <span class="verse"><a name="15">15</a>Men ryktet om Jesus spreds ännu mer, och stora skaror samlades för att lyssna på honom och bli botade från sina sjukdomar.</span> <span class="verse"><a name="16">16</a>Men han drog sig ofta undan till öde trakter och bad.</span> <span class="verse"><a name="17">17</a>En dag när Jesus undervisade folket, satt där fariseer och laglärare som hade kommit från alla byar i Galileen och Judeen och från Jerusalem. Och han hade Herrens kraft att bota.</span> <span class="verse"><a name="18">18</a>Då kom några män som bar en lam man på en bår. De försökte komma in med honom och lägga ner honom framför Jesus.</span> <span class="verse"><a name="19">19</a>Men när de för folkmassans skull inte fann någon möjlighet att ta sig in med honom, gick de upp på taket och firade ner mannen på båren mellan takstenarna, mitt framför Jesus.</span> <span class="verse"><a name="20">20</a>Jesus såg deras tro och sade: "Min vän, du har fått förlåtelse för dina synder."</span> <span class="verse"><a name="21">21</a>De skriftlärda och fariseerna tänkte: "Vad är det för en hädare? Vem kan förlåta synder? Det kan ingen utom Gud."</span> <span class="verse"><a name="22">22</a>Men Jesus visste vad de tänkte och sade till dem: "Vad är det ni tänker i era hjärtan?</span> <span class="verse"><a name="23">23</a>Vilket är lättast att säga: Du har fått förlåtelse för dina synder eller att säga: Stig upp och gå!</span> <span class="verse"><a name="24">24</a>Men ni skall veta att Människosonen har makt här på jorden att förlåta synder." Sedan sade han till den lame: "Till dig säger jag: Stig upp, ta din bår och gå hem!"</span> <span class="verse"><a name="25">25</a>Genast reste han sig i allas åsyn, tog bädden som han legat på och gick hem, under det att han prisade Gud.</span> <span class="verse"><a name="26">26</a>Alla blev utom sig av häpnad och prisade Gud, och de uppfylldes av fruktan och sade: "Det vi har sett i dag är ofattbart."</span> <span class="verse"><a name="27">27</a>När Jesus sedan gick ut, såg han en publikan som hette Levi sitta vid tullhuset. Han sade till honom: "Följ mig!"</span> <span class="verse"><a name="28">28</a>Då lämnade Levi allt och steg upp och följde honom.</span> <span class="verse"><a name="29">29</a>Sedan ordnade han en stor fest för Jesus i sitt hem, där en mängd publikaner och andra låg till bords med dem.</span> <span class="verse"><a name="30">30</a>Fariseerna och deras skriftlärda kritiserade hans lärjungar och frågade: "Varför äter och dricker ni tillsammans med publikaner och syndare?"</span> <span class="verse"><a name="31">31</a>Jesus svarade dem: "Det är inte de friska som behöver läkare utan de sjuka.</span> <span class="verse"><a name="32">32</a>Jag har inte kommit för att kalla rättfärdiga till omvändelse utan syndare."</span> <span class="verse"><a name="33">33</a>De sade till honom: "Johannes lärjungar och fariseernas fastar ofta och ber böner, men dina lärjungar äter och dricker."</span> <span class="verse"><a name="34">34</a>Jesus sade till dem: "Inte kan ni väl få bröllopsgästerna att fasta, så länge brudgummen är hos dem?</span> <span class="verse"><a name="35">35</a>Men det skall komma en tid då brudgummen tas ifrån dem, och på den tiden skall de fasta."</span> <span class="verse"><a name="36">36</a>Han sade också till dem i en liknelse: "Ingen skär bort en lapp från en ny mantel och sätter den på en gammal. Om någon gjorde det skulle den nya manteln förstöras, och lappen från den nya manteln skulle inte passa till den gamla.</span> <span class="verse"><a name="37">37</a>Ingen häller nytt vin i gamla skinnsäckar. Då skulle det nya vinet spränga säckarna och vinet skulle rinna ut och säckarna förstöras.</span> <span class="verse"><a name="38">38</a>Nej, nytt vin bör man hälla i nya säckar.</span> <span class="verse"><a name="39">39</a>Och ingen som har druckit gammalt vin vill ha nytt. Han säger: Det gamla är bäst."</span> </p></div</div></div></body></html>