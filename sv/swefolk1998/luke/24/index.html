<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sv/swefolk1998/luke/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sv">Swedish</a> &gt; <a href="/sv/swefolk1998">Svenska Folkbibeln (1998)</a> &gt; <a href="/sv/swefolk1998/luke">Luke</a> &gt <strong>Chapter 24</strong></div><p><span class="verse"><a name="1">1</a>På den första dagen i veckan gick de tidigt på morgonen till graven med de välluktande kryddor som de hade gjort i ordning.</span> <span class="verse"><a name="2">2</a>De fann att stenen var bortrullad från graven</span> <span class="verse"><a name="3">3</a>och gick in men fann inte Herren Jesu kropp.</span> <span class="verse"><a name="4">4</a>När de inte visste vad de skulle tro, se, då stod två män i skinande kläder framför dem.</span> <span class="verse"><a name="5">5</a>Kvinnorna blev förskräckta och böjde ansiktet mot marken, men de båda männen sade: "Varför söker ni den levande bland de döda?</span> <span class="verse"><a name="6">6</a>Han är inte här, han har uppstått. Kom ihåg vad han sade till er, medan han ännu var i Galileen.</span> <span class="verse"><a name="7">7</a>Han sade att Människosonen måste utlämnas i syndiga människors händer och korsfästas och uppstå på tredje dagen."</span> <span class="verse"><a name="8">8</a>Då kom de ihåg hans ord.</span> <span class="verse"><a name="9">9</a>Och de vände tillbaka från graven och berättade allt detta för de elva och för alla de andra.</span> <span class="verse"><a name="10">10</a>Det var Maria från Magdala och Johanna och Jakobs mor Maria. Också de andra kvinnorna som var med dem talade om det för apostlarna.</span> <span class="verse"><a name="11">11</a>Men det kvinnorna berättade uppfattade dessa som tomt prat, och de trodde inte på dem.</span> <span class="verse"><a name="12">12</a>Men Petrus steg upp och sprang till graven, och då han lutade sig in, såg han endast linnebindlarna. Och han gick hem, fylld av förundran över det som hade hänt.</span> <span class="verse"><a name="13">13</a>Och se, två av dem var just den dagen på väg till en by som heter Emmaus och ligger sextio stadier från Jerusalem.</span> <span class="verse"><a name="14">14</a>Och de gick och samtalade med varandra om allt som hade hänt.</span> <span class="verse"><a name="15">15</a>När de nu talades vid och överlade, närmade sig Jesus själv och slog följe med dem.</span> <span class="verse"><a name="16">16</a>Men deras ögon var slutna, så att de inte kände igen honom.</span> <span class="verse"><a name="17">17</a>Han frågade dem: "Vad är det ni samtalar om?" Då stannade de och såg bedrövade ut.</span> <span class="verse"><a name="18">18</a>Och den ene som hette Kleopas sade till honom: "Är du den ende främling i Jerusalem som inte vet vad som hänt de här dagarna?"</span> <span class="verse"><a name="19">19</a>Han frågade dem: "Vad då?" De svarade: "Det som har hänt Jesus från Nasaret, en profet, mäktig i ord och gärning inför Gud och allt folket.</span> <span class="verse"><a name="20">20</a>Honom har våra överstepräster och rådsmedlemmar utlämnat till att dömas till döden och låtit korsfästa.</span> <span class="verse"><a name="21">21</a>Men vi hade hoppats att han var den som skulle frälsa Israel. Till allt detta kommer att han redan har låtit den tredje dagen gå, sedan detta skedde.</span> <span class="verse"><a name="22">22</a>Och vidare har några kvinnor bland de våra gjort oss uppskakade. De gick tidigt på morgonen till graven</span> <span class="verse"><a name="23">23</a>men fann inte hans kropp. Och de kom och berättade att de hade sett en änglasyn och att änglarna hade sagt att han levde.</span> <span class="verse"><a name="24">24</a>Då gick några av oss till graven, och de fann att det var så som kvinnorna hade sagt, men honom själv såg de inte."</span> <span class="verse"><a name="25">25</a>Han sade till dem: "Så oförståndiga ni är och tröga till att tro på allt som profeterna har sagt.</span> <span class="verse"><a name="26">26</a>Måste inte Messias lida detta för att gå in i sin härlighet?"</span> <span class="verse"><a name="27">27</a>Och han började med Mose och alla profeterna och förklarade för dem vad som var sagt om honom i alla Skrifterna.</span> <span class="verse"><a name="28">28</a>När de närmade sig byn dit de var på väg, verkade det som han ville gå vidare.</span> <span class="verse"><a name="29">29</a>Men de bad honom ivrigt: "Stanna kvar hos oss! Det blir snart kväll och dagen går mot sitt slut." Då gick han in och stannade hos dem.</span> <span class="verse"><a name="30">30</a>Och när han låg till bords med dem, tog han brödet, tackade Gud, bröt det och räckte åt dem.</span> <span class="verse"><a name="31">31</a>Då öppnades deras ögon, och de kände igen honom, men han försvann ur deras åsyn.</span> <span class="verse"><a name="32">32</a>Och de sade till varandra: "Brann inte våra hjärtan när han talade med oss på vägen och öppnade Skrifterna för oss?"</span> <span class="verse"><a name="33">33</a>De bröt genast upp och vände tillbaka till Jerusalem, där de fann de elva och de andra lärjungarna församlade,</span> <span class="verse"><a name="34">34</a>och dessa sade: "Herren har verkligen uppstått, och han har visat sig för Simon."</span> <span class="verse"><a name="35">35</a>Och själva berättade de vad som hade hänt på vägen och hur han blev igenkänd av dem när han bröt brödet.</span> <span class="verse"><a name="36">36</a>Medan de talade om detta, stod Jesus själv mitt ibland dem och sade: "Frid vare med er."</span> <span class="verse"><a name="37">37</a>Uppskakade och förskräckta trodde de att de såg en ande.</span> <span class="verse"><a name="38">38</a>Men han sade till dem: "Varför är ni så förskräckta, och varför stiger det upp tvivel i era hjärtan?</span> <span class="verse"><a name="39">39</a>Se på mina händer och mina fötter att det verkligen är jag. Rör vid mig och se. En ande har inte kött och ben, som ni ser att jag har."</span> <span class="verse"><a name="40">40</a>När han hade sagt detta, visade han dem sina händer och sina fötter.</span> <span class="verse"><a name="41">41</a>Och eftersom de av idel glädje ännu inte kunde tro utan stod där förundrade, frågade han dem: "Har ni något att äta här?"</span> <span class="verse"><a name="42">42</a>Då räckte de honom en bit stekt fisk,</span> <span class="verse"><a name="43">43</a>som han tog och åt inför deras ögon.</span> <span class="verse"><a name="44">44</a>Och han sade till dem: "Detta är vad jag sade till er, medan jag ännu var hos er: Allt måste uppfyllas som är skrivet om mig i Mose lag, hos profeterna och i psalmerna."</span> <span class="verse"><a name="45">45</a>Sedan öppnade han deras sinnen, så att de förstod Skrifterna.</span> <span class="verse"><a name="46">46</a>Och han sade till dem: "Det står skrivet att Messias skall lida och på tredje dagen uppstå från de döda,</span> <span class="verse"><a name="47">47</a>och att omvändelse och syndernas förlåtelse skall predikas i hans namn för alla folk, med början i Jerusalem.</span> <span class="verse"><a name="48">48</a>Ni är själva vittnen om detta.</span> <span class="verse"><a name="49">49</a>Och se, jag skall sända er vad min Fader har lovat. Men ni skall stanna här i staden, tills ni har blivit beklädda med kraft från höjden."</span> <span class="verse"><a name="50">50</a>Sedan förde han dem ut till Betania, och han lyfte sina händer och välsignade dem.</span> <span class="verse"><a name="51">51</a>Och medan han välsignade dem, skildes han från dem och blev upptagen till himlen.</span> <span class="verse"><a name="52">52</a>De tillbad honom och vände tillbaka till Jerusalem i stor glädje.</span> <span class="verse"><a name="53">53</a>Och de var alltid i templet och prisade Gud.</span> </p></div</div></div></body></html>