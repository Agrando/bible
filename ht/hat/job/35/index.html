<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 35</strong></div><p><span class="verse"><a name="1">1</a>¶ Eliyou pran lapawòl ankò, li di:</span> <span class="verse"><a name="2">2</a>-Pa konprann ou gen rezon lè w'ap di ou inonsan devan Bondye,</span> <span class="verse"><a name="3">3</a>lè w'ap di Bondye: Ki mele ou sa? M' te mèt peche, sa pa fè ou anyen.</span> <span class="verse"><a name="4">4</a>Enben. Mwen pral reponn ou, ni ou ni zanmi ou yo.</span> <span class="verse"><a name="5">5</a>Gade syèl la! Ou wè jan nwaj yo wo anwo tèt ou!</span> <span class="verse"><a name="6">6</a>Si ou fè peche, sa pa fè Bondye anyen! Ou te mèt fè peche sou peche, sa pa di l' anyen?</span> <span class="verse"><a name="7">7</a>Si ou mache dwat, ki avantaj Bondye jwenn nan sa? Kisa ou ba li la a?</span> <span class="verse"><a name="8">8</a>Se moun parèy ou ki soufri lè ou fè sa ki mal. Se yo ki pwofite tou lè ou fè sa ki dwat.</span> <span class="verse"><a name="9">9</a>¶ Lè moun ap sibi anba ponyèt lòt moun, yo plenyen. Lè se chèf k'ap peze yo, yo rele.</span> <span class="verse"><a name="10">10</a>Men, yo pa vire kote Bondye ki kreye yo a. Yo te mèt nan nenpòt gwo lapenn, se li menm k'ap ba yo kouraj.</span> <span class="verse"><a name="11">11</a>Yo pa vire kote Bondye ki ba yo plis lespri pase bèt nan bwa, plis bon konprann pase zwezo nan syèl la.</span> <span class="verse"><a name="12">12</a>Yo rele kont rele yo, Bondye pa reponn yo, paske mechan yo gen lògèy.</span> <span class="verse"><a name="13">13</a>Se pou gremesi y'ap plede rele konsa. Bondye pa tande, li pa wè.</span> <span class="verse"><a name="14">14</a>¶ Jòb monchè, ou di ou pa ka wè Bondye. Men, ou mete ka ou devan li.</span> <span class="verse"><a name="15">15</a>Ou di ankò: Bondye pa nan pini. Mwen te mèt peche, sa pa di l' anyen.</span> <span class="verse"><a name="16">16</a>Jòb monchè, w'ap louvri bouch ou pou ou pa di anyen. W'ap fè tout pale anpil sa a paske ou pa konn sa w'ap di.</span> </p></div</div></div></body></html>