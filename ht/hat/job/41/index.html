<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 41</strong></div><p><span class="verse"><a name="1">1</a>¶ Eske ou ka pran levyatan an nan zen? Eske ou ka mare lang li ak yon kòd?</span> <span class="verse"><a name="2">2</a>Eske ou ka pase yon bwa wozo nan nen l'? Eske ou ka pèse machwè l' ak yon gwo zen?</span> <span class="verse"><a name="3">3</a>Eske li pral mande ou: Tanpri souple, kite m' ale? Eske l'ap pale dous avè ou?</span> <span class="verse"><a name="4">4</a>Eske l'ap pase kontra avè ou pou l' sèvi ou pou tout tan?</span> <span class="verse"><a name="5">5</a>Eske ou ka mare l' tankou yon ti zwezo pou pitit fi ou yo ka jwe avè l'?</span> <span class="verse"><a name="6">6</a>Eske moun k'ap fè lapèch yo pral fè lajan avè l'? Eske machann yo pral koupe l' an moso pou yo vann?</span> <span class="verse"><a name="7">7</a>Eske ou ka pike tout po kò l' ak fwenn? Eske ou ka pèse tèt li ak yon fwenn?</span> <span class="verse"><a name="8">8</a>Seye mete men ou sou li yon grenn fwa, ou p'ap janm fè sa ankò, lè w'a chonje sa l'a fè ou!</span> <span class="verse"><a name="9">9</a>Depi ou wè levyatan an, ou pèdi tout kouraj ou. Ou annik wè l', ou tonbe atè.</span> <span class="verse"><a name="10">10</a>Si yo leve l' nan dòmi, li move. Pa gen moun ki ka kanpe devan l'.</span> <span class="verse"><a name="11">11</a>¶ Ki moun ki ka atake l' san anyen pa rive l'? Pa gen moun sou latè ki ka fè sa.</span> <span class="verse"><a name="12">12</a>Mwen pa bezwen di ou anyen sou pa t' janm li yo. Men, m'a fè ou konnen pa gen bèt ki gen fòs pase l'.</span> <span class="verse"><a name="13">13</a>Pesonn pa janm rive dechire premye po li. Ni pesonn pa janm rive pèse karapas li.</span> <span class="verse"><a name="14">14</a>Ki moun ki janm fòse l' louvri bouch li? Dan nan bouch li, se bagay ki pou fè moun kouri.</span> <span class="verse"><a name="15">15</a>Tout do l', se yon seri gwo kal mare yonn ak lòt. Yo di kou wòch.</span> <span class="verse"><a name="16">16</a>Yo kole yonn ak lòt, yo fè yon sèl. Pa gen yon ti fant nan mitan yo pou lè pase.</span> <span class="verse"><a name="17">17</a>Yo sitèlman byen kole yonn ak lòt anyen pa ka separe yo.</span> <span class="verse"><a name="18">18</a>Lè l' estènen, limyè fè yan-yan. Je l' klere tankou solèy lè l'ap leve.</span> <span class="verse"><a name="19">19</a>Flanm dife ap soti nan bouch li. Tensèl dife ap vole soti ladan l'.</span> <span class="verse"><a name="20">20</a>Lafimen ap soti nan tout twou nen l' tankou nan yon chodyè k'ap bouyi sou dife.</span> <span class="verse"><a name="21">21</a>Souf li ta ka limen bwa dife. Flanm dife ap soti nan bouch li.</span> <span class="verse"><a name="22">22</a>Se nan kou li tout fòs li ye. Depi moun wè l', kè yo kase.</span> <span class="verse"><a name="23">23</a>Po li fè kal kal sou tout kò li. Yo kole yonn ak lòt. Yo di kou wòch.</span> <span class="verse"><a name="24">24</a>Kè li di kou wòch, li pa pè anyen. Li fèm kou wòl moulen.</span> <span class="verse"><a name="25">25</a>Lè li leve kanpe, ata gwonèg yo pè. Yo kouri san gad dèyè.</span> <span class="verse"><a name="26">26</a>Pa gen nepe ki ka blese l'. Ni fwenn, ni lans, ni flèch pa ka fè l' anyen.</span> <span class="verse"><a name="27">27</a>Pou li, nenpòt bout fè lejè kou pay, nenpòt bout asye mou tankou bannann mi.</span> <span class="verse"><a name="28">28</a>Pa gen kout flèch ki pou fè l' kouri. Wòch fistibal, se boul koton pou li.</span> <span class="verse"><a name="29">29</a>Yon baton fè se yon bwa mayi pou li. Li ri lè yo voye lans sou li.</span> <span class="verse"><a name="30">30</a>Anba vant li graj graj tankou moso kannari kraze. Kote li pase nan labou a, li make l' tankou machin k'ap kraze boul tè nan jaden.</span> <span class="verse"><a name="31">31</a>Lè l' plonje, li boulvèse fon lanmè a, se tankou dlo nan chodyè k'ap bouyi sou dife. Li fè l' bouyi tankou dlo nan veso y'ap boule odè.</span> <span class="verse"><a name="32">32</a>Lè l'ap naje, li kite nan dlo a yon chemen ki klere nan solèy la. Li fè tout lanmè a kimen.</span> <span class="verse"><a name="33">33</a>Pa gen bèt tankou l' sou latè. Bondye kreye l' pou l' pa janm pè anyen.</span> <span class="verse"><a name="34">34</a>Li gade bèt ki pi fewòs yo nan je. Se li ki wa tout bèt sovaj yo.</span> </p></div</div></div></body></html>