<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 3</strong></div><p><span class="verse"><a name="1">1</a>¶ Bout pou bout, Jòb louvri bouch li, li pran madichonnen jou l' te fèt la.</span> <span class="verse"><a name="2">2</a>Li di konsa:</span> <span class="verse"><a name="3">3</a>-Se pou Bondye efase jou m' te fèt la. Se pou l' efase jou lannwit m' te konmanse devlope nan vant manman m' lan.</span> <span class="verse"><a name="4">4</a>Fè jou sa a tounen fènwa, Bondye! Kote ou chita anwo a, pa janm chonje jou sa a ankò. Pa janm kite limyè solèy klere l'.</span> <span class="verse"><a name="5">5</a>Se pou fènwa anvayi jou sa a. Se pou nwaj kouvri l' nèt. Se pou lonbraj lanmò bouche l' nèt.</span> <span class="verse"><a name="6">6</a>Jou lannwit sa a, se pou fènwa pran l' pou li nèt. Se pou l' disparèt nèt nan lanne a pou yo pa janm konte l' nan almanak ankò.</span> <span class="verse"><a name="7">7</a>Se pou jou lannwit sa a fè cheve nan tèt moun kanpe, pou yo pa tande pèsonn ap ri!</span> <span class="verse"><a name="8">8</a>Se pou chòche yo bay jou lannwit sa a madichon, yo menm ki konn ki jan pou yo eksite levyatan an!</span> <span class="verse"><a name="9">9</a>Pa kite gwo zetwal devanjou a klere jou sa a. Pa janm fè bajou kase pou li, pou l' pa janm wè solèy leve.</span> <span class="verse"><a name="10">10</a>Paske li pa t' enpoze m' soti nan vant manman m', li pa t' egzante m' tout soufrans sa yo.</span> <span class="verse"><a name="11">11</a>¶ Poukisa mwen pa t' mouri depi nan vant manman m'? Poukisa mwen pa t' tou mouri nan pasaj kite sa?</span> <span class="verse"><a name="12">12</a>Poukisa mwen te jwenn yon manman ki pran m' sou jenou li epi ki ban m' tete?</span> <span class="verse"><a name="13">13</a>Si m' te mouri, atò konsa mwen pa ta nan tout lapenn sa a. Mwen ta kouche yon kote ap dòmi ak kè poze,</span> <span class="verse"><a name="14">14</a>ansanm ak wa yo ak gwo chèf yo, ki fè bati gwo tonm pou yo nan mitan dezè.</span> <span class="verse"><a name="15">15</a>Mwen ta kouche ap dòmi ansanm ak chèf ki te gen kay yo plen lò ak ajan.</span> <span class="verse"><a name="16">16</a>Ou ankò, mwen ta tankou yon timoun ki fèt anvan tèm, tankou timoun ki fèt tou mouri.</span> <span class="verse"><a name="17">17</a>Kote yo ye anba tè a, mechan yo sispann bay kò yo mouvman. Anba tè a, sa ki bouke travay ap poze kò yo.</span> <span class="verse"><a name="18">18</a>Anba tè a, tout prizonye gen kè poze. Yo p'ap tande vwa majò prizon an nan zòrèy yo.</span> <span class="verse"><a name="19">19</a>Anba tè a, se menm bagay pou grannèg kou malere. Ata esklav pa gen mèt ankò!</span> <span class="verse"><a name="20">20</a>¶ Poukisa, Bondye, ou kite moun ki nan mizè ap viv? Poukisa ou bay moun ki nan gwo lapenn lavi?</span> <span class="verse"><a name="21">21</a>Y'ap tann lanmò konsa. Men, lanmò pa vini! Yo ta pito lanmò pase nenpòt gwo richès!</span> <span class="verse"><a name="22">22</a>Yo pa gen kè kontan toutotan yo pa mouri, toutotan yo pa ale anba tè.</span> <span class="verse"><a name="23">23</a>Yo pa konn sa pou yo fè. Bondye sènen yo kote yo pase.</span> <span class="verse"><a name="24">24</a>Mwen pa ka manje. Se plenn m'ap plenn. M'ap soufri, dlo nan je m' tankou larivyè k'ap koule.</span> <span class="verse"><a name="25">25</a>Sa m' pè rive m' lan, se li k'ap rive m'. Sa m' pa ta vle wè a, se li ki tonbe sou mwen.</span> <span class="verse"><a name="26">26</a>Kè m' pa poze. Tèt mwen pa la. Mwen pa ka dòmi. Se soti nan ka tonbe nan ka.</span> </p></div</div></div></body></html>