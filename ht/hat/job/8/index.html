<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 8</strong></div><p><span class="verse"><a name="1">1</a>¶ Lè sa a, Bildad, moun peyi Chwa a, pran lapawòl, li di konsa:</span> <span class="verse"><a name="2">2</a>-Kilè w'a sispann pale jan w'ap pale a? Se bri ase w'ap fè tankou kalbas gran bouch!</span> <span class="verse"><a name="3">3</a>Bondye pa nan lenjistis. Bondye ki gen tout pouvwa a ap toujou fè sa ki dwat.</span> <span class="verse"><a name="4">4</a>Si pitit ou yo te dezobeyi lòd li yo, li fè yo peye sa yo fè a.</span> <span class="verse"><a name="5">5</a>Ou menm menm, rele Bondye. Lapriyè nan pye Bondye ki gen tout pouvwa a.</span> <span class="verse"><a name="6">6</a>Si li pa gen anyen pou l' repwoche ou, si ou toujou mache dwat devan li, lè sa a, ou mèt sèten, l'a fè kichòy pou ou, l'ap renmèt ou tou sa ou te genyen.</span> <span class="verse"><a name="7">7</a>Tou sa ou te gen anvan an p'ap anyen devan sa Bondye pral ba ou a.</span> <span class="verse"><a name="8">8</a>¶ Chache konnen sa ki te pase nan tan lontan. Gade sa ki te rive zansèt nou yo.</span> <span class="verse"><a name="9">9</a>Nou menm, nou se moun ayè. Nou pa konn anyen. Se pase n'ap pase sou tè a.</span> <span class="verse"><a name="10">10</a>Men, granmoun tan lontan yo va moutre ou anpil bagay. Y'a pale avè ou. Tande sa y'ap di ou.</span> <span class="verse"><a name="11">11</a>Se nan marekay ou jwenn jon. Wozo pa pouse kote ki pa gen dlo.</span> <span class="verse"><a name="12">12</a>Nan tan chechrès, li te mèt tou piti, tou vèt, lè lesèk tonbe, anvan menm yo koupe l', premye zèb ki fennen se li menm.</span> <span class="verse"><a name="13">13</a>Se menm bagay la tou pou moun ki bliye si gen Bondye. Moun ki vire do bay Bondye p'ap jwenn sa y'ap tann lan.</span> <span class="verse"><a name="14">14</a>Konfyans yo pa chita sou anyen. Se tankou si y'ap apiye sou bwa pouri.</span> <span class="verse"><a name="15">15</a>Si yo panche sou li, li ale. Si yo kenbe l' fò, y'ap blayi atè ansanm avè l'.</span> <span class="verse"><a name="16">16</a>Mechan yo pouse tankou move zèb nan solèy. Yo pran tout jaden an pou yo.</span> <span class="verse"><a name="17">17</a>Rasin yo mache nan mitan tout fant wòch yo. Se la yo jwenn sa yo bezwen pou yo viv.</span> <span class="verse"><a name="18">18</a>Rache ou rache yo pa gen moun ki pou konnen kote yo te ye a.</span> <span class="verse"><a name="19">19</a>Talè konsa, l'ap pouri bò chemen an. Se lòt k'ap pouse nan plas li.</span> <span class="verse"><a name="20">20</a>¶ Non, monchè! Bondye pa janm lage moun ki kenbe pye l' fèm. Ni li pa janm lonje men l' pou l' soutni mechan yo.</span> <span class="verse"><a name="21">21</a>L'a fè kè ou kontan ankò, bouch ou pral chante bèl chante pou li.</span> <span class="verse"><a name="22">22</a>Men, l'ap fè moun ki pa vle wè ou yo wont. Fanmi mechan yo va disparèt.</span> </p></div</div></div></body></html>