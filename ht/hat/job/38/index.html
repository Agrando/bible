<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 38</strong></div><p><span class="verse"><a name="1">1</a>¶ Lè sa a, nan yon gwo van tanpèt, Seyè a pale ak Jòb. Li di l' konsa:</span> <span class="verse"><a name="2">2</a>-Kisa ou ye menm pou w'ap poze keksyon sou plan travay mwen ak yon bann diskou ki pa vle di anyen?</span> <span class="verse"><a name="3">3</a>Mete gason sou ou! M' pral poze ou keksyon. Pare kò ou pou ou reponn mwen.</span> <span class="verse"><a name="4">4</a>¶ Kote ou te ye lè m' t'ap fè latè? Se pou ou reponn mwen si ou konn tout bagay!</span> <span class="verse"><a name="5">5</a>Ki moun ki te deside lajè l'ap genyen? Ki moun ki te pran mezi l'? Eske ou konn sa?</span> <span class="verse"><a name="6">6</a>Sou kisa fondasyon latè chita? Ki moun ki te poze wòch ki kenbe l' la?</span> <span class="verse"><a name="7">7</a>Jou maten sa a, tout zetwal yo t'ap chante, tout sèvitè Bondye yo t'ap bat bravo.</span> <span class="verse"><a name="8">8</a>Ki moun ki fèmen pòtay pou bare lanmè a, lè li pete soti nan vant latè a?</span> <span class="verse"><a name="9">9</a>Lè mwen kouvri lanmè a ak nwaj, lè mwen vlope l' nan gwo nwaj nwa yo,</span> <span class="verse"><a name="10">10</a>mwen bay lanmè a bòn li. Mwen mete pòt avèk kle pou kenbe l' nan plas li.</span> <span class="verse"><a name="11">11</a>Mwen di l': Men limit ou. Pa depase l'. Se la m'ap kraze fòs lanm ou yo.</span> <span class="verse"><a name="12">12</a>¶ Jòb, èske yon sèl fwa ou janm bay lòd pou maten rive? Ou janm bay lè pou bajou kase?</span> <span class="verse"><a name="13">13</a>Eske ou janm bay devanjou l' lòd pou l' klere sou tout latè, l' pou l' fè mechan yo soti nan twou yo?</span> <span class="verse"><a name="14">14</a>Lè sa a, tout mòn yo ak tout fon yo parèt aklè, tankou mak pye bèt nan labou. Yo pran koulè yo, ou ta di yon rad latè mete sou li.</span> <span class="verse"><a name="15">15</a>Limyè solèy la antrave mechan yo nan travay yo. Yo blije kite mechanste yo te pare pou fè a.</span> <span class="verse"><a name="16">16</a>Eske ou te desann jouk kote sous lanmè a pete a? Eske ou te mache nan fon lanmè a?</span> <span class="verse"><a name="17">17</a>Eske yo te janm moutre ou pòtay peyi lanmò a? Eske ou te janm wè pòt ki louvri sou gwo twou san fon an?</span> <span class="verse"><a name="18">18</a>Eske ou gen lide ki lajè latè a genyen? Reponn mwen non, si ou konnen!</span> <span class="verse"><a name="19">19</a>Eske ou konnen ki bò limyè soti, ki bò fènwa rete,</span> <span class="verse"><a name="20">20</a>pou ou ka moutre yo jouk ki bò pou yo ale, osinon pou ou voye yo tounen lakay yo?</span> <span class="verse"><a name="21">21</a>Si ou konn sa, enben, ou te fèt deja lè mwen t'ap kreye yo a. Ou pa manke gen laj sou tèt ou!</span> <span class="verse"><a name="22">22</a>Eske ou janm rive kote yo fè depo lanèj lan? Ou janm wè depo lagrèl la?</span> <span class="verse"><a name="23">23</a>Ou konnen depo kote m' sere yo pou lè gen move tan, pou lè batay ak lagè ap fèt?</span> <span class="verse"><a name="24">24</a>Ou konnen ki bò solèy la leve, ki bò van lès la soti pou l' soufle sou latè?</span> <span class="verse"><a name="25">25</a>¶ Ou konnen ki moun ki fè wout bay lapli tonbe, ki moun ki fè chemen pou loraj la,</span> <span class="verse"><a name="26">26</a>pou lapli tonbe sou dezè a kote moun pa rete,</span> <span class="verse"><a name="27">27</a>pou wouze tè sèk k'ap fann nan solèy, pou fè zèb pouse nan savann?</span> <span class="verse"><a name="28">28</a>Eske lapli a gen papa? Ki moun ki fè lawouze?</span> <span class="verse"><a name="29">29</a>Ki bò moso glas yo soti? Lagrèl ki soti nan syèl la, ki moun ki manman l'?</span> <span class="verse"><a name="30">30</a>Se yo menm ki fè dlo vin di kou wòch, ki fè tout dlo anwo lanmè a di kou wòch?</span> <span class="verse"><a name="31">31</a>Ou ka mare zetwal Lapousiyè yo ansanm? Ou ka lage kòd ki kenbe zetwal Oryon yo ansanm?</span> <span class="verse"><a name="32">32</a>Ou ka mennen zetwal yo soti lè lè yo rive? Ou ka bay Gwo Kabwèt la ak Ti Kabwèt la direksyon pou yo pran?</span> <span class="verse"><a name="33">33</a>Ou konnen lwa k'ap gouvènen tout bagay nan syèl la? Eske ou ka sèvi ak lwa sa yo pou gouvènen sa k'ap pase sou latè?</span> <span class="verse"><a name="34">34</a>Eske ou ka bay nwaj yo lòd pou yo voye gwo lapli sou ou?</span> <span class="verse"><a name="35">35</a>Si ou bay zèklè yo lòd pou yo pati, èske y'ap reponn ou: Wi, men nou?</span> <span class="verse"><a name="36">36</a>Ki moun ki penmèt krabye konprann lè pou li anonse dlo pral desann fè inondasyon? Ki moun ki fè gwo zwezo sa a konnen lè lapli pral tonbe?</span> <span class="verse"><a name="37">37</a>Ki moun ki ka konte kantite nwaj ki genyen, san manke yonn? Ki moun ki ka panche yo pou vide dlo lapli,</span> <span class="verse"><a name="38">38</a>pou pousyè tè a tounen labou, pou boul tè yo kole ansanm?</span> <span class="verse"><a name="39">39</a>Eske se ou ki jwenn manje pou bay lyon yo manje? Eske ou bay ti lyon yo manje plen vant yo,</span> <span class="verse"><a name="40">40</a>kote yo kache nan twou yo a, osinon kote yo kouche ap tann nan nich yo a?</span> <span class="verse"><a name="41">41</a>Ki moun ki pare manje pou kònèy yo, lè grangou fè yo soti nan nich yo, lè pitit yo ap rele nan pye m' pou m' ba yo manje?</span> </p></div</div></div></body></html>