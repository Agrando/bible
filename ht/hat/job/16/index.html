<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 16</strong></div><p><span class="verse"><a name="1">1</a>¶ Jòb pran lapawòl ankò, li di konsa:</span> <span class="verse"><a name="2">2</a>-Mwen bouke tande pawòl sa yo! Pase nou konsole moun, se plis lapenn n'ap ba yo.</span> <span class="verse"><a name="3">3</a>Kilè n'a sispann tout pale anpil sa a? Sa k'ap pouse nou konsa? Nou toujou pare pou reponn moun!</span> <span class="verse"><a name="4">4</a>Si m' te nan plas nou, epi nou menm nan plas mwen, m' ta ka pale jan nou pale a tou, m' ta pase nou nan yon wonn tenten, m' ta vide bèl diskou sou nou.</span> <span class="verse"><a name="5">5</a>M' ta remoute kouraj nou ak konsèy, m' ta pale ak nou jouk nou ta soulaje.</span> <span class="verse"><a name="6">6</a>¶ Men, lè mwen pale, doulè a la pi rèd pou mwen. Lè mwen pa pale, se pa sa k'ap fè l' ban m' yon ti louga.</span> <span class="verse"><a name="7">7</a>Koulye a, Bondye, se fini ou fini avè m'. Ou kite yo touye tout fanmi m'.</span> <span class="verse"><a name="8">8</a>Ou mete men sou mwen, ou pa vle wè m' ankò. Mwen tounen zo ak po. Yo di se paske mwen antò ki fè sa rive m'.</span> <span class="verse"><a name="9">9</a>Nan kòlè li, Bondye ap dechire m' moso pa moso. L'ap devore m' anba dan l'. L'ap louvri je l' sou mwen, li pa vle wè m'!</span> <span class="verse"><a name="10">10</a>Moun prèt pou manje m'. Yo kouri sou mwen, y'ap joure m', y'ap touye m' anba souflèt.</span> <span class="verse"><a name="11">11</a>Bondye lage m' nan men mechan yo. Li jete m' anba grif san manman yo.</span> <span class="verse"><a name="12">12</a>Mwen t'ap viv tou dousman, li bouskile m'. Li pran m' dèyè nwa kou, li kraze m', li fè m' tounen jwèt li.</span> <span class="verse"><a name="13">13</a>L'ap voye flèch li sou mwen kote m' vire. Li pèse tout kò m', li san pitye pou mwen, li mete san m' deyò.</span> <span class="verse"><a name="14">14</a>Kote m' vire li blese m', li vare sou mwen tankou yon sòlda nan lagè.</span> <span class="verse"><a name="15">15</a>Mwen fè rad sak mete sou mwen, mwen woule kò m' nan pousyè tèlman mwen te nan lapenn.</span> <span class="verse"><a name="16">16</a>Je m' vin wouj afòs mwen kriye. Tout anba je m' gonfle vin tou nwa.</span> <span class="verse"><a name="17">17</a>¶ Men, mwen konnen mwen pa fè ankenn moun mechanste. Mwen lapriyè Bondye ak tout kè m'.</span> <span class="verse"><a name="18">18</a>Ou menm latè, pa kache mizè mwen. Pa kite yo fèmen bouch mwen lè m'ap rele nan pye Bondye!</span> <span class="verse"><a name="19">19</a>Paske mwen konnen gen yon moun nan syèl la k'ap kanpe pou mwen, gen yon moun anwo a k'ap pran defans mwen.</span> <span class="verse"><a name="20">20</a>Zanmi m' yo ap pase m' nan betiz, men, m'ap kriye nan pye Bondye.</span> <span class="verse"><a name="21">21</a>Mwen bezwen moun pou plede kòz mwen ak Bondye a, menm jan yon moun plede kòz zanmi l'.</span> <span class="verse"><a name="22">22</a>M' pa lontan mouri. Mwen pral pran chemen kote moun pa janm tounen an.</span> </p></div</div></div></body></html>