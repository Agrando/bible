<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 7</strong></div><p><span class="verse"><a name="1">1</a>¶ Lavi yon nonm sou latè, se tankou sèvis militè l'ap fè. Li tankou moun k'ap vann jounen!</span> <span class="verse"><a name="2">2</a>Li tankou yon esklav k'ap tann lannwit pou l' poze, tankou yon travayè k'ap tann kòb jounen travay li.</span> <span class="verse"><a name="3">3</a>Depi kèk mwa, m' pa wè poukisa m'ap viv. Tout lannwit se soufri m'ap soufri.</span> <span class="verse"><a name="4">4</a>M' poko kouche nan kabann mwen, m'ap mande kilè pou l' jou. Nwit la long. M' pa ka dòmi, yon bann vye lide ap pase nan tèt mwen jouk solèy leve.</span> <span class="verse"><a name="5">5</a>Tout kò m' plen vè ak gwo plak bouton toupatou. Po m' fann fann, l'ap bay postim.</span> <span class="verse"><a name="6">6</a>Jou m' yo pase pi vit pase zegwi nan men moun k'ap maye senn. Yo disparèt, pa gen anyen m'ap tann ankò.</span> <span class="verse"><a name="7">7</a>¶ Bondye o! Pa bliye, lavi m' tankou yon nwaj k'ap pase. Lè m'a fèmen je m', mwen p'ap janm kapab jwi lavi a ankò.</span> <span class="verse"><a name="8">8</a>Ou wè m' koulye a, men ou p'ap janm wè m' ankò. W'a chache m', ou p'ap jwenn mwen.</span> <span class="verse"><a name="9">9</a>Tankou yon nwaj ki ale nèt, ki disparèt, lè yon moun mouri, pa gen leve pou li ankò.</span> <span class="verse"><a name="10">10</a>Li p'ap janm tounen lakay li. Moun lakay li tou bliye l'.</span> <span class="verse"><a name="11">11</a>Se poutèt sa, m' pa ka pa pale. Kè m' sere. Kite m' pale pale m'. Lapenn kaye nan kè m'. Kite m' plenyen plenyen m'.</span> <span class="verse"><a name="12">12</a>Poukisa ou mete moun veye m' konsa? M' pa lanmè. M' pa gwo bèt lanmè.</span> <span class="verse"><a name="13">13</a>M' te di nan kè m': M' pral lage kò m' yon kote. M'a pran yon ti kanpo. Si m' dòmi, m'a jwenn yon ti soulajman!</span> <span class="verse"><a name="14">14</a>Men, ou fè m' fè yon bann vye rèv k'ap fè m' pè. M'ap fè yon bann vye vizyon k'ap fè m' tranble.</span> <span class="verse"><a name="15">15</a>Lè konsa, pito moun te trangle m'. Pito m' te mouri pase pou m' soufri tout doulè sa yo.</span> <span class="verse"><a name="16">16</a>Se fini m'ap fini. Fòk mwen mouri yon jou! Kite m' pou kont mwen. Lavi m' prèt pou bout!</span> <span class="verse"><a name="17">17</a>¶ Kisa lèzòm ye pou ou pran ka yo konsa? Kisa yo ye menm pou w'ap okipe yo konsa?</span> <span class="verse"><a name="18">18</a>Chak maten ou pase wè jan yo ye. Chak lè, w'ap gade nan fon kè yo, w'ap sonde yo.</span> <span class="verse"><a name="19">19</a>Kilè w'a sispann gade m'? Ban m' yon ti souf non kont pou m' vale krache m'!</span> <span class="verse"><a name="20">20</a>Si m' fè peche, kisa m' fè ou? Di m' non, ou menm k'ap veye tou sa moun ap fè? Poukisa w'ap plante tout flèch ou yo nan kò m' konsa? Poukisa ou fè m' tounen yon chay pou ou?</span> <span class="verse"><a name="21">21</a>Se sipòte ou pa ka sipòte ankò sa mwen fè ki mal? Se padonnen ou pa ka padonnen peche m' yo? Talè konsa mwen pral anba tè. W'a chache m', ou p'ap jwenn mwen ankò.</span> </p></div</div></div></body></html>