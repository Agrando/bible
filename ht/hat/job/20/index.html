<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 20</strong></div><p><span class="verse"><a name="1">1</a>¶ Lè sa a, Sofa, moun lavil Naama a, pran lapawòl, li di konsa:</span> <span class="verse"><a name="2">2</a>-Mwen gen yon bann lide k'ap travay nan tèt mwen. Mwen pa ka tann ankò. Se pou m' reponn ou.</span> <span class="verse"><a name="3">3</a>Tou sa ou di la a vekse m'. Men, mwen konnen jan pou m' reponn ou.</span> <span class="verse"><a name="4">4</a>Ou konnen, depi nan tan lontan, depi premye moun Bondye te mete sou tè a,</span> <span class="verse"><a name="5">5</a>mechan yo pa janm gen kè kontan pou lontan. Plezi moun k'ap fè mal yo se pou yon ti tan.</span> <span class="verse"><a name="6">6</a>Yo te mèt grandi jouk pou yo rive wotè syèl la, jouk pou tèt yo ta rive nan nwaj yo,</span> <span class="verse"><a name="7">7</a>y'ap rete konsa, y'ap disparèt tankou yon pil fatra yo boule. Moun ki te konnen yo va mande kote yo pase.</span> <span class="verse"><a name="8">8</a>Moun bliye yo tankou yon rèv yo fè yo pa ka chonje, tankou yon vizyon yo fè lannwit, yo p'ap janm wè ankò.</span> <span class="verse"><a name="9">9</a>Moun ki te konn wè yo p'ap wè yo ankò. Menm moun lakay yo p'ap konnen kote yo pase.</span> <span class="verse"><a name="10">10</a>¶ Pitit yo va peye pòv yo pou tou sa yo te fè yo. Se pwòp pitit yo ak men yo ki va renmèt pòv yo sa yo te pran pa fòs.</span> <span class="verse"><a name="11">11</a>Mechan yo te gen tout fòs jenn gason yo sou yo toujou. Men koulye a, tou sa pral tounen pousyè ansanm ak yo.</span> <span class="verse"><a name="12">12</a>Lè l' t'ap fè sa ki mal sa te sitèlman gou nan bouch li, li te kenbe ti gout anba lang li.</span> <span class="verse"><a name="13">13</a>Li pa t' kite l' fin twò vit nan bouch li, pou l' te ka jwi gou a pandan lontan.</span> <span class="verse"><a name="14">14</a>Men, rive manje a rive nan lestonmak li, li vin anmè kou fyèl. Anndan vant li pran boule l' tankou si li te vale pwazon.</span> <span class="verse"><a name="15">15</a>Mechan an gen pou l' vonmi tout richès li te vòlò yo, paske Bondye ap foure dwèt nan gòj li.</span> <span class="verse"><a name="16">16</a>Tou sa li te vale tounen pwazon pou li. L'ap mouri tankou si se yon sèpan laspik ki mòde l'.</span> <span class="verse"><a name="17">17</a>Li p'ap viv pou l' wè lwil koule tankou dlo larivyè, ni siwo myèl ak lèt koule tankou lavalas.</span> <span class="verse"><a name="18">18</a>L'ap blije bay tou sa li te travay fè. Li p'ap gen chans jwi richès li yo.</span> <span class="verse"><a name="19">19</a>Paske li te piye kay pòv malere yo, li te pito vòlò kay moun pase pou l' bati.</span> <span class="verse"><a name="20">20</a>Li pa t' janm gen kont li. Men, richès li p'ap ka delivre l'.</span> <span class="verse"><a name="21">21</a>Pesonn pa t' ka chape anba men l' sitèlman li te akrèk. Non. Tout richès li yo pa la pou lontan.</span> <span class="verse"><a name="22">22</a>Atout li gen tout richès sa yo, li pral gen kè sere. Tout kalite mizè pral tonbe sou li.</span> <span class="verse"><a name="23">23</a>¶ Pandan l'ap manje plen vant li, Bondye pral move kont move sou li. Malè pral tonbe dri sou li.</span> <span class="verse"><a name="24">24</a>Lè l'ap chache kouri pou yon nepe fèt an fè, yon flèch an kwiv pral pèse l' pak an pak.</span> <span class="verse"><a name="25">25</a>Yon flèch ap pèse kò l'. San li ap degoute konsa nan pwent flèch la. Kè l' sere, li wè lanmò anfas.</span> <span class="verse"><a name="26">26</a>Li pèdi tou sa li te sere. Yon dife pesonn pa limen ap boule l'. L'ap devore tou sa ki lakay li.</span> <span class="verse"><a name="27">27</a>Syèl la fè konnen tou sa li te fè ki mal. Latè kanpe pou denonse l'.</span> <span class="verse"><a name="28">28</a>Yon sèl dlo desann va pote kay li ale, jou Bondye va fè kolè sa a sou li.</span> <span class="verse"><a name="29">29</a>Wi, se sa Bondye sere pou mechan yo. Se sa mechan yo pral resevwa nan men Bondye.</span> </p></div</div></div></body></html>