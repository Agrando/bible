<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 33</strong></div><p><span class="verse"><a name="1">1</a>¶ Atòkile, Jòb, tanpri, koute sa m'ap di ou. Louvri zòrèy ou byen pou ou tande m'.</span> <span class="verse"><a name="2">2</a>M' pare pou m' di dènye sa ki vin nan bouch mwen.</span> <span class="verse"><a name="3">3</a>M' pral di tou sa ki nan kè m'. Se verite a tou senp mwen pral pale.</span> <span class="verse"><a name="4">4</a>Se lespri Bondye a ki fè m'. Se souf Bondye ki gen tout pouvwa a ki ban m' lavi.</span> <span class="verse"><a name="5">5</a>Si ou kapab, w'a reponn mwen. Pare kò ou. Pran pozisyon batay ou avè m'.</span> <span class="verse"><a name="6">6</a>Ou menm avè m', devan Bondye nou tout se menm. Nou tou de, se ak labou li fè nou.</span> <span class="verse"><a name="7">7</a>Ou wè! Ou pa bezwen pè m'! Mwen pa ka fè ou anyen!</span> <span class="verse"><a name="8">8</a>¶ Mwen te tande ou ak de zòrèy mwen. Ki jan ou fè ka di:</span> <span class="verse"><a name="9">9</a>Mwen menm, mwen inonsan. M' pa fè ankenn peche! M' pa gen anyen sou konsyans mwen.</span> <span class="verse"><a name="10">10</a>Men, se Bondye ki pretann mwen ba l' jwen pou l' atake m'. Se li menm k'ap aji avè m' tankou si mwen te lènmi l'.</span> <span class="verse"><a name="11">11</a>Li mete de pye m' nan sèp. L'ap veye tou sa m'ap fè.</span> <span class="verse"><a name="12">12</a>La, Jòb monchè, m'ap reponn ou: ou antò. Paske Bondye pa kanmarad moun.</span> <span class="verse"><a name="13">13</a>Poukisa w'ap chache Bondye kont konsa? Se paske li pa reponn lè w'ap plenyen nan pye l'?</span> <span class="verse"><a name="14">14</a>¶ Bondye pale divès jan. Men, pesonn pa okipe sa l'ap di.</span> <span class="verse"><a name="15">15</a>Lè moun kouche nan kabann yo, lè yo fon nan dòmi lannwit, Bondye pale ak yo nan rèv, nan vizyon.</span> <span class="verse"><a name="16">16</a>Li fè yo konnen sa li gen pou l' di yo. Li ba yo avètisman pou yo mache sou piga yo.</span> <span class="verse"><a name="17">17</a>Li vle pou yo kite move chemen y'ap swiv la, pou yo pa kite lògèy vire tèt yo.</span> <span class="verse"><a name="18">18</a>Konsa, yo p'ap mouri. Y'a sove lavi yo.</span> <span class="verse"><a name="19">19</a>¶ Bondye avèti moun tou lè li voye maladi sou yo. Li ba yo doulè nan tout kò yo.</span> <span class="verse"><a name="20">20</a>Li bay yo degoutans manje. Yo pèdi anvi manje menm lò manje a gou.</span> <span class="verse"><a name="21">21</a>Y'ap depafini, tout moun wè jan y'ap vin mèg. Tout zo nan kò yo griyen.</span> <span class="verse"><a name="22">22</a>Sa ki rete pou yo mouri a, pou y' ale nan peyi san chapo a pa anyen.</span> <span class="verse"><a name="23">23</a>Lè sa a, yon zanj Bondye ka vin bò kote l', yonn nan milyonven zanj Bondye yo ki la pou fè moun chonje devwa yo.</span> <span class="verse"><a name="24">24</a>Zanj lan va gen pitye pou li. L'a di Bondye: -Tanpri, pa kite l' mouri. M'ap peye pou sove lavi li.</span> <span class="verse"><a name="25">25</a>Kò li va refè, l'a vin fre tankou lè l' te jenn.</span> <span class="verse"><a name="26">26</a>Li lapriyè Bondye, Bondye reponn li. li al adore Bondye ak kè kontan. Bondye padonnen l' devan tout moun.</span> <span class="verse"><a name="27">27</a>L'ap mache bay Bondye lwanj toupatou. L'ap di: -Mwen te peche, mwen te fè sa ki mal. Men, Bondye pa fè m' peye pou sa m' te fè a.</span> <span class="verse"><a name="28">28</a>Li egzante m' lanmò. Li ban m' lavi ankò.</span> <span class="verse"><a name="29">29</a>¶ Men tou sa Bondye ap fè, de fwa, twa fwa pou lèzòm,</span> <span class="verse"><a name="30">30</a>pou l' pa kite yo mouri, pou l' ba yo lavi ak kè kontan.</span> <span class="verse"><a name="31">31</a>Koulye a, Jòb, louvri zòrèy ou! Koute byen sa m'ap di! Pe bouch ou la! Kite m' fin pale!</span> <span class="verse"><a name="32">32</a>Men, si ou gen kichòy ou vle di, pale; m'ap koute ou. Paske mwen ta vle ba ou rezon.</span> <span class="verse"><a name="33">33</a>Osinon, pe bouch ou, koute m' pito! Kite m' moutre ou sa ki rele gen bon konprann.</span> </p></div</div></div></body></html>