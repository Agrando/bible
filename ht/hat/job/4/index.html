<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 4</strong></div><p><span class="verse"><a name="1">1</a>¶ Elifaz, moun Teman an, pran lapawòl, li di konsa:</span> <span class="verse"><a name="2">2</a>-Jòb, si m' pale avè ou, ou p'ap fache, vye frè? Mwen pa ka pa pale.</span> <span class="verse"><a name="3">3</a>Yon lè, se ou ki te konn moutre moun anpil bagay, se ou ki te konn bay moun fòs lè yo fèb.</span> <span class="verse"><a name="4">4</a>Pawòl nan bouch ou te yon ankourajman pou moun ki te dekouraje. Ou te ede yo kanpe sou de pye yo ankò.</span> <span class="verse"><a name="5">5</a>Koulye a, paske se tou pa ou, ou pèdi tèt ou. Malè tonbe sou ou, w'ap depale.</span> <span class="verse"><a name="6">6</a>W'ap sèvi Bondye, ou fèt pou genyen l' konfyans. Ou mennen bak ou byen, ou pa fèt pou dekouraje.</span> <span class="verse"><a name="7">7</a>¶ Repase tèt ou byen. Ou janm konnen yon inonsan ki mouri mal? Ou janm wè yo touye yon moun ki mache dwat?</span> <span class="verse"><a name="8">8</a>M'ap di sa m' wè ak je m': Moun ki kouve mechanste nan kè yo epi k'ap mache bay moun lapenn, se mechanste ak lapenn yo rekòlte.</span> <span class="verse"><a name="9">9</a>Lè Bondye fache, li soufle sou yo, yo mouri. Lè van tanpèt Bondye a leve, yo disparèt.</span> <span class="verse"><a name="10">10</a>Mechan yo rele kou lyon, yo gwonde kou bèt sovaj. Men, Bondye fèmen bouch yo, li kase dan nan bouch yo.</span> <span class="verse"><a name="11">11</a>Yo mouri tankou lyon ki pa jwenn bèt pou yo manje. Tout pitit yo gaye nan bwa.</span> <span class="verse"><a name="12">12</a>¶ Yon lè, mwen tande Bondye t'ap pale tou dousman nan zòrèy mwen. Mwen pa t' fin tande nèt sa li t'ap di.</span> <span class="verse"><a name="13">13</a>Tankou yon move rèv nan mitan lannwit, li mete yon bann vye lide nan tèt mwen. M' pa ka dòmi tèlman mwen pè.</span> <span class="verse"><a name="14">14</a>Mwen pran tranble, mwen santi yon frison mache nan tout kò m'. Tout zo nan kò m' ap krake.</span> <span class="verse"><a name="15">15</a>Yon souf pase bò figi m', tout cheve nan tèt mwen kanpe.</span> <span class="verse"><a name="16">16</a>Mwen rete konsa mwen wè yon moun kanpe devan m'. Mwen pa t' rekonèt ki moun li ye. Men, fòm moun lan te la devan je m'. Mwen pa tande yon ti bri menm. Apre sa, mwen tande yon vwa ki t'ap pale tou dousman, li t'ap di:</span> <span class="verse"><a name="17">17</a>Ki moun ki ka di li mache dwat devan Bondye? Ki moun ki san repwòch devan Bondye ki kreye l' la?</span> <span class="verse"><a name="18">18</a>Bondye pa janm fin fye sèvitè l' yo nèt. Ata zanj li yo, li jwenn bagay pou l' repwoche yo.</span> <span class="verse"><a name="19">19</a>Ale wè atò pou moun ki fèt ak labou, pou moun ki soti nan pousyè tè, pou moun yo kapab kraze tankou poudbwa!</span> <span class="verse"><a name="20">20</a>Yon sèl jou kont pou yo tounen pousyè, yo disparèt nèt. Pesonn pa wè sa.</span> <span class="verse"><a name="21">21</a>Yo rete konsa yo kase kòd. Yo mouri san yo pa janm rive fin gen bon konprann.</span> </p></div</div></div></body></html>