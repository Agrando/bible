<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 11</strong></div><p><span class="verse"><a name="1">1</a>¶ Lè sa a, Sofa, moun Naama a, pran lapawòl, li di konsa:</span> <span class="verse"><a name="2">2</a>-Atò pesonn p'ap reponn gwo paladò sa a? Pale anpil pa ka bay moun rezon.</span> <span class="verse"><a name="3">3</a>Pa konprann pale anpil ou a ka enpoze moun louvri bouch yo reponn ou. Paske w'ap pase moun nan betiz la, atò yo pa ka fè ou wont?</span> <span class="verse"><a name="4">4</a>Ou pretann sa ou di a se verite. Pou ou, ou san repwòch devan Bondye!</span> <span class="verse"><a name="5">5</a>Pa pito Bondye ta pale pou l' reponn ou!</span> <span class="verse"><a name="6">6</a>Li ta fè ou wè gen anpil lòt bagay ou poko konnen, bagay moun pa ka konprann. Lè sa a, ou ta wè Bondye pa fè ou peye pou tou sa ou fè.</span> <span class="verse"><a name="7">7</a>¶ Ou konprann ou ka konnen sa ki nan kè Bondye, ou ka konnen tout bagay nèt sou Bondye ki gen tout pouvwa a?</span> <span class="verse"><a name="8">8</a>Li pi wo pase syèl la. Sa ou ka fè pou sa? Li pi fon pase peyi kote mò yo ye a. Sa ou ka konnen la?</span> <span class="verse"><a name="9">9</a>Li pi long pase longè tout tè a. Li pi laj pase lanmè a.</span> <span class="verse"><a name="10">10</a>Si Bondye arete ou, li mete ou nan prizon, li trennen ou nan tribinal, ki moun ki ka di l' non?</span> <span class="verse"><a name="11">11</a>Bondye konnen tout moun k'ap bay manti. Je l' byen louvri, li wè tout mechanste moun ap fè.</span> <span class="verse"><a name="12">12</a>Konsa, moun fou va konmanse gen konprann. Bourik sovaj yo va donte.</span> <span class="verse"><a name="13">13</a>¶ Annou wè, monchè! Pran tèt ou! Louvri bra ou devan Bondye.</span> <span class="verse"><a name="14">14</a>Sispann fè vye bagay k'ap sal men ou yo. Pa kite mechanste chita lakay ou.</span> <span class="verse"><a name="15">15</a>Lè sa a, w'a leve tèt ou pou gade moun nan je. W'a byen fèm, ou p'ap pè anyen.</span> <span class="verse"><a name="16">16</a>W'a bliye lapenn ou yo. Tankou yon inondasyon ki fin pase, ou p'ap chonje yo ankò.</span> <span class="verse"><a name="17">17</a>Lavi ou pral klere pi bèl pase gwo solèy midi. Move pa yo pral tankou yon douvan jou.</span> <span class="verse"><a name="18">18</a>Ou pral viv san kè sote. Ou p'ap dekouraje. Bondye va pwoteje ou, l'a ba ou kè poze.</span> <span class="verse"><a name="19">19</a>Lè w'ap dòmi, pesonn p'ap deranje ou. Anpil moun va vin achte figi ou.</span> <span class="verse"><a name="20">20</a>Men, mechan yo ap voye je yo bouske toupatou, yo p'ap jwenn kote pou yo chape kò yo. Sèl espwa yo, se lanmò y'ap tann.</span> </p></div</div></div></body></html>