<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 29</strong></div><p><span class="verse"><a name="1">1</a>¶ Jòb tanmen pale ankò, li di:</span> <span class="verse"><a name="2">2</a>-Ki moun ki va fè m' viv tan lontan an, lè Bondye t'ap voye je sou mwen an?</span> <span class="verse"><a name="3">3</a>Lè sa a, Bondye te toujou la avèk mwen. Limyè li te klere anwo tèt mwen, li t'ap moutre m' kote pou m' mete pye m' nan fènwa a.</span> <span class="verse"><a name="4">4</a>Nan tan sa a, tout zafè m' t'ap mache byen. Bondye te zanmi m'. Li t'ap pwoteje kay mwen.</span> <span class="verse"><a name="5">5</a>Bondye ki gen tout pouvwa a te toujou la avèk mwen. Mwen t'ap viv nan mitan tout pitit gason m' yo.</span> <span class="verse"><a name="6">6</a>Bèf ak kabrit mwen yo te konn bay anpil lèt. Pye oliv mwen yo te donnen menm nan tè wòch.</span> <span class="verse"><a name="7">7</a>¶ Lè mwen parèt pòtay lavil la, lè mwen pran plas mwen nan mitan chèf fanmi yo,</span> <span class="verse"><a name="8">8</a>wè yo wè m', jenn gason yo mete kò yo sou kote, granmoun yo leve kanpe pa respè pou mwen.</span> <span class="verse"><a name="9">9</a>Notab yo sispann pale, yo fèmen bouch yo.</span> <span class="verse"><a name="10">10</a>Ata chèf yo pa ka pale ankò! Lang yo vin lou nan bouch yo.</span> <span class="verse"><a name="11">11</a>Tout moun ki te wè m' t'ap mache fè lwanj mwen, tout moun ki te tande m' te kontan avè m'.</span> <span class="verse"><a name="12">12</a>Mwen lonje men bay pòv malere ki nan ka ansanm ak timoun san papa ki san sekou.</span> <span class="verse"><a name="13">13</a>Moun ki te nan pi gwo mizè t'ap fè lwanj mwen. Mwen te fè kè vèv yo kontan.</span> <span class="verse"><a name="14">14</a>Mwen te toujou fè sa ki dwat. Mwen pa t' janm nan patipri.</span> <span class="verse"><a name="15">15</a>Se mwen ki te wè pou avèg yo. Se mwen ki te mache pou kokobe yo.</span> <span class="verse"><a name="16">16</a>Mwen te yon papa pou pòv malere yo. Mwen te kanpe pou defann kòz etranje yo.</span> <span class="verse"><a name="17">17</a>Mwen te kraze pouvwa malveyan yo. Mwen sove moun ki te anba men yo.</span> <span class="verse"><a name="18">18</a>¶ Mwen t'ap di nan kè m': M'a viv kont viv mwen. M'a mouri sou kabann mwen ak kè poze.</span> <span class="verse"><a name="19">19</a>Mwen te tankou yon pyebwa plante bò larivyè. Sou tout branch li yo se lawouze.</span> <span class="verse"><a name="20">20</a>Moun pa ta janm sispann fè lwanj mwen. Mwen t'ap toujou gen tout fòs mwen sou mwen.</span> <span class="verse"><a name="21">21</a>Lè m'ap pale, tout moun fèmen bouch yo. Yo louvri zòrèy yo, y'ap tann konsa konsèy m'ap bay.</span> <span class="verse"><a name="22">22</a>Pawòl mwen tonbe nan kè yo tankou grenn lapli. Lè m' fin pale, pesonn pa gen anyen pou di ankò.</span> <span class="verse"><a name="23">23</a>Yo t'ap tann mwen pale tankou tè sèk k'ap tann lapli. Yo rete bouch louvri pou ranmase sa m'ap di.</span> <span class="verse"><a name="24">24</a>Lè yo dekouraje, mwen fè yon ti ri ak yo. Sa te kont pou remoute kouraj yo.</span> <span class="verse"><a name="25">25</a>Mwen te kanpe alatèt yo. Mwen mennen yo tankou yon wa k'ap mennen sòlda li yo. Mwen di yo sa pou yo fè. Mwen te ba yo kouraj lè yo nan lafliksyon.</span> </p></div</div></div></body></html>