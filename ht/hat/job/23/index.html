<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 23</strong></div><p><span class="verse"><a name="1">1</a>¶ Lè sa a, Jòb pran lapawòl, li di konsa:</span> <span class="verse"><a name="2">2</a>-Fwa sa a ankò, m'ap kenbe tèt ak Bondye, m'ap plenyen nan pye l'. Se plenn m'ap plenn pou sa m'ap pase anba men l'.</span> <span class="verse"><a name="3">3</a>Si m' te ka konnen kote pou m' jwenn li, mwen ta rive kote l' ye a.</span> <span class="verse"><a name="4">4</a>M' ta defann kòz mwen devan li. M' ta di l' dènye sa ki nan lide m' pou defann tèt mwen.</span> <span class="verse"><a name="5">5</a>M' ta konnen jan l'ap reponn mwen, m' ta tande sa l'ap di m'.</span> <span class="verse"><a name="6">6</a>Eske Bondye tapral sèvi ak tout fòs li pou diskite avè m'? Non. Li ta rete koute m' ase.</span> <span class="verse"><a name="7">7</a>Li ta wè moun k'ap pale avè l' la se yon moun ki toujou mache dwat. Li menm k'ap jije m' lan, li ta rekonèt mwen inonsan.</span> <span class="verse"><a name="8">8</a>¶ M' ale bò solèy leve, Bondye pa la. M' ale bò solèy kouche, mwen pa wè l' tou.</span> <span class="verse"><a name="9">9</a>Mwen moute nan nò al chache l', m' pa wè l'. Mwen desann nan sid, bichi!</span> <span class="verse"><a name="10">10</a>Men, Bondye konnen tout ti vire tounen mwen. Si li sonde m', l'a wè m' bon tankou bon lò ki pase nan dife.</span> <span class="verse"><a name="11">11</a>M' mache pye pou pye dèyè l'. M' swiv chemen li mete devan m' lan. M' pa janm devire ni adwat ni agoch.</span> <span class="verse"><a name="12">12</a>Mwen toujou fè tou sa li bay lòd fè. Mwen te fè volonte l', mwen pa fè sa m' te gen nan tèt mwen.</span> <span class="verse"><a name="13">13</a>¶ Men, lè Bondye fin deside yon bagay, ki moun ki ka fè l' chanje lide? Ki moun ki ka enpoze l' fè sa li vle fè a?</span> <span class="verse"><a name="14">14</a>L'ap toujou fè m' sa li vle fè m' lan. Sa se yonn nan tout bagay li deside fè yo.</span> <span class="verse"><a name="15">15</a>Se poutèt sa, m'ap tranble devan l'. Lè m' chonje sa, mwen soti pè l'.</span> <span class="verse"><a name="16">16</a>Men wi, se Bondye k'ap kraze kouraj mwen. Se Bondye menm mwen soti pè. Se pa fènwa a.</span> <span class="verse"><a name="17">17</a>Fènwa a kache Bondye pou m' pa wè l'. L' enpoze m' santi prezans li. Se tout!</span> </p></div</div></div></body></html>