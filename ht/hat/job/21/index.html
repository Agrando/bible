<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 21</strong></div><p><span class="verse"><a name="1">1</a>¶ Lè sa a, Jòb pran lapawòl ankò, li di konsa:</span> <span class="verse"><a name="2">2</a>-Manyè tande sa m' pral di nou la a, non! Tanpri, charite m' ti ankourajman sa a!</span> <span class="verse"><a name="3">3</a>Ban m' yon ti chans pou m' pale. Lè m'a fini, nou mèt pase m' nan betiz kont nou!</span> <span class="verse"><a name="4">4</a>Se pa avèk yon moun mwen annafè. Mwen gen rezon si m' pa ka tann ankò!</span> <span class="verse"><a name="5">5</a>Voye je nou gade m' byen. N'a sezi. N'a mete men nan bouch.</span> <span class="verse"><a name="6">6</a>Mwen menm, lè m' chonje sa ki rive m', m' pè. Tout kò m' pran tranble.</span> <span class="verse"><a name="7">7</a>¶ Poukisa Bondye kite mechan yo ap viv? Li kite yo rive vye granmoun, epi tout zafè yo mache byen?</span> <span class="verse"><a name="8">8</a>Yo gen pitit ak pitit pitit. Yo wè yo ap grandi devan je yo.</span> <span class="verse"><a name="9">9</a>Bondye pa voye malè sou yo pou pini yo. Y'ap viv alèz lakay yo san ankenn danje.</span> <span class="verse"><a name="10">10</a>Wi, bèf yo kwaze san mank, yo fè pitit san pèdi pòte.</span> <span class="verse"><a name="11">11</a>Timoun yo ap kouri tankou ti mouton nan savann. Y'ap jwe, y'ap sote tankou ti kabrit.</span> <span class="verse"><a name="12">12</a>Y'ap chante, y'ap jwe gita, y'ap bat tanbou, y'ap danse pandan moun ap jwe fif pou yo.</span> <span class="verse"><a name="13">13</a>Jouk jou yo mouri, kè yo kontan. Yo desann nan peyi kote mò yo ye a ak kè poze.</span> <span class="verse"><a name="14">14</a>Se yo menm k'ap plede di Bondye: Kite n' an repo! Nou pa bezwen konnen jan ou vle pou moun viv la.</span> <span class="verse"><a name="15">15</a>Kisa Bondye ki gen tout pouvwa a ye menm pou nou sèvi l' la? Kisa sa ap rapòte nou lè nou lapriyè l'?</span> <span class="verse"><a name="16">16</a>Yo pretann tou sa yo genyen se kouraj yo ki ba yo l'. Yo pa t' janm mete Bondye nan koze yo. Mwen pa dakò ak jan y'ap pale a, non.</span> <span class="verse"><a name="17">17</a>¶ Ou janm wè limyè mechan an mouri? Ou janm tande malè rive yo? On jan wè Bondye fè kolè pou l' pini malveyan yo,</span> <span class="verse"><a name="18">18</a>pou van bwote yo ale tankou zèb chèch, pou van tanpèt chase yo tankou pay pitimi?</span> <span class="verse"><a name="19">19</a>Yo pretann di Bondye va pini pitit pou peche papa yo! Poukisa se pa papa yo menm li pini pou yo ka pran leson?</span> <span class="verse"><a name="20">20</a>Se pou mechan yo te wè chatiman yo. Se yo menm ki te pou santi kòlè Bondye ki gen tout pouvwa a pa dous.</span> <span class="verse"><a name="21">21</a>Ki mele yo sa ki rive pitit yo, lè yo fin ale, lè yo fin viv tan pou yo te viv la?</span> <span class="verse"><a name="22">22</a>Men, Bondye ki jije ata zanj ki nan syèl la, ki moun ki ka moutre l' sa pou li fè?</span> <span class="verse"><a name="23">23</a>Gen moun ki pa janm malad jouk yo mouri. Jouk jou yo antre anba tè, yo kontan, yo pa gen tèt chaje.</span> <span class="verse"><a name="24">24</a>Yo gra nan tout kò yo, tout zo yo plen ak mwèl.</span> <span class="verse"><a name="25">25</a>Yon lòt menm pa janm konnen sa ki rele kè kontan. Li pase tout lavi l' nan nesesite, li mouri nan mizè.</span> <span class="verse"><a name="26">26</a>Men, lè tou de mouri, yo antere yo, vèmen kouvri kadav yo menm jan.</span> <span class="verse"><a name="27">27</a>¶ Men wi, mwen konnen sa ki nan tèt nou. Mwen konnen ki move lide n'ap fè sou mwen koulye a.</span> <span class="verse"><a name="28">28</a>N'ap mande kote kay gwo zotobre a. Sa ki rive kay nèg ki te konn fè sa ki mal la.</span> <span class="verse"><a name="29">29</a>Kouman? Nou pa pale ak moun ki vwayaje? Nou pa konn ki nouvèl y'ap bay?</span> <span class="verse"><a name="30">30</a>Jou Bondye ankòlè, lè l'ap pini an, se toujou mechan yo ki resi chape kò yo!</span> <span class="verse"><a name="31">31</a>Men, ki moun ki ka kanpe devan yo pou akize yo? Ki moun ki ka fè yo peye sa yo fè a?</span> <span class="verse"><a name="32">32</a>Yo fè bèl lantèman pou yo. Yo mete moun veye tonm yo.</span> <span class="verse"><a name="33">33</a>Foul moun ap swiv sèkèy yo, yon pati moun devan, yon pati moun dèyè. Menm tè a chita dous sou kadav yo.</span> <span class="verse"><a name="34">34</a>Lèfini, n'ap chache konsole m' ak yon bann pawòl san sans. Tou sa n'ap reponn mwen la a se manti.</span> </p></div</div></div></body></html>