<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 28</strong></div><p><span class="verse"><a name="1">1</a>¶ Gen mi n anba tè kote yo jwenn ajan. Gen kote se la yo netwaye lò.</span> <span class="verse"><a name="2">2</a>Yo fouye tè pou jwenn fè. Yo fonn wòch pou jwenn kwiv.</span> <span class="verse"><a name="3">3</a>Yo desann ak limyè anba tè, kote ki fè nwa anpil, yo fouye byen fon nan vant latè, mezi yo kapab. Y' al chache wòch ki kache kote ki fè nwa anpil la.</span> <span class="verse"><a name="4">4</a>Byen lwen, kote moun pa ka rete, kote moun pa janm mete pye yo, moun ap fouye gwo koridò anba tè. Y'ap travay pou kont yo, ak yon kòd pase nan ren yo, y'ap balanse nan twou yo.</span> <span class="verse"><a name="5">5</a>Manje soti nan tè. Men, nan zantray latè a dife fin debòde.</span> <span class="verse"><a name="6">6</a>Wòch latè a gen bèl pyè safi ladan l'. Nan pousyè a yo jwenn ti grenn lò.</span> <span class="verse"><a name="7">7</a>Koukou pa janm konnen chemen pou ale la. Karanklou pa janm wè kote sa a ak je l'.</span> <span class="verse"><a name="8">8</a>Ni lyon, ni ankenn lòt bèt nan bwa, pa janm mete pye yo la.</span> <span class="verse"><a name="9">9</a>Yo fouye nan wòch dife. Yo fè gwo twou byen fon nan pye mòn yo.</span> <span class="verse"><a name="10">10</a>Yo fè gwo koridò byen long nan wòch yo. Yo jwenn tout kalite bèl pyè bijou ki koute chè.</span> <span class="verse"><a name="11">11</a>Yo fouye nan sous tèt dlo yo tou. Yo mete deyò tou sa ki te kache.</span> <span class="verse"><a name="12">12</a>Men, kote nou ka jwenn konesans lan? Kote bon konprann lan ye menm?</span> <span class="verse"><a name="13">13</a>Lèzòm pa konnen sa pou yo fè pou yo mete men sou li. Yo pa jwenn li ankenn kote sou latè.</span> <span class="verse"><a name="14">14</a>¶ Fon lanmè a deklare li pa gen bagay konsa. Lanmè a deklare bon konprann pa lakay li.</span> <span class="verse"><a name="15">15</a>Ou te mèt gen lò, ou pa ka achte l'. Ou pa ka bay lajan pou ou genyen l'.</span> <span class="verse"><a name="16">16</a>Li gen plis valè pase lò peyi Ofi a. Bèl pyè oniks ak safi pa ka parèt la.</span> <span class="verse"><a name="17">17</a>Yo pa ka konpare l' ni ak lò ni ak bèl kristal. Yo pa ka boukante l' pou yon bèl veso fèt an lò.</span> <span class="verse"><a name="18">18</a>Pou grenn koray ak wòch kristal menm, yo pa ka parèt la. Pito ou al dèyè bon konprann pase ou ale dèyè bèl pyè lanbi.</span> <span class="verse"><a name="19">19</a>Topaz peyi Letiopi pa vo anyen devan l'. Pi bon lò a pa ka konpare ak bon konprann.</span> <span class="verse"><a name="20">20</a>¶ Men, kote nou ka jwenn konesans lan? Kote bon konprann lan ye menm?</span> <span class="verse"><a name="21">21</a>Pa gen moun, pa gen bèt ki ka wè l', pa menm zwazo k'ap vole nan syèl la.</span> <span class="verse"><a name="22">22</a>Ata lanmò ak simityè di se tande yo tande nonmen non l'.</span> <span class="verse"><a name="23">23</a>Se Bondye ase ki konn chemen an. Se li ase ki konnen kote li rete.</span> <span class="verse"><a name="24">24</a>Paske Bondye wè dènye bout latè. Li voye je l', li gade tou sa ki anba syèl la.</span> <span class="verse"><a name="25">25</a>Lè Bondye t'ap bay van yo pèz yo, lè li t'ap bay dlo lanmè a mezi kote pou l' rive a,</span> <span class="verse"><a name="26">26</a>lè li t'ap bay lòd kote pou lapli tonbe ak chemen pou loraj yo pran lè y'ap gwonde,</span> <span class="verse"><a name="27">27</a>se lè sa a li te wè bon konprann, li wè sa li vo. Li egzaminen l' byen egzaminen, li sonde l' byen sonde.</span> <span class="verse"><a name="28">28</a>Apre sa, Bondye di moun konsa: -Gen krentif pou Bondye, se sa ki rele bon konprann. Vire do bay sa ki mal, men sa ki rele gen lespri.</span> </p></div</div></div></body></html>