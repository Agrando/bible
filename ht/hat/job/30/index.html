<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 30</strong></div><p><span class="verse"><a name="1">1</a>¶ Men koulye a, moun ki pi jenn pase m' yo ap pase m' nan rizib. Papa yo se moun mwen pa t' pran pou anyen, moun mwen pa ta menm mete ak chen m' pou gade mouton.</span> <span class="verse"><a name="2">2</a>Epitou, yo te twò fèb pou fè anyen pou mwen. Se te yon bann gason san kouraj.</span> <span class="verse"><a name="3">3</a>Mizè ak grangou te fini ak yo. Lannwit se grenn bwa yo te konn al souse nan savann kote moun pa rete.</span> <span class="verse"><a name="4">4</a>Yo pran fèy raje pou yo manje. Ata rasin bayawonn pase.</span> <span class="verse"><a name="5">5</a>Kote yo pase moun mete yo deyò, yo rele bare dèyè yo tankou vòlè.</span> <span class="verse"><a name="6">6</a>Yo te blije al rete nan twou wòch, nan twou tè sou bò ravin yo.</span> <span class="verse"><a name="7">7</a>Y'ap rele tankou bèt mawon nan raje a. Yo fè pil sou pil nan savann lan.</span> <span class="verse"><a name="8">8</a>Se te yon bann sanzave ki pa t' menm gen non. Yo te mete yo deyò nan peyi a.</span> <span class="verse"><a name="9">9</a>Koulye a, y'ap fè chante sou mwen. Y'ap bay istwa sou do m'.</span> <span class="verse"><a name="10">10</a>Yo pè pwoche bò kote m' pou m' pa sal yo. Yo menm krache nan figi m'.</span> <span class="verse"><a name="11">11</a>Paske Bondye kraze kouraj mwen, li lage m' atè, kifè, mapou tonbe, kabrit manje fèy li.</span> <span class="verse"><a name="12">12</a>Bann moun sa yo leve dèyè m', y'ap fè m' kouri. Yo lage dèyè m' pou yo pran m'.</span> <span class="verse"><a name="13">13</a>Yo sènen m' toupatou pou yo ka fini avè m'. Pa gen pesonn pou di yo pa fè sa.</span> <span class="verse"><a name="14">14</a>Yo pase nan fant barikad, yo tonbe sou mwen. Yo pilonnen m' anba pye yo.</span> <span class="verse"><a name="15">15</a>¶ Yon sèl latranblad pran mwen. Tankou yon kout van li kraze kouraj mwen. Tankou yon nwaj k'ap pase, tout byen m' yo disparèt.</span> <span class="verse"><a name="16">16</a>Koulye a, mwen prèt pou m' mouri. Lafliksyon ap fini avè m'.</span> <span class="verse"><a name="17">17</a>Lannwit, tout zo nan kò m' ap fè m' mal. Doulè ap manje m' anndan san rete.</span> <span class="verse"><a name="18">18</a>Bondye ponyen m' nan kòlèt, l'ap chifonnen tout rad sou mwen.</span> <span class="verse"><a name="19">19</a>Li voye m' jete nan labou. Mwen pa pi bon pase pousyè tè ak sann dife.</span> <span class="verse"><a name="20">20</a>Mwen rele nan pye ou, Bondye! Ou pa reponn mwen. Mwen kanpe devan ou, ou pa okipe m' menm.</span> <span class="verse"><a name="21">21</a>Ou pa menm moun lan ankò. W'ap malmennen m'. Ou soti pou pèsekite m' ak tout fòs ou.</span> <span class="verse"><a name="22">22</a>Ou fè van pote m' ale. M'ap vole tankou pay. Ou voye yon van tanpèt boulvèse m'.</span> <span class="verse"><a name="23">23</a>Wi, mwen konnen byen pwòp w'ap mennen m' pou m' al mouri, pou m' al sibi sò k'ap tann tout moun lan.</span> <span class="verse"><a name="24">24</a>Poukisa w'ap atake yon moun ki tou fin mouri, yon moun ki pa ka fè anyen ankò pase mande padon?</span> <span class="verse"><a name="25">25</a>Eske mwen pa t' nan lapenn ansanm ak moun ki te nan mizè? Eske kè m' pa t' fè m' mal pou moun ki pa t' gen anyen menm yo?</span> <span class="verse"><a name="26">26</a>Mwen t'ap tann kontantman, se malè ki vini. Mwen t'ap tann limyè, se fènwa ki kouvri m'.</span> <span class="verse"><a name="27">27</a>Tout zantray mwen ap bouyi san rete. Chak jou m'ap soufri pi rèd.</span> <span class="verse"><a name="28">28</a>M'ap mache kagou, san pesonn pou konsole m'. Mwen kanpe nan mitan tout moun, m'ap mande sekou.</span> <span class="verse"><a name="29">29</a>Vwa mwen tankou vwa koukou. Mwen rele tankou frize.</span> <span class="verse"><a name="30">30</a>Po m' vin tou nwa, l'ap dekale. Lafyèb ap manje m' nan zo.</span> <span class="verse"><a name="31">31</a>Lontan se mizik gita ak fif ase ki te nan zòrèy mwen. Men, koulye a, se plenn, se kriye ase m'ap tande.</span> </p></div</div></div></body></html>