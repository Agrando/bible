<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 9</strong></div><p><span class="verse"><a name="1">1</a>¶ Lè sa a, Jòb pran lapawòl, li di konsa:</span> <span class="verse"><a name="2">2</a>-Wi, mwen konnen se konsa sa ye. Men, ki jan pou yon moun ka gen rezon devan Bondye?</span> <span class="verse"><a name="3">3</a>Si li vle plede ak Bondye, Bondye ap mande l' venmil keksyon, li p'ap ka reponn yonn menm.</span> <span class="verse"><a name="4">4</a>Bondye sitèlman gen bon konprann, li sitèlman gen fòs, pa gen moun ki ka kenbe tèt avè l' pou yo pa peye sa.</span> <span class="verse"><a name="5">5</a>Li deplase mòn yo lè lide l' di l'. Lè li an kòlè, li voye yo jete byen lwen.</span> <span class="verse"><a name="6">6</a>Bondye fè tè a tranble kote l' chita a. Li souke poto ki soutni l' yo.</span> <span class="verse"><a name="7">7</a>Li annik bay yon lòd, epi solèy la pa leve. Li fè zetwal yo pa klere lannwit.</span> <span class="verse"><a name="8">8</a>Li te pou kont li lè li t'ap louvri syèl la anwo tè a. Li mache sou lanmè a jan li vle.</span> <span class="verse"><a name="9">9</a>Se li ki fè zetwal yo: Gwo Kabwèt la, Oryon, Lapousiyè ak zetwal Sid yo.</span> <span class="verse"><a name="10">10</a>Se li menm ki fè yon bann bèl bagay nou pa ka fin konprann, yon dal mèvèy nou pa ka fin konte.</span> <span class="verse"><a name="11">11</a>Bondye te mèt ap pase toupre m', mwen pa ka wè l'. Li glise kò l', li ale.</span> <span class="verse"><a name="12">12</a>Li pran sa l' bezwen. Pa gen moun ki pou enpoze l' fè l'. Pa gen moun ki ka penmèt yo mande l': Sa w'ap fè la a?</span> <span class="verse"><a name="13">13</a>Bondye pa ka kenbe kòlè l' ankò! Li fè tout patizan Raab yo bese tèt devan li.</span> <span class="verse"><a name="14">14</a>¶ Se mwen menm atò ki pou ta kenbe tèt avè l'? Se mwen menm atò ki pou ta plede avè l'?</span> <span class="verse"><a name="15">15</a>Menm si m' te gen rezon, sa m' bezwen defann tèt mwen fè? Se li k'ap jije m', se padon ase pou m' mande l'.</span> <span class="verse"><a name="16">16</a>Menm si li ta reponn mwen lè m' rele l', mwen pa kwè li ta koute sa m'ap di l'.</span> <span class="verse"><a name="17">17</a>Li rete konsa li kraze m' pou anyen. Li blese m' nan tout kò m', san m' pa fè anyen.</span> <span class="verse"><a name="18">18</a>Li pa ban m' tan pou m' pran yon ti souf menm. Li voye malè sou mwen yonn apre lòt.</span> <span class="verse"><a name="19">19</a>Mwen ta seye fè fòs avè l'? Fòs, se nan men l' sa ye. Mwen ta rele l' tribinal? Ki jij ki va voye manda ba li?</span> <span class="verse"><a name="20">20</a>M' te mèt gen rezon, pawòl nan bouch mwen ap kondannen m'. M' te mèt inonsan, tou sa m'ap di ap ban m' tò.</span> <span class="verse"><a name="21">21</a>Eske m' inonsan? M' pa menm ka di sa. Lavi pa di m' anyen ankò!</span> <span class="verse"><a name="22">22</a>¶ Si gen yon bagay m' ka di: inonsan ou koupab, se menm bagay. Bondye ap toujou detwi nou.</span> <span class="verse"><a name="23">23</a>Si yon malè konmanse ap simen lanmò, inonsan te mèt ap rele, Bondye ri sa.</span> <span class="verse"><a name="24">24</a>Lè yon peyi tonbe anba men moun ki mechan, Bondye bouche je tout jij yo. Si se pa li ki fè sa, ki moun ki pou fè l'?</span> <span class="verse"><a name="25">25</a>¶ Jou yo pase pou mwen pi vit pase dlo larivyè. Pa gen yonn ki ban m' kè kontan.</span> <span class="verse"><a name="26">26</a>Yo kouri tankou bwa fouye sou larivyè, tankou malfini k'ap plonje sou ti poul.</span> <span class="verse"><a name="27">27</a>Si mwen di: Bon. M' p'ap plenyen ankò. M'ap chanje figi m', m'ap fè yon ti ri,</span> <span class="verse"><a name="28">28</a>soufrans yo vin pi rèd sou mwen. Mwen pè, paske mwen konnen pou Bondye mwen pa inonsan.</span> <span class="verse"><a name="29">29</a>Si m' antò, sa m' bezwen bat kò m' pou gremesi fè?</span> <span class="verse"><a name="30">30</a>Pa gen dlo ki ka lave m'. Pa gen savon ki ka blanchi m'.</span> <span class="verse"><a name="31">31</a>Bondye voye m' jete nan yon pil fatra. Ata rad m' pa ka mete sou mwen.</span> <span class="verse"><a name="32">32</a>Men, Bondye pa yon moun tankou m'. M' pa ka diskite avè l'. Nou pa ka al lajistis.</span> <span class="verse"><a name="33">33</a>Pa gen moun ki ka mete ola nan koze a. Pa gen moun ki ka jije m' ansanm avè l'.</span> <span class="verse"><a name="34">34</a>Pa gen moun ki ka kenbe men l' pou li sispann fè m' pè.</span> <span class="verse"><a name="35">35</a>Men, mwen pa pè l'. M'ap pale, paske se mwen ki konnen sa ki nan kè m'.</span> </p></div</div></div></body></html>