<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 5</strong></div><p><span class="verse"><a name="1">1</a>¶ Rele non, Jòb! W'a wè si gen moun k'ap reponn ou! Ak kilès nan zanj Bondye yo ou ta vle pale?</span> <span class="verse"><a name="2">2</a>Se moun fou ki kite chagren ap minen yo. Se moun sòt ki kite move san touye yo.</span> <span class="verse"><a name="3">3</a>Mwen menm, mwen wè moun fou ki te kwè zafè yo bon. M' rete konsa, mwen wè madichon tonbe sou kay yo.</span> <span class="verse"><a name="4">4</a>Pitit yo pa ka jwenn yon moun pou pwoteje yo. Pa gen pesonn pou pran defans yo nan tribinal.</span> <span class="verse"><a name="5">5</a>Se moun grangou ki pral manje rekòt jaden yo. Yo pral pran ata sa ki donnen nan raje pikan. Se moun akrèk ki pral mete men sou tout byen yo.</span> <span class="verse"><a name="6">6</a>¶ Non. Lafliksyon pa tonbe sou moun konsa konsa. Ni moun pa rete konsa pou l' tonbe anba soufrans.</span> <span class="verse"><a name="7">7</a>Menm jan tensèl dife fèt pou vole, konsa tou, moun fèt pou soufri.</span> <span class="verse"><a name="8">8</a>Si m' te nan plas ou, Job, se Bondye m' ta rele. Mwen ta mete sitiyasyon an devan l'.</span> <span class="verse"><a name="9">9</a>Se li menm ki fè yon bann bèl bagay nou pa ka fin konprann, yon dal mèvèy nou pa ka fin konte.</span> <span class="verse"><a name="10">10</a>Li voye lapli sou latè, li wouze tout jaden.</span> <span class="verse"><a name="11">11</a>Moun ki t'ap mache tèt bese yo, se li menm ki fè yo leve tèt yo. Se li menm ki konsole moun ki te nan lapenn yo.</span> <span class="verse"><a name="12">12</a>Li gate mannigèt bakoulou yo. Li pa janm kite yo rive fè sa yo te mete nan tèt yo.</span> <span class="verse"><a name="13">13</a>Li pran moun entelijan yo nan pèlen yo te tann. Li pa kite mètdam yo reyalize plan yo te fè.</span> <span class="verse"><a name="14">14</a>Gwo lajounen y'ap bite tankou nan fènwa. Gwo midi, y'ap tatonnen tankou nan mitan lannwit.</span> <span class="verse"><a name="15">15</a>Men, Bondye sove pòv la anba dan yo. Li delivre malere anba ponyèt grannèg k'ap peze yo.</span> <span class="verse"><a name="16">16</a>Li bay pòv yo espwa. Li fèmen bouch mechan yo.</span> <span class="verse"><a name="17">17</a>¶ Ala bon sa bon pou yon moun lè Bondye ap korije l'! Lè Bondye ki gen tout pouvwa a ap pini ou, pa pran sa an jwèt!</span> <span class="verse"><a name="18">18</a>Lè li blese ou, se li menm ankò k'ap mete renmèd pou ou. Lè li frape ou, se li menm ankò k'ap geri ou.</span> <span class="verse"><a name="19">19</a>Lapo delivre ou nan tout move pa. Ankenn malè p'ap tonbe sou ou.</span> <span class="verse"><a name="20">20</a>Nan grangou, li p'ap kite ou mouri. Nan lagè, li p'ap kite yo touye ou.</span> <span class="verse"><a name="21">21</a>L'a pwoteje ou anba kout lang. Ou p'ap bezwen pè lè w'a wè gwo malè ap pwoche.</span> <span class="verse"><a name="22">22</a>W'a pase ni malè ni grangou nan rizib. Ou p'ap pè bèt nan bwa.</span> <span class="verse"><a name="23">23</a>Jaden w'ap travay yo p'ap gen wòch ladan yo. Bèt nan bwa p'ap janm atake ou.</span> <span class="verse"><a name="24">24</a>Lè sa a, w'a viv ak kè poze lakay ou. Lè w'a vizite pak zannimo ou yo, w'a kontan.</span> <span class="verse"><a name="25">25</a>W'a gen anpil pitit. Y'a pouse tankou plant nan jaden.</span> <span class="verse"><a name="26">26</a>Menm jan se lè mayi fin mi yo kase l', konsa tou se lè ou fin vye granmoun, w'a mouri.</span> <span class="verse"><a name="27">27</a>Jòb monchè, nou te kalkile sou bagay sa yo anpil. Se konsa sa ye, tande. Pa fè tèt di. Asepte verite a.</span> </p></div</div></div></body></html>