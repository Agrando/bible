<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 27</strong></div><p><span class="verse"><a name="1">1</a>¶ Jòb pran lapawòl ankò pou l' bay rès repons li a. Li di konsa:</span> <span class="verse"><a name="2">2</a>-Mwen fè sèman, mwen pran Bondye vivan an pou temwen, Bondye ki gen tout pouvwa a, li menm ki refize rann mwen jistis la, li menm ki ban m' degoutans ak lavi a,</span> <span class="verse"><a name="3">3</a>toutotan mwen poko mouri, toutotan Bondye ban m' yon ti souf toujou,</span> <span class="verse"><a name="4">4</a>mwen p'ap janm kite ankenn move pawòl soti nan bouch mwen, ni m' p'ap janm bay ankenn manti.</span> <span class="verse"><a name="5">5</a>Pa janm konprann m'ap ban nou rezon! M'ap kenbe ak nou mwen inonsan jouk mwen rann dènye souf mwen.</span> <span class="verse"><a name="6">6</a>Mwen soti pou m' defann kòz mwen. Mwen p'ap fè bak. Konsyans mwen pa repwoche m' anyen. M' pa gen anyen ki pou fè m' wont.</span> <span class="verse"><a name="7">7</a>¶ Se pou tout moun ki pa vle wè m' yo sibi menm sò ak mechan yo. Se pou lènmi m' yo gen menm sò ak moun ki pa mache dwat yo.</span> <span class="verse"><a name="8">8</a>Ki espwa ki gen pou mechan an lè Bondye rele l', lè li pral pran nanm li?</span> <span class="verse"><a name="9">9</a>Lè malè ap tonbe sou mechan an, èske Bondye ap tande rèl li yo?</span> <span class="verse"><a name="10">10</a>Li pa t' janm pran plezi l' nan fè volonte Bondye. Li pa t' lapriyè Bondye tout tan.</span> <span class="verse"><a name="11">11</a>¶ Kite m' moutre nou jan Bondye konnen sa l'ap fè. Mwen p'ap kache di nou sa ki nan tèt Bondye ki gen tout pouvwa a.</span> <span class="verse"><a name="12">12</a>Sa m'ap di la a? Nou wè tou sa ak je nou byen pwòp tou. Poukisa atò tout pale anpil sa a ki pa vle di anyen?</span> <span class="verse"><a name="13">13</a>Lè sa a, Sofa, moun lavil Naama a, pran lapawòl. Epi li di: -Men kisa Bondye pare pou mechan yo. Men sa li sere pou chèf k'ap peze pèp la.</span> <span class="verse"><a name="14">14</a>Yo te mèt gen anpil pitit gason, yo tout ap mouri nan lagè. Pitit yo p'ap janm gen kont manje pou yo manje.</span> <span class="verse"><a name="15">15</a>Sa ki chape nan lagè, move maladi ap pote yo ale. Ata vèv yo p'ap ka rele pou yo jou lanmò yo.</span> <span class="verse"><a name="16">16</a>Mechan an te mèt anpile lajan kou l' pa konnen, li te mèt gen rad depase sa l' bezwen,</span> <span class="verse"><a name="17">17</a>se moun dwat yo ki va mete rad yo, se pou moun inonsan yo lajan an va rete.</span> <span class="verse"><a name="18">18</a>Kay li bati tankou twal anasi, tankou yon ti kay jaden.</span> <span class="verse"><a name="19">19</a>Nan aswè, li moute kabann li rich. Lè li leve, li pa jwenn anyen.</span> <span class="verse"><a name="20">20</a>Malè tonbe sou li tankou lavalas k'ap desann. Yon sèl nwit lan, yon gwo van pote l' ale.</span> <span class="verse"><a name="21">21</a>Yon van lès leve, li pote l' ale. Li rache l' nan kay kote l' ye a.</span> <span class="verse"><a name="22">22</a>Van an ap vante sou li san pitye. Li menm l'ap fè sa li kapab pou l' chape anba l'.</span> <span class="verse"><a name="23">23</a>Moun kontan wè jan li fini. Kote l' pase, y'ap rele chalbari dèyè l'.</span> </p></div</div></div></body></html>