<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 17</strong></div><p><span class="verse"><a name="1">1</a>¶ Souf mwen prèt pou koupe. Mwen pa lwen mouri. Se pou simityè ase mwen bon.</span> <span class="verse"><a name="2">2</a>Kote m' vire, se moun k'ap pase m' nan betiz. Vye pawòl jouman yo enpoze m' dòmi.</span> <span class="verse"><a name="3">3</a>Ou mèt kwè m', Bondye! Se ou menm ankò ki pou bay garanti pou mwen. M' pa gen pesonn lòt ki ka tope ak yo.</span> <span class="verse"><a name="4">4</a>Ou fèmen lespri yo pou yo pa konprann. Pa kite yo gen rezon sou mwen.</span> <span class="verse"><a name="5">5</a>Pawòl la di: Yon moun ap fè gwo fèt pou zanmi l', epi pitit li yo ap mouri grangou anndan lakay li.</span> <span class="verse"><a name="6">6</a>Yo fè koze sou mwen nan pèp la. Yo vin krache nan figi m'!</span> <span class="verse"><a name="7">7</a>Mwen sitèlman nan lapenn, m' pa ka louvri je m'. Mwen fin tounen zo ak po. Ata lonbraj mwen pa fè!</span> <span class="verse"><a name="8">8</a>Moun k'ap mache dwat yo sezi lè yo wè sa. Inonsan yo fin debòde sou mechan an ki vire do bay Bondye.</span> <span class="verse"><a name="9">9</a>Moun k'ap mennen yon vi dwat, se yo ki gen rezon. Sa ki pa mete men yo nan ankenn move zafè kanpe pi rèd sou pozisyon yo.</span> <span class="verse"><a name="10">10</a>¶ Nou tout mèt vin kanpe devan m', mwen p'ap jwenn yonn ladan nou ki gen bon konprann.</span> <span class="verse"><a name="11">11</a>Mwen fin viv! Tout plan m' te gen nan tèt mwen kraze. Mwen pa gen ankenn espwa ankò.</span> <span class="verse"><a name="12">12</a>Yo pretann lannwit se lajounen. Lè fènwa, yo di limyè a pa lwen.</span> <span class="verse"><a name="13">13</a>Se lanmò m'ap tann. Se al kouche nan simityè ki sèl espwa m'.</span> <span class="verse"><a name="14">14</a>Mwen di tonm lan ou se papa m'. Mwen di vèmen ki pral manje m' yo: nou se manman m' ak sè m'.</span> <span class="verse"><a name="15">15</a>Kote ki gen espwa pou mwen ankò? Ki moun ki wè yon bon lavi pou mwen ankò?</span> <span class="verse"><a name="16">16</a>Lè m'a mouri, lè m'a fin desann nan peyi kote mò yo ye a, èske m'a ka pote espwa m' yo ansanm avè m'?</span> </p></div</div></div></body></html>