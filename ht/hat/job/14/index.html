<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 14</strong></div><p><span class="verse"><a name="1">1</a>¶ Nou menm moun, se nan vant fanm nou soti. Lavi nou kout, men li pa manke traka!</span> <span class="verse"><a name="2">2</a>Nou parèt tankou yon flè. Epi lamenm nou fennen. Nou disparèt tankou yon nwaj k'ap pase.</span> <span class="verse"><a name="3">3</a>Epi, Bondye, se sa w'ap louvri je ou gade. Se sa w'ap fè kanpe devan ou pou jije l'?</span> <span class="verse"><a name="4">4</a>Ki moun ki ka fè dlo pwòp soti nan yon sous sal? Pesonn moun.</span> <span class="verse"><a name="5">5</a>Tan chak moun gen pou l' viv la fikse deja depi lontan. Kantite mwa li gen pou l' viv la, se nan men ou sa rete. Anyen pa ka chanje.</span> <span class="verse"><a name="6">6</a>Tanpri, wete je ou sou mwen. Kite m' pran yon ti souf. Tankou moun ki fin pase yon jounen ap travay di, kite m' pran yon ti kanpo.</span> <span class="verse"><a name="7">7</a>¶ Toujou gen yon ti espwa pou yon pyebwa. Yo te mèt koupe l', l'ap toujou pouse ankò, li p'ap mouri.</span> <span class="verse"><a name="8">8</a>Rasin li yo te mèt fin vye nan tè a, bout chouk la te mèt fin chèch,</span> <span class="verse"><a name="9">9</a>depi li jwenn dlo, l'ap boujonnen, l'ap pouse kreyòl.</span> <span class="verse"><a name="10">10</a>Men moun, depi yo mouri, yo tounen kadav. Lè yo kase kòd, ou pa wè kote yo fè.</span> <span class="verse"><a name="11">11</a>Letan ka cheche, larivyè ka sispann koule.</span> <span class="verse"><a name="12">12</a>Men, kote yon moun mouri kouche a, pa gen leve pou li ankò. Poul va fè dan anvan y'a leve vivan ankò, anvan y'a leve soti nan dòmi yo a.</span> <span class="verse"><a name="13">13</a>Si sèlman ou ta vle kache m' nan peyi kote mò yo ye a? Si ou te ka kite m' la jouk kòlè ou la fin pase? Apre sa, ou ta fikse yon dat pou chonje m' ankò.</span> <span class="verse"><a name="14">14</a>Men, sa m'ap di la a? Eske moun mouri ka leve? Sa pa fè anyen. Mwen ta tann move tan sa a fin pase, jouk sa ta bon pou mwen ankò.</span> <span class="verse"><a name="15">15</a>Lè sa a, ou ta rele m', mwen ta reponn ou. Ou ta kontan wè sa ou te fè ak men ou lan.</span> <span class="verse"><a name="16">16</a>¶ Lè sa a, ou ta gade jan m'ap mache a, men, ou pa ta chonje sa m' te konn fè ki mal.</span> <span class="verse"><a name="17">17</a>Ou ta padonnen m' peche m' yo, ou ta mare yo tout fè yon pakèt voye jete.</span> <span class="verse"><a name="18">18</a>Rive yon lè se pou mòn yo anfale, se pou wòch yo woule desann.</span> <span class="verse"><a name="19">19</a>Rive yon lè dlo ap fin manje wòch yo, lapli ap fin bwote tout tè a desann. Konsa tou, rive yon lè ou wete tout espwa nan kè moun.</span> <span class="verse"><a name="20">20</a>Ou kraze yo nèt anba men ou, epi yo mouri. Ou fè moun pa ka rekonèt yo, epi ou voye yo ale.</span> <span class="verse"><a name="21">21</a>Moun fè lwanj pitit mò yo, men mò yo menm yo pa konn anyen. Moun pase yo nan betiz, men yo menm, sa pa di yo anyen.</span> <span class="verse"><a name="22">22</a>Yon sèl soufrans yo santi se sa k'ap manje yo nan tout kò yo a. Se pou tèt pa yo ase y'ap plenyen!</span> </p></div</div></div></body></html>