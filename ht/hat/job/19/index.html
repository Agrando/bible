<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 19</strong></div><p><span class="verse"><a name="1">1</a>¶ Jòb pran lapawòl, li di konsa:</span> <span class="verse"><a name="2">2</a>-Manyè sispann vire lòlòj mwen non! Manyè sispann kraze kouraj mwen ak tout pawòl sa yo?</span> <span class="verse"><a name="3">3</a>Tout tan n'ap plede joure m', n'ap trennen m' nan labou. Nou pa wont jan n'ap malmennen m' la a?</span> <span class="verse"><a name="4">4</a>Menm si mwen ta fè sa m' pa t' dwe fè, ki jan pou sa ta ka fè nou mal?</span> <span class="verse"><a name="5">5</a>Nou konprann nou pi bon pase m'. Nou di se paske mwen antò kifè m'ap pase tray sa a.</span> <span class="verse"><a name="6">6</a>Nou pa wè se Bondye k'ap manyen avè m'. Se li menm ki pran m' nan pèlen.</span> <span class="verse"><a name="7">7</a>Si m' rele anmwe ansasen, pesonn p'ap reponn. Si m' mande jistis, pesonn p'ap kanpe pou defann mwen.</span> <span class="verse"><a name="8">8</a>¶ Bondye bare tout chemen devan mwen. M' pa ka pase. Li fè m' wè tou nwa devan mwen.</span> <span class="verse"><a name="9">9</a>Li fè yo ban m' move non. Li fè m' pèdi tout byen m'.</span> <span class="verse"><a name="10">10</a>Li minen m' tout jan. M'ap deperi. Li wete tout espwa m'. Mwen tankou yon pyebwa yo derasinen.</span> <span class="verse"><a name="11">11</a>Bondye ankòlè nèt sou mwen. Li konsidere m' tankou yon lènmi.</span> <span class="verse"><a name="12">12</a>Li voye yon bann malè sou mwen yon grenn kou, tankou yon lame k'ap atake m'. Yo rive sou mwen san m' pa wè sa. Yo sènen m' anndan lakay mwen.</span> <span class="verse"><a name="13">13</a>Bondye fè frè m' yo renka kò yo sou mwen. Zanmi m' yo kouri pou mwen.</span> <span class="verse"><a name="14">14</a>Tout fanmi mwen yo, tout bon zanmi m' yo disparèt. Moun mwen te konn resevwa lakay mwen bliye m'.</span> <span class="verse"><a name="15">15</a>Ata sèvant lakay mwen pa rekonèt mwen. Pou yo, yo pa janm konnen m'.</span> <span class="verse"><a name="16">16</a>Si mwen rele yon domestik, li pa reponn mwen. Mwen te mèt lapriyè nan pye l', li pa okipe m'.</span> <span class="verse"><a name="17">17</a>Madanm mwen pa ka pran sant mwen. Ata pwòp pitit mwen yo pè pwoche bò kote m'.</span> <span class="verse"><a name="18">18</a>Tout timoun ap pase m' nan betiz. Si m' fè yon ti kanpe, yo pase m' nan tenten.</span> <span class="verse"><a name="19">19</a>Pi bon zanmi m' yo ap gade m' ak degoutans. Sa m' pi renmen yo ap pale sou do m'.</span> <span class="verse"><a name="20">20</a>Mwen tounen zo ak po. Sa ki rete pou m' mouri a pa anyen.</span> <span class="verse"><a name="21">21</a>Nou se zanmi m'. Pitye pou mwen! Pitye! Se Bondye menm ki leve men sou mwen.</span> <span class="verse"><a name="22">22</a>Poukisa pou nou leve dèyè m' tou menm jan ak Bondye? Koulye a, nou pa pèsekite m' kont nou?</span> <span class="verse"><a name="23">23</a>¶ Si sèlman te gen yon moun pou kouche pawòl mwen yo, pou ekri yo sou papye,</span> <span class="verse"><a name="24">24</a>pou grave yo ak sizo sou wòch plat, pou yo toujou rete make!</span> <span class="verse"><a name="25">25</a>Mwen menm, mwen konnen moun ki gen pou vin pran defans mwen an byen vivan. Se li menm an dènye k'ap kanpe sou latè pou pale pou mwen.</span> <span class="verse"><a name="26">26</a>Apre m' fin mouri, l'ap mete m' kanpe bò kote l'. M'a wè Bondye ak pwòp je m'.</span> <span class="verse"><a name="27">27</a>Se mwen menm menm k'ap wè l'. Se p'ap yon lòt moun! Kè m' ap fann,</span> <span class="verse"><a name="28">28</a>paske n'ap mande ki jan pou n' fè m' pase mizè ankò? Ki rezon n'ap jwenn nan mwen pou nou atake m'?</span> <span class="verse"><a name="29">29</a>Men, atansyon pou se pa sou nou nepe a tonbe, lè Bondye va soti pou pini moun ki antò yo. Lè sa a, n'a konnen gen yon moun k'ap jije tout bon.</span> </p></div</div></div></body></html>