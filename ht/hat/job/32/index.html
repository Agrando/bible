<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 32</strong></div><p><span class="verse"><a name="1">1</a>¶ Jòb te sitèlman sèten li te inonsan, twa mesye yo kite sa, yo pa chache reponn li ankò.</span> <span class="verse"><a name="2">2</a>Men, Eliyou ki te kanpe la fè yon sèl kòlè. Eliyou sa a, se pitit Barakèl, moun fanmi Bouz, nan branch fanmi Ranm lan. Li fè yon sèl kòlè sou Jòb, paske Jòb t'ap bay tèt li rezon, li t'ap bay Bondye tò.</span> <span class="verse"><a name="3">3</a>Li te ankòlè sou twa zanmi Jòb yo tou. Yo pa t' jwenn anyen pou yo reponn Jòb. Konsa, yo menm tou, se Bondye yo te bay tout tò a.</span> <span class="verse"><a name="4">4</a>Antan yo twa a t'ap pale, Eliyou te rete la san di anyen, paske yo te pi gran pase l'.</span> <span class="verse"><a name="5">5</a>Lè li wè mesye yo pa t' jwenn anyen ankò pou reponn Jòb, li fè yon sèl kòlè.</span> <span class="verse"><a name="6">6</a>¶ Li pran lapawòl, li di konsa: -Mwen menm, se jenn gason mwen ye. Nou menm, se granmoun nou ye. Se poutèt sa mwen te yon ti jan wont. Mwen te pè antre nan koze a.</span> <span class="verse"><a name="7">7</a>Mwen t'ap di nan kè m': Kite granmoun pale! Kite sa ki gen laj sou tèt yo mete bon konprann yo deyò.</span> <span class="verse"><a name="8">8</a>Men, pou di vre, se lespri Bondye ki gen tout pouvwa a sèl ki pou antre nan tèt yon moun pou ba li bon konprann!</span> <span class="verse"><a name="9">9</a>Se pa laj ki bay moun bon konprann. Se pa cheve blan ki fè moun konnen sa ki dwat.</span> <span class="verse"><a name="10">10</a>Koulye a, mwen ta renmen nou koute m'. Kite m' di nou sa m' konnen sou koze a.</span> <span class="verse"><a name="11">11</a>Mwen tande byen tande tou sa nou di. Mwen te louvri zòrèy mwen gran louvri pou m' pa manke anyen nan pawòl nou yo, pandan n'ap chache mo pou nou di.</span> <span class="verse"><a name="12">12</a>Mwen t'ap swiv sa n'ap di. Men, yonn nan nou pa rive fè Jòb fèmen bouch li. Nou yonn pa rive demanti msye.</span> <span class="verse"><a name="13">13</a>Pa vin di m' nou konprann koulye a se Bondye ki pou reponn. Lèzòm pa kapab.</span> <span class="verse"><a name="14">14</a>Se avè nou Jòb t'ap pale. Se pa avè m'. Konsa, mwen pral reponn msye yon lòt jan.</span> <span class="verse"><a name="15">15</a>¶ Jòb, ou wè mesye yo pa konn sa pou yo di ou. Yo pa jwenn anyen pou reponn ou ankò.</span> <span class="verse"><a name="16">16</a>Mwen t'ap tann yo. Men, koulye a yo fèmen bouch yo. Yo sispann pale, yo pa reponn ou.</span> <span class="verse"><a name="17">17</a>Atòkile, se mwen ki pral pale, mwen pral di ou sa m' konnen nan koze a.</span> <span class="verse"><a name="18">18</a>Mwen plen pawòl nan bouch mwen. Si m' pa pale m'a toufe.</span> <span class="verse"><a name="19">19</a>Pawòl ki nan tèt mwen, ou ta di yon diven k'ap fèmante. Li prèt pou pete veso kote l' ye a.</span> <span class="verse"><a name="20">20</a>Se pou m' pale pou m' ka soulaje konsyans mwen. Se pou m' louvri bouch mwen reponn ou.</span> <span class="verse"><a name="21">21</a>Mwen p'ap pran defans pyès moun. Mwen pa pral achte figi nou yonn la a.</span> <span class="verse"><a name="22">22</a>Mwen pa konn flate moun. Lèfini, si m' ta fè sa, Bondye ki kreye m' lan ta disparèt mwen lapoula.</span> </p></div</div></div></body></html>