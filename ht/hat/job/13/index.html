<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 13</strong></div><p><span class="verse"><a name="1">1</a>¶ Wi, mwen wè tou sa ak de je m'. Mwen tande tou sa ak de zòrèy mwen epi mwen konprann.</span> <span class="verse"><a name="2">2</a>Sa nou konnen an, mwen konnen l' tou. M' pa pi sòt pase nou.</span> <span class="verse"><a name="3">3</a>Men, mwen menm, se ak Bondye ki gen tout pouvwa m' annafè. Se avè l' mwen vle pale pou m' defann kòz mwen.</span> <span class="verse"><a name="4">4</a>Nou menm, kote nou pa konnen nou bay manti. Nou tankou dòktè ki pa janm geri pyès moun.</span> <span class="verse"><a name="5">5</a>Pito nou pe bouch nou! Lè sa a, n'a pase pou moun ki gen bon konprann.</span> <span class="verse"><a name="6">6</a>Koute sa mwen gen sou kè m'. Louvri zòrèy nou pou n' tande jan m' pral plede kòz mwen.</span> <span class="verse"><a name="7">7</a>Se defann nou vle defann Bondye kifè n'ap bay tout manti sa yo, kifè n'ap pale kwochi konsa?</span> <span class="verse"><a name="8">8</a>Se pou li n'ap pran? Se kòz li nou ranmase?</span> <span class="verse"><a name="9">9</a>Pou li, li ta bon pou nou si li t'ap chache konnen sa nou gen nan fon kè nou! Pa konprann nou ka woule Bondye tankou nou woule moun!</span> <span class="verse"><a name="10">10</a>Li ta regle nou byen regle, paske li ta tou wè se figi l' n'ap achte anba chal.</span> <span class="verse"><a name="11">11</a>Nou pa pè gwo pouvwa Bondye a? Nou pa pè li kraze nou?</span> <span class="verse"><a name="12">12</a>Bèl pawòl nou yo pa gen plis valè pase pousyè tè. Repons n'ap ban mwen yo pa kenbe, yo tankou miray sab.</span> <span class="verse"><a name="13">13</a>¶ Koulye a, pe bouch nou! Ban m' yon chans pou m' pale. Sa ki pou rive a te mèt rive!</span> <span class="verse"><a name="14">14</a>Mwen mèt mouri! Zafè! M' mare ren m', m' sere dan m'!</span> <span class="verse"><a name="15">15</a>Bondye te mèt touye m'. Sèl chans mwen se pou m' esplike avè l'.</span> <span class="verse"><a name="16">16</a>Nou pa janm konnen, se sa ki ka sove m', paske moun ki fè mal pa ka parèt devan Bondye.</span> <span class="verse"><a name="17">17</a>Koute byen sa m' pral di la a. Louvri zòrèy nou pou n' tande deklarasyon mwen.</span> <span class="verse"><a name="18">18</a>M' pare pou m' defann kòz mwen, paske mwen konnen mwen nan dwa m'.</span> <span class="verse"><a name="19">19</a>Bondye, èske se ou ki pral plede avè m'? M' tou pare pou m' pe bouch mwen, pou m' asepte lanmò m'.</span> <span class="verse"><a name="20">20</a>De sèl ti chans ase m'ap mande ou. Apre sa, m' p'ap kache pou ou ankò.</span> <span class="verse"><a name="21">21</a>Sispann leve men ou sou mwen. Sispann fè m' pè tout pè sa a.</span> <span class="verse"><a name="22">22</a>Ou mèt pale anvan, m'a reponn ou. Osinon, kite m' pale anvan, w'a reponn mwen.</span> <span class="verse"><a name="23">23</a>¶ Konbe peche, konbe bagay mal mwen fè? Kisa m' fè mwen pa t' dwe fè? Kisa m' fè ki mal?</span> <span class="verse"><a name="24">24</a>Poukisa w'ap kache pou mwen konsa? Poukisa ou fè tankou si se lènmi ou mwen ye?</span> <span class="verse"><a name="25">25</a>Poukisa w'ap chache fè m' pè? Poukisa ou leve dèyè m' konsa? M' tou fini, m' tankou fèy bwa, tankou pay chèch van ap pote ale.</span> <span class="verse"><a name="26">26</a>W'ap akize m' yon bann bagay k'ap fè m' mal. W'ap fè m' peye tou sa m' te fè lè m' te jenn gason.</span> <span class="verse"><a name="27">27</a>Ou mete pye m' nan sèp. Ou veye tout vire tounen m'. Ou gade tout kote m'ap mete pye m'.</span> <span class="verse"><a name="28">28</a>M'ap dekale tankou bwa pouri, tankou rad sizo ap manje.</span> </p></div</div></div></body></html>