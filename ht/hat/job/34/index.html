<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 34</strong></div><p><span class="verse"><a name="1">1</a>¶ Eliyou pran lapawòl ankò. Li di konsa:</span> <span class="verse"><a name="2">2</a>-Nou menm moun lespri yo, koute sa m'ap di nou! Nèg save yo, louvri zòrèy nou!</span> <span class="verse"><a name="3">3</a>Zòrèy konnen lè pawòl bèl menm jan bouch konnen lè manje gou.</span> <span class="verse"><a name="4">4</a>Annou wè kote jistis la ye. Ann mete rezon an kote pou l' ye a.</span> <span class="verse"><a name="5">5</a>Jòb pretann li nan dwa li, se Bondye ki derefize rann li jistis.</span> <span class="verse"><a name="6">6</a>Li di: Si m' di m' antò, se manti m'ap bay. Mwen malad pou m' mouri. Men, m' pa fè anyen ki mal.</span> <span class="verse"><a name="7">7</a>Ou janm jwenn yon moun tankou Jòb? L'ap pase verite Bondye a nan betiz alèz tankou si se dlo l'ap bwè.</span> <span class="verse"><a name="8">8</a>Li fè bann ak moun k'ap fè mechanste yo. L'ap pwonmennen ansanm ak malveyan yo.</span> <span class="verse"><a name="9">9</a>Se li menm menm ki di ak bouch li: Sa pa rapòte anyen, lè yon moun ap chache fè volonte Bondye.</span> <span class="verse"><a name="10">10</a>¶ Nou menm ki gen lespri, koute sa m'ap di. Bondye pa ka fè mechanste. Bondye ki gen tout pouvwa a pa ka nan patipri.</span> <span class="verse"><a name="11">11</a>Li bay chak moun sa yo merite dapre sa yo fè. Li aji ak yo dapre jan yo mennen bak yo.</span> <span class="verse"><a name="12">12</a>Non! Bondye pa janm fè sa ki mal. Bondye ki gen tout pouvwa a pa nan paspouki.</span> <span class="verse"><a name="13">13</a>Se pa yon lòt moun ki te bay Bondye pouvwa pou l' gouvènen latè, ni se pa yon lòt moun ki te mete tou sa ki egziste sou kont li.</span> <span class="verse"><a name="14">14</a>-(we vèsè pwochen)</span> <span class="verse"><a name="15">15</a>Si Bondye te kenbe souf ki bay lavi a pou tèt li, yon sèl kou a, bèt kou moun ta mouri. Yo ta tounen pousyè tè ankò.</span> <span class="verse"><a name="16">16</a>¶ Si nou gen bon konprann, koute sa byen. Louvri zòrèy nou pou nou tande sa m'ap di.</span> <span class="verse"><a name="17">17</a>Eske n'ap kondannen Bondye ki gen tout pouvwa a, epi k'ap rann jistis la? Eske yon moun ki pa vle wè jistis ka gouvènen?</span> <span class="verse"><a name="18">18</a>Bondye pini wa yo lè yo fè sa ki mal. Li pini gwo chèf yo lè yo fè mechanste.</span> <span class="verse"><a name="19">19</a>Li pa nan achte figi chèf yo. Ou te mèt pòv, ou te mèt rich, pa gen diferans pou li, paske se li menm ki fè yo tout.</span> <span class="verse"><a name="20">20</a>Yo rete konsa yo mouri, yo ale nan mitan lannwit. Pèp la annik souke kò l', yo disparèt. Bondye touye gwo chèf yo san li pa leve ti dwèt li.</span> <span class="verse"><a name="21">21</a>L'ap veye tout vire tounen lèzòm. L'ap gade tout kote y'ap mete pye yo.</span> <span class="verse"><a name="22">22</a>Pa gen ankenn fènwa, ni ankenn lonbray ki ka anpeche l' wè sa mechan yo ap fè.</span> <span class="verse"><a name="23">23</a>Li pa bezwen voye manda bay moun pou yo prezante devan l' pou l' jije yo.</span> <span class="verse"><a name="24">24</a>Li pa bezwen nan chache konnen pou l' kraze chèf yo, lèfini pou l' mete lòt moun nan plas yo.</span> <span class="verse"><a name="25">25</a>Paske li konnen dènye sa yo fè. Yon jou lannwit konsa, li desann yo li pilonnen yo anba pye l'.</span> <span class="verse"><a name="26">26</a>Li souflete yo tankou malfektè nan mitan lari pou tout moun ka wè.</span> <span class="verse"><a name="27">27</a>Paske yo te vire do ba li, yo te fè tankou yo pa konnen lòd li bay yo.</span> <span class="verse"><a name="28">28</a>Yo fè, yo fè jouk pòv yo rele mande Bondye sekou, jouk Bondye tande jan piti yo ap rele anba men yo.</span> <span class="verse"><a name="29">29</a>Men, si Bondye rete san l' pa fè anyen, ki moun ki ka di l' kichòy? Si li kache kò li, ki moun ki ka wè l'! Men, pa pè! L'ap veye sou tout moun nan tout peyi.</span> <span class="verse"><a name="30">30</a>Li p'ap kite move chèf gouvènen yo, li p'ap kite yo tann pèlen pou pèp la.</span> <span class="verse"><a name="31">31</a>¶ Men, si yon mechan pale ak Bondye, si li di l': -Wi, mwen te fè sa ki mal. Mwen p'ap fè sa ankò.</span> <span class="verse"><a name="32">32</a>Tanpri. Louvri je m'. Fe m' wè sa m' fè a. Si mwen te aji ak mechanste, mwen p'ap rekonmanse ankò.</span> <span class="verse"><a name="33">33</a>Dapre ou, Jòb, èske se pou Bondye pini l'? Mwen mande ou sa paske m' konnen ou pa dakò ak sa Bondye fè a. Men, se ou menm ki pou deside. Pa mwen menm. Manyè di m' sa ki nan kè ou.</span> <span class="verse"><a name="34">34</a>Moun lespri ansanm ak moun bon konprann k'ap koute m' yo va di m' konsa:</span> <span class="verse"><a name="35">35</a>Jòb ap pale anpil, men li pa konn sa l'ap di. Tou sa l'ap di yo pa gen ni pye ni tèt.</span> <span class="verse"><a name="36">36</a>Egzaminen byen tou sa Jòb di la a. N'a wè li pale tankou yon moun ki mechan nan kè l'.</span> <span class="verse"><a name="37">37</a>Li fin fè kont peche l', koulye a l'ap kenbe tèt ak Bondye. L'ap seye fè nou konprann li pa antò. L'ap plede fè Bondye remontrans.</span> </p></div</div></div></body></html>