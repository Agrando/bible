<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 6</strong></div><p><span class="verse"><a name="1">1</a>¶ Jòb pran lapawòl, li di konsa:</span> <span class="verse"><a name="2">2</a>-Si yo te ka pran pèz lapenn mwen, si yo te ka peze tout malè mwen yo nan balans,</span> <span class="verse"><a name="3">3</a>yo ta jwenn yo pi lou pase tout sab ki bò lanmè. Lè sa a, nou pa ta sezi tande m' pale jan m'ap pale a.</span> <span class="verse"><a name="4">4</a>Bondye ki gen tout pouvwa a plante flèch li yo sou mwen. Pwazon yo a anvayi tout kò m'. Bondye voye sou mwen tout kalite malè pou fè kè m' kase.</span> <span class="verse"><a name="5">5</a>Bourik mawon pa ranni lè li gen zèb pou l' manje. Ni bèf pa rele lè li gen manje devan l'.</span> <span class="verse"><a name="6">6</a>Moun pa manje manje ki san gou, manje ki san sèl. Blan ze pa gen bon gou nan bouch.</span> <span class="verse"><a name="7">7</a>Mwen pa menm gen apeti pou bagay konsa. Tou sa mwen manje fè kè m' tounen.</span> <span class="verse"><a name="8">8</a>¶ Si Bondye te ka ban mwen sa m' mande l' la! Si li te ka fè m' jwenn sa m'ap tann lan!</span> <span class="verse"><a name="9">9</a>Si sèlman sa ta fè l' plezi pou l' touye m'! Si li ta vle lonje men l' pou l' disparèt mwen!</span> <span class="verse"><a name="10">10</a>Se ta va yon gwo konsolasyon pou mwen. Malgre tout soufrans mwen yo, mwen ta danse, mwen ta fè fèt, paske mwen konnen mwen pa janm dezobeyi lòd Bondye ki apa a bay.</span> <span class="verse"><a name="11">11</a>Mwen pa gen fòs pou m' tann ankò. Pa gen ankenn espwa pou mwen. Sa m' bezwen viv toujou fè?</span> <span class="verse"><a name="12">12</a>Se pa wòch mwen ye. Se pa bout fè kò m' ye.</span> <span class="verse"><a name="13">13</a>Mwen pa gen fòs ankò pou m' kenbe. Kote m' vire, mwen pa jwenn sekou.</span> <span class="verse"><a name="14">14</a>¶ Nan tray m'ap pase koulye a, mwen bezwen bon zanmi ki pou soutni m', menm si mwen ta vire do bay Bondye.</span> <span class="verse"><a name="15">15</a>Men, frè m' yo, nou p'ap di m' anyen la a. Nou tankou ravin chèch ki pa gen dlo depi lapli pa tonbe.</span> <span class="verse"><a name="16">16</a>Nan sezon fredi, lè lanèj ap fonn, yo plen dlo sal ki frèt kou glas.</span> <span class="verse"><a name="17">17</a>Men, nan sezon lesèk, pa yon gout dlo! Chalè solèy la cheche yo nèt.</span> <span class="verse"><a name="18">18</a>Bann vwayajè yo kite chemen yo pou y' al dèyè dlo. Yo pèdi nan dezè a. Yo mouri.</span> <span class="verse"><a name="19">19</a>Vwayajè ki soti nan peyi Cheba ak nan peyi Saba ap touye tèt yo chache dlo.</span> <span class="verse"><a name="20">20</a>Yo pa ka jwenn. Rive devan ravin lan, yo pa konn sa pou yo fè.</span> <span class="verse"><a name="21">21</a>Wi, mezanmi. Nou tankou yon ravin chèch pou mwen. Nou wè nan ki eta mwen ye, nou pè, n'ap renka kò nou dèyè.</span> <span class="verse"><a name="22">22</a>¶ Eske m' te mande nou pou nou fè m' kado kichòy? Osinon pou nou fè yon moun kado pou mwen nan sa nou genyen?</span> <span class="verse"><a name="23">23</a>Eske mwen te mande nou pou nou vin wete m' anba grif yon lènmi, osinon pou nou delivre m' anba men yon moun k'ap fè m' soufri?</span> <span class="verse"><a name="24">24</a>Bon. Pale avè m'. Si m' antò, fè m' wè kote m' antò a. Lè sa a, m'a pe bouch mwen. M'a koute nou.</span> <span class="verse"><a name="25">25</a>Pawòl ki pale verite bon pou tande. Men, m' pa wè sa nou vle di m' la a.</span> <span class="verse"><a name="26">26</a>Ou di mwen fin dekouraje. Se depale m'ap depale. Poukisa atò w'ap kritike pawòl mwen yo konsa?</span> <span class="verse"><a name="27">27</a>Konsa tou, ou ta rive jwe lajan sou tèt timoun san papa. Ou ta fè lajan sou tèt bon zanmi ou.</span> <span class="verse"><a name="28">28</a>Koulye a, monchè, tanpri, gade m' nan je. Mwen p'ap ba ou manti.</span> <span class="verse"><a name="29">29</a>Tounen non! Pa fè m' lenjistis sa a! Tounen, mwen di ou. Se kòz mwen m'ap defann.</span> <span class="verse"><a name="30">30</a>Eske se manti m'ap bay? Dapre nou, mwen pa konnen sa ki byen ak sa ki mal?</span> </p></div</div></div></body></html>