<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 22</strong></div><p><span class="verse"><a name="1">1</a>¶ Lè sa a, Elifaz, moun lavil Teman an, pran lapawòl. Li di konsa:</span> <span class="verse"><a name="2">2</a>-Eske yon moun ka itil Bondye? Non! Ata moun ki gen bon konprann yo, se tèt yo ase yo itil.</span> <span class="verse"><a name="3">3</a>Lè ou fè sa ki byen, ki enterè Bondye ki gen tout pouvwa a jwenn nan sa? Sa sa rapòte l' lè ou mennen bak ou dwat?</span> <span class="verse"><a name="4">4</a>Eske se paske ou gen krentif pou Bondye kifè l'ap rale zòrèy ou konsa, kifè l'ap trennen ou nan tribinal li?</span> <span class="verse"><a name="5">5</a>¶ Non. Se paske ou fè anpil peche. Se paske ou te san limit nan fè mechanste.</span> <span class="verse"><a name="6">6</a>Ou fè frè ou ba ou garanti pou lajan li pa t' dwe ou. Ou pran ata rad ki sou li, ou kite l' toutouni.</span> <span class="verse"><a name="7">7</a>Ou refize bay moun ki te swaf yo ti gout dlo. Ou refize bay moun ki te grangou yo moso pen.</span> <span class="verse"><a name="8">8</a>Ou pwofite fòs ou ak pozisyon ou pou pran tout peyi a pou ou.</span> <span class="verse"><a name="9">9</a>Ou refize lonje men ou bay vèv yo. Ou maltrete timoun ki san papa yo.</span> <span class="verse"><a name="10">10</a>Se poutèt sa, kote ou rive se pèlen yo pare pou ou. Ou rete konsa, kè ou kase.</span> <span class="verse"><a name="11">11</a>Sitèlman fè nwa, ou pa ka wè. Ou nan dlo jouk nan kou!</span> <span class="verse"><a name="12">12</a>Eske se pa anwo nèt nan syèl la Bondye rete? Se anba pou li voye je l' pou l' ka wè zetwal yo.</span> <span class="verse"><a name="13">13</a>Ou konn sa, epi w'ap di: Sa Bondye ka konnen? Li kache dèyè nwaj yo, ki jan pou l' jije sa k'ap pase sou latè?</span> <span class="verse"><a name="14">14</a>Nwaj yo twò pwès, li pa ka wè. Se sou fetay syèl la l'ap mache.</span> <span class="verse"><a name="15">15</a>¶ Ou vle mache pye pou pye dèyè mechan yo, nan move chemen yo te toujou pran depi lontan an!</span> <span class="verse"><a name="16">16</a>Yo mouri anvan lè yo tou. Yo tankou lavalas: anvan ou bat je ou, yo pase.</span> <span class="verse"><a name="17">17</a>Yo menm tou yo t'ap di Bondye: Wete kò ou sou nou! Kisa Bondye ki gen tout pouvwa a ka fè nou?</span> <span class="verse"><a name="18">18</a>Atò, se Bondye menm ki te plen kay yo ak richès. Mwen pa janm konprann ki jan mechan yo ka fè di sa.</span> <span class="verse"><a name="19">19</a>Men, lè y'ap pini mechan yo, moun ki mache dwat yo va kontan, inonsan yo va pase yo nan rizib.</span> <span class="verse"><a name="20">20</a>Gade jan grannèg yo fini non! Dife boule tou sa yo te genyen.</span> <span class="verse"><a name="21">21</a>¶ Jòb monchè, byen ak Bondye ankò, tande! Sispann chache l' kont!</span> <span class="verse"><a name="22">22</a>Koute pawòl li t'ap di ou yo. Kenbe yo nan kè ou.</span> <span class="verse"><a name="23">23</a>Wi, tounen vin jwenn li, san lògèy nan kè ou. Sispann fè sa ki mal lakay ou.</span> <span class="verse"><a name="24">24</a>Voye tout lò ou jete nan fatra. Pi bon pyès lò ou yo, jete yo nan galèt larivyè.</span> <span class="verse"><a name="25">25</a>Se Bondye ki gen tout pouvwa a ki va tout lò ou. Se li menm ki va gwo pil lajan byen wo pou ou.</span> <span class="verse"><a name="26">26</a>Paske, lè sa a, se nan Bondye ki gen tout pouvwa a w'a jwenn tout plezi ou. Se sou Bondye w'a toujou gade.</span> <span class="verse"><a name="27">27</a>Lè w'a lapriyè nan pye l', l'a reponn ou. W'a kenbe tout pwomès ou fè l' yo.</span> <span class="verse"><a name="28">28</a>Tout zafè ou va mache byen. Limyè va klere byen bèl sou tout wout ou.</span> <span class="verse"><a name="29">29</a>Bondye kraze lògèy moun awogan. Men, li sove moun ki bese tèt devan li.</span> <span class="verse"><a name="30">30</a>L'ap delivre ou si ou inonsan. L'a sove ou, si ou pa janm sal men ou nan anyen.</span> </p></div</div></div></body></html>