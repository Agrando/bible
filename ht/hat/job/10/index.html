<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 10</strong></div><p><span class="verse"><a name="1">1</a>¶ M' degoute ak lavi a. M' pa ka kenbe ankò. Kite m' plenn sò mwen! Kite m' di tout lapenn ki nan kè mwen!</span> <span class="verse"><a name="2">2</a>M'a di Bondye: Tanpri, pa kondannen m'. Fè m' konnen poukisa ou leve dèyè m' konsa.</span> <span class="verse"><a name="3">3</a>Eske ou gen rezon pou ou fè m' tou sa w'ap fè m' lan, pou ou meprize sa ou fè ak men ou, pou ou ri lè mechan yo ap fè konfyolo yo?</span> <span class="verse"><a name="4">4</a>Eske ou wè sa k'ap fèt sou latè tankou nou menm moun nou wè l' la?</span> <span class="verse"><a name="5">5</a>Lavi ou pa tankou lavi pa nou. Nou gen pou nou mouri, ou menm w'ap toujou la.</span> <span class="verse"><a name="6">6</a>W'ap chache dènye ti peche moun fè. Ou dèyè pou ou konnen tou sa mwen fè ki mal.</span> <span class="verse"><a name="7">7</a>Ou konnen m' pa antò. Pa gen moun ki ka sove m' anba men ou!</span> <span class="verse"><a name="8">8</a>¶ Se ak men ou ou te fè m'. Se avè l' ou te ban m' fòm mwen. Epi se ak menm men sa yo ou vle detwi m' ankò?</span> <span class="verse"><a name="9">9</a>Chonje se ou menm ki fè m' ak labou tè wouj. Koulye a, ou pral kraze m' fè m' tounen pousyè?</span> <span class="verse"><a name="10">10</a>Se ou menm ki bay papa m' fòs pou li fè m'. Ou fè m' devlope nan vant manman mwen.</span> <span class="verse"><a name="11">11</a>Ou fè tout zo ak tout venn nan kò m'. Ou kouvri yo ak vyann epi ak po.</span> <span class="verse"><a name="12">12</a>Lèfini, ou fè m' kado lavi. Ou veye avèk prekosyon pou m' pa mouri.</span> <span class="verse"><a name="13">13</a>Men, ou te gen yon lòt lide dèyè tèt ou. Koulye a, mwen konnen ou te pare yon lòt bagay pou mwen.</span> <span class="verse"><a name="14">14</a>¶ Ou t'ap veye m' pou wè si m' t'ap fè sa m' pa t' dwe fè. Ou pa t'ap kite anyen pase pou mwen.</span> <span class="verse"><a name="15">15</a>Si m' antò, zafè m' pa bon! Mwen te mèt inonsan, m' pa ka leve tèt devan ou. Mwen wont, se yon pòv malere mwen ye devan ou.</span> <span class="verse"><a name="16">16</a>Si m' leve tèt mwen, ou fann dèyè m' tankou yon lyon dèyè bèt pou l' manje. Ou rive fè mirak pou ou ka fè m' lapenn.</span> <span class="verse"><a name="17">17</a>Ou toujou pare pou fè yon atak sou mwen. Chak jou w'ap vin pi ankòlè. Se san pran souf w'ap voye lafliksyon sou mwen yonn apre lòt.</span> <span class="verse"><a name="18">18</a>Bondye, poukisa ou te kite m' soti nan vant manman m'? Mwen ta mouri anvan pesonn ta wè m'.</span> <span class="verse"><a name="19">19</a>Soti nan vant, ale nan simityè, se tankou si m' pa t' janm fèt.</span> <span class="verse"><a name="20">20</a>Mwen pa rete lontan pou m' viv ankò. Kite m' pou kont mwen! Ban m' yon ti kanpo. Kite m' jwi de twa jou ki rete m' yo non!</span> <span class="verse"><a name="21">21</a>Talè konsa mwen prale pou m' pa janm tounen. Mwen prale nan peyi kote ki fè nwa a, kote moun pè a,</span> <span class="verse"><a name="22">22</a>nan peyi kote se fènwa ak dezòd ase ki gen toutan, kote menm gwo lajounen fè nwa tankou lannwit!</span> </p></div</div></div></body></html>