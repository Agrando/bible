<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 15</strong></div><p><span class="verse"><a name="1">1</a>¶ Fwa sa a, Elifaz, moun lavil Teman an, pran lapawòl ankò, li di konsa:</span> <span class="verse"><a name="2">2</a>-Lè yon moun gen bon konprann, se pa avèk pawòl anlè pou li reponn. Li p'ap chita ap fè jazè.</span> <span class="verse"><a name="3">3</a>Li p'ap rete ap defann tèt li ak mo ki pa vle di anyen, ak bèl diskou ki pa sèvi anyen.</span> <span class="verse"><a name="4">4</a>Ou menm menm, ou al pi lwen. Dapre sa ou di la a, moun pa bezwen gen krentif pou Bondye ankò. Pa gen nesesite pou moun lapriyè Bondye.</span> <span class="verse"><a name="5">5</a>Jan ou pale a, yo wè ou se yon moun ki mechan nan fon kè ou. Ou pale tankou moun k'ap kache yon bagay.</span> <span class="verse"><a name="6">6</a>Se bouch ou menm k'ap kondannen ou. Se pa mwen. Se pawòl nan bouch ou menm k'ap fini avè ou.</span> <span class="verse"><a name="7">7</a>Manyè di m' non: Eske se ou menm premye moun Bondye te fè? Eske ou te fèt anvan tout mòn yo?</span> <span class="verse"><a name="8">8</a>Eske ou te la lè Bondye t'ap fè plan travay li, kifè ou konnen pase tout moun?</span> <span class="verse"><a name="9">9</a>Kisa ou konnen nou menm nou pa konnen? Kisa ou konprann nou menm nou pa ka konprann?</span> <span class="verse"><a name="10">10</a>Se nan bouch granmoun lontan, granmoun cheve blan ki pi gran pase papa ou nou pran tout konesans pa nou.</span> <span class="verse"><a name="11">11</a>Poukisa ou pa asepte ankourajman Bondye voye ba ou a? Poukisa ou pa koute nou? N'ap pale byen dousman avè ou la a.</span> <span class="verse"><a name="12">12</a>Men, gade jan ou move! W'ap louvri je ou sou nou!</span> <span class="verse"><a name="13">13</a>W'ap pase kòlè ou sou Bondye. W'ap plede joure l'.</span> <span class="verse"><a name="14">14</a>Ki jan ou ta vle pou moun san repwòch devan Bondye? Pou moun ki soti nan vant fanm gen rezon devan Bondye?</span> <span class="verse"><a name="15">15</a>Ata zanj li yo, Bondye pa fè yo konfyans. Yo menm tou yo pa fin bon nèt nan je l'.</span> <span class="verse"><a name="16">16</a>Ale wè atò pou moun, ki pèvèti, ki pa vo anyen, ki fè mechanste tankou yo bwè dlo!</span> <span class="verse"><a name="17">17</a>¶ Koulye a, Jòb, koute m'. Kite m' esplike avè ou! Mwen pral di ou sa mwen menm mwen wè.</span> <span class="verse"><a name="18">18</a>Moun ki gen bon konprann moutre m' anpil verite. Yo pa t' kache m' anyen. Yo menm, se nan bouch granmoun lontan yo te pran l'.</span> <span class="verse"><a name="19">19</a>Granmoun sa yo t'ap viv nan peyi Bondye te ba yo pou yo menm ase, san ankenn moun lòt nasyon pa t' mele ak yo.</span> <span class="verse"><a name="20">20</a>Mechan yo pase tout lavi yo nan tèt chaje. Moun k'ap plede maltrete parèy yo p'ap viv lontan.</span> <span class="verse"><a name="21">21</a>Rèl moun k'ap soufri yo ap kònen nan zòrèy yo. Lè zafè yo pi bon, se lè sa a vòlè tonbe sou yo.</span> <span class="verse"><a name="22">22</a>Yo pa gen espwa chape nan fènwa a, paske manchèt pare ap tann yo.</span> <span class="verse"><a name="23">23</a>Y'ap kouri adwat agoch, y'ap chache manje. Yo konnen wè pa wè y'ap pran yo.</span> <span class="verse"><a name="24">24</a>Lanmò fè yo pè. Malè ak lafliksyon ap tonbe sou yo tankou yon wa ki tou pare pou batay.</span> <span class="verse"><a name="25">25</a>Men sa k'ap tann moun k'ap lonje men nan figi Bondye, moun ki pa pè kenbe tèt ak Bondye.</span> <span class="verse"><a name="26">26</a>Yo kache dèyè pwotèj anfe yo epi yo fonse sou Bondye.</span> <span class="verse"><a name="27">27</a>Figi yo gra kou chat. Men gwosè vant yo ak grès!</span> <span class="verse"><a name="28">28</a>Yo rete nan lavil ki fin kraze, nan kay moun kouri kite, kay ki fin tounen mazi.</span> <span class="verse"><a name="29">29</a>Yo p'ap janm rich toutan. Sa yo genyen an la pou yon tan. Menm lonbray yo ap disparèt.</span> <span class="verse"><a name="30">30</a>Yo p'ap ka kouri pou fènwa a. Y'ap tankou yon pyebwa dife boule tout branch li yo epi van bwote tout flè l' yo ale.</span> <span class="verse"><a name="31">31</a>Yo pa bezwen konte sou pozisyon yo. Nou konnen sa p'ap sèvi yo anyen.</span> <span class="verse"><a name="32">32</a>Anvan yo donnen, branch yo ap fennen. boujon yo p'ap pouse fèy ankò.</span> <span class="verse"><a name="33">33</a>Y'ap tankou yon pye rezen ki pèdi tout grap rezen vèt yo, tankou yon pye oliv ki pèdi tout flè l'.</span> <span class="verse"><a name="34">34</a>Wi, mechan yo p'ap gen pitit. Dife ap boule tout kay yo bati ak lajan yo volè.</span> <span class="verse"><a name="35">35</a>Lè yon moun ap chache fè moun mal, se sou li malè a tonbe. Se pwòp tèt li l'ap twonpe.</span> </p></div</div></div></body></html>