<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/job/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/job">Job</a> &gt <strong>Chapter 36</strong></div><p><span class="verse"><a name="1">1</a>¶ Eliyou pran pale ankò, li di konsa:</span> <span class="verse"><a name="2">2</a>-Pran yon ti pasyans. Kite m' fè yon ti pale ankò, paske m' poko fin di sa m' gen pou m' di pou pran defans Bondye.</span> <span class="verse"><a name="3">3</a>Mwen pral sèvi ak tou sa mwen konnen pou m' moutre ou se Bondye ki kreye m' lan ki gen rezon.</span> <span class="verse"><a name="4">4</a>Mwen p'ap bay manti nan sa m'ap di la a. Se yon nonm ki gen anpil konesans k'ap pale avè ou la a.</span> <span class="verse"><a name="5">5</a>¶ Bondye gen pouvwa. Li pa meprize pesonn. Pa gen anyen li pa konprann.</span> <span class="verse"><a name="6">6</a>Li p'ap kite mechan yo viv lontan. Li toujou aji ak pòv yo san patipri.</span> <span class="verse"><a name="7">7</a>Li defann kòz moun ki mache dwat yo. Li mete yo chèf pou yo gouvènen tankou wa. Toutan tout moun ap pale byen pou yo.</span> <span class="verse"><a name="8">8</a>Men, si Bondye mete yo nan chenn, si lafliksyon makònen nan tout kò yo,</span> <span class="verse"><a name="9">9</a>Bondye va louvri je yo pou yo ka wè tou sa y'ap fè a. Li moutre yo se lògèy k'ap fè yo fè peche.</span> <span class="verse"><a name="10">10</a>Li pale nan zòrèy yo pou avèti yo. Li mande yo pou yo sispann fè sa ki mal.</span> <span class="verse"><a name="11">11</a>Si yo koute Bondye, si yo soumèt devan li, y'a viv rès lavi yo nan kè kontan ak nan plezi.</span> <span class="verse"><a name="12">12</a>Si se pa sa, y'ap rete konsa y'ap mouri. Y'ap desann kote mò yo ye a san yo pa konnen.</span> <span class="verse"><a name="13">13</a>Men, mechan yo ap fè tèt di. Yo fache pi rèd. Yo te mèt anba kou, yo p'ap mande sekou.</span> <span class="verse"><a name="14">14</a>Yo jenn gason toujou, yo gen tan mouri. Yo t'ap mennen yon lavi dezòd.</span> <span class="verse"><a name="15">15</a>¶ Men, Bondye pran soufrans lan, li sèvi avè l' pou li moutre lèzòm anpil bagay. Se lè yo anba tray, li louvri lespri yo.</span> <span class="verse"><a name="16">16</a>Ou menm tou, Bondye vle wete ou nan gwo lapenn sa a, pou ou ka rive gen jwisans san moun pa chache ou kont. Te gen yon lè tab ou te chaje ak bon manje.</span> <span class="verse"><a name="17">17</a>Lè sa a, ou te fè menm lide ak mechan yo. Koulye a, yo pral pini ou jan ou merite l' la.</span> <span class="verse"><a name="18">18</a>Veye zo ou! Pa kite richès vire tèt ou ankò! Pa kite yo achte ou ak lajan osinon ak gwo kado!</span> <span class="verse"><a name="19">19</a>Se pou ou jije tout moun, rich kou pòv, gwonèg la tankou nèg fèb la.</span> <span class="verse"><a name="20">20</a>Pa kraze moun ki pa anyen pou ou pou mete fanmi ou nan plas yo.</span> <span class="verse"><a name="21">21</a>Atansyon pou ou pa fè sa ki mal. Se pou sa menm w'ap soufri konsa.</span> <span class="verse"><a name="22">22</a>Gade jan Bondye gen anpil pouvwa. Pa gen pi gran mèt pase l'.</span> <span class="verse"><a name="23">23</a>Pesonn pa ka di Bondye sa pou l' fè. Pesonn pa ka di l' sa l' fè a mal.</span> <span class="verse"><a name="24">24</a>¶ Se pou ou fè lwanj travay li pito, tankou tout moun toujou fè l' la.</span> <span class="verse"><a name="25">25</a>Se bèl bagay pou tout moun wè. Yo rete byen lwen, y'ap gade.</span> <span class="verse"><a name="26">26</a>Wi. Nou p'ap janm ka fin konprann jan Bondye gen pouvwa! Nou p'ap janm ka fin konnen depi kilè Bondye la.</span> <span class="verse"><a name="27">27</a>Se li menm ki rale dlo sou latè, ki fè l' tounen vapè nan nwaj yo pou bay lapli.</span> <span class="verse"><a name="28">28</a>Lèfini, li kite lapli soti nan syèl la tonbe sou tout moun sou latè.</span> <span class="verse"><a name="29">29</a>Pesonn pa konnen ki jan nwaj yo fè deplase, ki jan loraj fè gwonde nan syèl kote Bondye rete a.</span> <span class="verse"><a name="30">30</a>Li kouvri syèl la ak nwaj yo. Li kouvri tout tèt mòn yo.</span> <span class="verse"><a name="31">31</a>Se konsa li bay pèp la manje. Li ba yo manje an kantite.</span> <span class="verse"><a name="32">32</a>Li kenbe zèklè yo nan pla men li. Li bay lòd pou loraj tonbe kote li menm li vize a.</span> <span class="verse"><a name="33">33</a>Loraj la anonse move tan. Ata bèt yo santi move tan an ap vini.</span> </p></div</div></div></body></html>