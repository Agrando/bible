<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/lam/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/lam">Lamentations</a> &gt <strong>Chapter 5</strong></div><p><span class="verse"><a name="1">1</a>¶ Seyè, gade sa ki te rive nou non! Voye je gade nou. Wè nan ki mizè nou ye!</span> <span class="verse"><a name="2">2</a>Peyi nou an nan men moun lòt nasyon! Yo pran kay nou pou yo.</span> <span class="verse"><a name="3">3</a>Nou se timoun san papa. Manman nou tankou fanm ki pèdi mari yo.</span> <span class="verse"><a name="4">4</a>Se achte pou n' achte dlo pou nou bwè. Si nou pa gen lajan, nou pa jwenn bwa pou nou boule.</span> <span class="verse"><a name="5">5</a>N'ap travay di tankou bourik, tankou bèf kabwa. Nou bouke, nou pa ka pran kanpo.</span> <span class="verse"><a name="6">6</a>Pou nou ka jwenn manje pou nou manje nou blije ap lonje men bay peyi Lejip ak peyi Lasiri.</span> <span class="verse"><a name="7">7</a>Zansèt nou yo fè peche. Yo pa la ankò! Se nou menm k'ap peye pou sa yo te fè.</span> <span class="verse"><a name="8">8</a>Moun k'ap gouvènen nou yo se esklav yo ye. Pesonn pa ka delivre nou anba men yo.</span> <span class="verse"><a name="9">9</a>Se gwo danje lè nou soti al dèyè manje. Ansasen toupatou nan peyi a.</span> <span class="verse"><a name="10">10</a>Grangou ban nou lafyèb. Kò nou cho kou dife.</span> <span class="verse"><a name="11">11</a>Yo fè kadejak sou madanm nou sou mòn Siyon an. Nan tout ti bouk peyi Jida yo yo kenbe pitit fi nou yo.</span> <span class="verse"><a name="12">12</a>Yo pran chèf nou yo, yo pann yo. Yo derespekte granmoun nou yo.</span> <span class="verse"><a name="13">13</a>Yo fòse jenn gason nou yo rale moulen. Ti gason nou yo ap titibe anba gwo chay bwa.</span> <span class="verse"><a name="14">14</a>Granmoun yo pa chita nan pòtay lavil la ankò. Jennmoun nou yo pa chante ankò.</span> <span class="verse"><a name="15">15</a>Pa gen kè kontan lakay nou. Nou pa danse ankò! Lapenn plen kè nou!</span> <span class="verse"><a name="16">16</a>Tou sa ki te konn ban nou kè kontan disparèt. Nou te peche, malè tonbe sou nou.</span> <span class="verse"><a name="17">17</a>¶ Nou malad nan fon kè nou, nou pa ka wè tèlman n'ap kriye,</span> <span class="verse"><a name="18">18</a>paske mòn Siyon an tounen savann. Se bèt nan bwa ase ki rete la.</span> <span class="verse"><a name="19">19</a>Men ou menm, Seyè, ou wa pou tou tan. W'ap gouvènen jouk sa kaba.</span> <span class="verse"><a name="20">20</a>Poukisa ou lage nou pou tout tan sa a? Gen lè ou p'ap janm chonje nou ankò!</span> <span class="verse"><a name="21">21</a>Seyè, fè nou tounen vin jwenn ou non! Fè nou tounen vin jwenn ou! Fè nou viv jan nou te konn viv nan tan lontan an non!</span> <span class="verse"><a name="22">22</a>Eske ou voye nou jete pou tout bon? Pou di ou p'ap janm sispann fache sou nou?</span> </p></div</div></div></body></html>