<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/lam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/lam">Lamentations</a> &gt <strong>Chapter 3</strong></div><p><span class="verse"><a name="1">1</a>¶ Mwen se yon nonm ki konnen mizè moun gen pou pase lè Bondye ankòlè sou yo, lè Bondye ap pini yo.</span> <span class="verse"><a name="2">2</a>Li trennen m', li fè m' mache nan fènwa san yon ti limyè pou klere m'.</span> <span class="verse"><a name="3">3</a>Tout lajounen, l'ap plede bat mwen san rete.</span> <span class="verse"><a name="4">4</a>Po kò m' fin chire, vyann mwen parèt deyò konsa. Li kraze tout zo nan kò m'.</span> <span class="verse"><a name="5">5</a>Li fèmen m' nan yon koridò mizè ak lafliksyon.</span> <span class="verse"><a name="6">6</a>Li fè m' rete kote ki fènwa a tankou moun mouri yo.</span> <span class="verse"><a name="7">7</a>Li moute yon miray, li fèmen kote m' ye a, m' pa ka chape. Li mare m' ak gwo chenn.</span> <span class="verse"><a name="8">8</a>Tout rele mwen rele byen fò, pesonn p'ap tande m'.</span> <span class="verse"><a name="9">9</a>Li simen gwo wòch toupatou sou wout mwen. Kote m' vire, chak pa mwen fè, m' bite.</span> <span class="verse"><a name="10">10</a>Tankou yon lous, li biske kò l', l'ap veye m'. Tankou yon lyon, li kache, l'ap tann mwen.</span> <span class="verse"><a name="11">11</a>Li fè m' tonbe nan bwa. Li filange tout kò m'. Lèfini, li lage m'.</span> <span class="verse"><a name="12">12</a>Li mete flèch nan banza li, li vize. Se sou mwen l'ap voye yo.</span> <span class="verse"><a name="13">13</a>Li fè flèch li yo antre fon nan kò m'.</span> <span class="verse"><a name="14">14</a>Tout moun nan peyi a ap pase m' nan betiz. Se toutan y'ap fè chante sou mwen.</span> <span class="verse"><a name="15">15</a>Li plen vant mwen ak manje anmè kou fyèl. Li fè m' bwè labsent jouk mwen sou.</span> <span class="verse"><a name="16">16</a>Li fwote tout figi m' atè, li fè m' kase dan m' nan wòch.</span> <span class="verse"><a name="17">17</a>Mwen pa konnen sa yo rele kè poze. Mwen bliye sa yo rele kè kontan.</span> <span class="verse"><a name="18">18</a>Mwen di: M' pa gen lontan pou m' viv ankò. M' pèdi tout espwa mwen te gen nan Bondye.</span> <span class="verse"><a name="19">19</a>Lè m' chonje nan ki mizè mwen ye, jan m'ap mache pwonmennen san rete, se tankou yon labsent, yon fyèl m'ap vale.</span> <span class="verse"><a name="20">20</a>Wi, lè m' chonje sa, kè m' sere, m' santi kè m' ap rache</span> <span class="verse"><a name="21">21</a>¶ Men, mwen reprann kouraj lè m' chonje yon sèl bagay.</span> <span class="verse"><a name="22">22</a>Seyè a pa janm sispann renmen nou. L'ap toujou gen pitye pou nou.</span> <span class="verse"><a name="23">23</a>Tankou solèy la ki leve chak maten konsa tou l'ap toujou kenbe pawòl li.</span> <span class="verse"><a name="24">24</a>Mwen di: Se Seyè a ki tout mwen. Se nan li mwen mete tout espwa m'.</span> <span class="verse"><a name="25">25</a>Seyè a bon pou tout moun ki mete konfyans yo nan li, pou moun k'ap konte sou li.</span> <span class="verse"><a name="26">26</a>Sa bon pou nou rete dousman ap tann li vin delivre nou.</span> <span class="verse"><a name="27">27</a>Sa bon pou nou aprann sipòte depi nou tou jenn.</span> <span class="verse"><a name="28">28</a>Lè Bondye ap manyen ak nou, ann chita pou kont nou san di anyen.</span> <span class="verse"><a name="29">29</a>Nou pa bezwen plenyen. Nou pa janm konnen, ka gen espwa toujou.</span> <span class="verse"><a name="30">30</a>Se pou n' pare figi n' pou n' pran souflèt. Se pou n' asepte tou sa yo fè nou.</span> <span class="verse"><a name="31">31</a>Bondye sèl Mèt la p'ap janm lage nou nèt.</span> <span class="verse"><a name="32">32</a>Li ka fè nou lapenn, men l'ap gen pitye pou nou paske li renmen nou anpil.</span> <span class="verse"><a name="33">33</a>Li pa pran plezi nan fè nou soufri, ni nan ban nou lapenn.</span> <span class="verse"><a name="34">34</a>Atò, se konnen Seyè a, Bondye sèl Mèt la, pa konnen lè y'ap kraze prizonye anba baton,</span> <span class="verse"><a name="35">35</a>lè yo derefize rekonèt dwa Bondye ban nou,</span> <span class="verse"><a name="36">36</a>lè y'ap bay move jijman nan tribinal! Atò, se konnen li pa konnen!</span> <span class="verse"><a name="37">37</a>¶ Depi Bondye Sèl Mèt la pale, se fini! Sa l' di se sak fèt.</span> <span class="verse"><a name="38">38</a>Tou sa ki rive an byen osinon an mal, se li menm ki penmèt sa.</span> <span class="verse"><a name="39">39</a>Lè nou anba bwa pou peche nou yo sa nou bezwen plenyen fè!</span> <span class="verse"><a name="40">40</a>Annou gade jan n'ap mennen bak nou! Ann egzaminen byen jan n'ap viv la! Lèfini, ann tounen vin jwenn Bondye!</span> <span class="verse"><a name="41">41</a>Ann leve bra nou nan syèl la, ann lapriyè nan pye l'!</span> <span class="verse"><a name="42">42</a>¶ Nou peche, nou kenbe tèt avè ou! Men, ou menm ou pa padonnen nou.</span> <span class="verse"><a name="43">43</a>Ou move pi rèd, ou fann nan kò nou! Ou te san pitye. Ou touye nou.</span> <span class="verse"><a name="44">44</a>Ou vlope kò ou nan yon gwo nwaj nwa pou lapriyè nou pa rive nan zòrèy ou.</span> <span class="verse"><a name="45">45</a>Ou fè nou tounen yon depotwa, yon pil fatra nan mitan lòt nasyon sou latè yo.</span> <span class="verse"><a name="46">46</a>Tout lènmi nou yo ap lave bouch yo sou nou.</span> <span class="verse"><a name="47">47</a>N'ap viv ak kè sote, si se pa lanmò, se gwo danje, se gwo malè!</span> <span class="verse"><a name="48">48</a>De je m' yo ap ponpe dlo tankou larivyè, lè m' wè malè ki tonbe sou pèp mwen an!</span> <span class="verse"><a name="49">49</a>Dlo ap koule nan je m' san rete. Li p'ap janm sispann,</span> <span class="verse"><a name="50">50</a>jouk jou Seyè a va rete nan syèl la, l'a voye je l' gade, l'a wè!</span> <span class="verse"><a name="51">51</a>Wi, kè m' fè m' mal pou m' wè sa ki rive moun lavil mwen yo!</span> <span class="verse"><a name="52">52</a>Yon bann moun ki pa vle wè m' san m' pa fè yo anyen pran kouri dèyè m' tankou yon zwazo y'ap chache pran.</span> <span class="verse"><a name="53">53</a>Yo lage m' tou vivan nan yon twou. Yo fèmen bouch twou a ak wòch.</span> <span class="verse"><a name="54">54</a>Dlo te prèt pou kouvri tèt mwen. Mwen di: Fwa sa a m' pran!</span> <span class="verse"><a name="55">55</a>¶ Nan twou kote m' te ye a, Seyè, mwen rele ou!</span> <span class="verse"><a name="56">56</a>Ou tande vwa m'. Tanpri, pa bouche zòrèy ou lè m'ap lapriyè nan pye ou.</span> <span class="verse"><a name="57">57</a>Wi, lè m' rele ou, ou pwoche. Ou di m' mwen pa bezwen pè!</span> <span class="verse"><a name="58">58</a>Bondye Sèl Mèt, ou pran ka m' an konsiderasyon. Ou sove lavi m'.</span> <span class="verse"><a name="59">59</a>Seyè, ou wè tout lenjistis y'ap fè m'. Tanpri, defann kòz mwen.</span> <span class="verse"><a name="60">60</a>Ou wè jan yo soti pou pwofite sou mwen, jan y'ap fè konplo pou touye m'.</span> <span class="verse"><a name="61">61</a>Seyè, ou tande jan y'ap joure m'. Ou konnen konplo y'ap fè sou do m'.</span> <span class="verse"><a name="62">62</a>Tout lajounen, y'ap pale sou mwen, y'ap fè plan.</span> <span class="verse"><a name="63">63</a>Gade yo non! Depi maten jouk aswè yo chita ap fè chante sou do m'!</span> <span class="verse"><a name="64">64</a>Seyè, se pou ou pini yo pou tou sa yo fè.</span> <span class="verse"><a name="65">65</a>Madichonnen yo! Fè yo pèdi tèt yo!</span> <span class="verse"><a name="66">66</a>Move sou yo, Seyè! Pati dèyè yo! Disparèt yo sou latè!</span> </p></div</div></div></body></html>