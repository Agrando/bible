<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 7</strong></div><p><span class="verse"><a name="1">1</a>¶ Pa jije moun pou Bondye pa jije nou,</span> <span class="verse"><a name="2">2</a>paske Bondye va jije nou menm jan nou jije lòt yo. Mezi nou sèvi pou mezire lòt yo, se li menm menm Bondye va sèvi pou mezire nou tou.</span> <span class="verse"><a name="3">3</a>Poukisa pou w'ap gade ti pay ki nan je frè ou, epi ou pa wè gwo bout bwa ki nan je pa ou la?</span> <span class="verse"><a name="4">4</a>Ou menm ki gen yon gwo bout bwa nan je ou la, kouman ou ka di frè ou: Kite m' wete ti pay ki nan je ou la?</span> <span class="verse"><a name="5">5</a>Ipokrit! Wete gwo bout bwa a ki nan je pa ou la anvan. Apre sa, wa wè klè pou ou ka wete ti pay ki nan je frè ou la.</span> <span class="verse"><a name="6">6</a>Piga nou bay chen bagay yo mete apa pou Bondye. Piga nou jete bèl grenn pèl nou yo devan kochon. Si nou fè sa, kochon yo va mache sou yo, epi y'a vire sou nou vin dechire nou.</span> <span class="verse"><a name="7">7</a>¶ Mande, y'a ban nou. Chache, n'a jwenn. Frape, y'a louvri pou nou.</span> <span class="verse"><a name="8">8</a>Paske, nenpòt moun ki mande va resevwa. Moun ki chache va jwenn. y'a louvri pou moun ki frape.</span> <span class="verse"><a name="9">9</a>Eske gen yonn nan nou ki va bay pitit li yon wòch si li mande l' yon pen?</span> <span class="verse"><a name="10">10</a>Eske la ba li yon koulèv si pitit li mande l' yon pwason?</span> <span class="verse"><a name="11">11</a>Si nou menm ki mechan jan nou mechan an, nou konn bay pitit nou yo bon bagay, nou pa bezwen mande si Papa nou ki nan syèl la p'ap ban nou bon bagay lè nou mande li.</span> <span class="verse"><a name="12">12</a>¶ Tou sa nou vle lòt moun fè pou nou, nou menm tou fè l' pou yo. Se sa lalwa Moyiz la ak liv pwofèt yo mande nou fè.</span> <span class="verse"><a name="13">13</a>Antre nan pòt jis la. Paske, pòt ki laj la, chemen ki fasil la ap mennen nou tou dwat nan lanmò. Gen anpil moun ki pase ladan li.</span> <span class="verse"><a name="14">14</a>Men, pòt ki jis la, chemen ki difisil la ap mennen nou tou dwat nan lavi. Pa gen anpil moun ki jwenn li.</span> <span class="verse"><a name="15">15</a>¶ Pran prekosyon nou ak fo pwofèt yo. Yo pran pòz ti mouton yo lè y'ap vin sou nou, men nan fon kè yo, se bèt devoran yo ye.</span> <span class="verse"><a name="16">16</a>n'a rekonèt yo sou sa y'ap fè. Yo pa keyi rezen sou pye pikan. Ni yo pa keyi fig frans sou pye rakèt.</span> <span class="verse"><a name="17">17</a>Yon bon pyebwa bay bon donn. Men, yon move pyebwa bay move donn.</span> <span class="verse"><a name="18">18</a>Yon bon pyebwa pa ka bay move donn. Nitou yon move pyebwa pa ka bay bon donn.</span> <span class="verse"><a name="19">19</a>Nenpòt pyebwa ki pa bay bon donn, yo pral koupe sa jete nan dife.</span> <span class="verse"><a name="20">20</a>Konsa tou, n'a rekonèt fo pwofèt yo sou sa y'ap fè.</span> <span class="verse"><a name="21">21</a>¶ Se pa tout moun k'ap plede di m': Mèt, Mèt, ki pral antre nan peyi Wa ki nan syèl la, men se sèlman moun ki fè volonte Papa m' ki nan syèl la.</span> <span class="verse"><a name="22">22</a>Lè jou sa a va rive, anpil moun va di m': Mèt, Mèt, se sou non ou nou t'ap bay mesaj ki soti nan Bondye a. Se sou non ou nou te chase move lespri yo. Se sou non ou nou te fè anpil mirak.</span> <span class="verse"><a name="23">23</a>Lè sa a, m'a di yo: Mwen pa t' janm konnen nou. Wete kò nou sou mwen, nou menm k'ap fè sa ki mal.</span> <span class="verse"><a name="24">24</a>Konsa, moun ki tande pawòl mwen fenk sot di a, epi ki fè sa mwen mande li fè a, l'ap tankou yon moun lespri ki bati kay li sou wòch.</span> <span class="verse"><a name="25">25</a>Lapli tonbe, dlo desann, gwo van soufle sou kay la ak tout fòs. Kay la pa tonbe, paske yo te moute fondasyon kay la sou wòch.</span> <span class="verse"><a name="26">26</a>Men, moun ki tande pawòl mwen fenk sot di a, epi ki pa fè sa mwen mande li fè a, l'ap tankou yon moun fou ki bati kay li sou sab.</span> <span class="verse"><a name="27">27</a>Lapli tonbe, dlo desann, gwo van soufle sou kay la ak tout fòs: kay la tonbe, li fini nèt ale.</span> <span class="verse"><a name="28">28</a>Lè Jezi fin di pawòl sa yo, foul moun yo te sezi tande sa l' t'ap moutre yo.</span> <span class="verse"><a name="29">29</a>Se pa t' menm jan ak dirèktè lalwa yo, paske li te pale ak yo tankou yon moun ki otorize.</span> </p></div</div></div></body></html>