<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 28</strong></div><p><span class="verse"><a name="1">1</a>¶ Lè jou repo a te fin pase, dimanch maten byen bonè, Mari, moun lavil Magdala a, ak lòt Mari a te al vizite kavo</span> <span class="verse"><a name="2">2</a>Yo rete konsa, epi tè a pran tranble byen fò. Yon zanj Bondye desann soti nan syèl la, li vini, li woule wòch la sou kote, lèfini li chita sou li.</span> <span class="verse"><a name="3">3</a>Li te klere tankou yon zèklè, rad li te blan kou lanèj.</span> <span class="verse"><a name="4">4</a>Gad yo te sitèlman pè, yo pran tranble, yo tonbe atè tankou moun ki mouri.</span> <span class="verse"><a name="5">5</a>Men, zanj lan pran pale, li di fanm yo: Nou menm, nou pa bezwen pè. Mwen konnen se Jezi n'ap chache, nonm yo te kloure sou kwa a.</span> <span class="verse"><a name="6">6</a>Enben, li pa isit la. Li leve vivan jan l' te di a. Vini wè kote l' te kouche a.</span> <span class="verse"><a name="7">7</a>Apre sa, prese al di disip li yo li leve soti vivan nan lanmò. Li gen tan pran devan yo ale nan peyi Galile. Se la y'a wè li. Se sa m' te gen pou m' di nou.</span> <span class="verse"><a name="8">8</a>Fanm yo kouri kite kavo a. Yo te pè, men an menm tan tou yo te kontan. Yo t'ap kouri pote nouvèl la bay disip yo.</span> <span class="verse"><a name="9">9</a>Yo rete konsa, yo wè Jezi parèt devan yo, li di yo: Bonjou, medam. Yo pwoche bò kote l', yo kenbe pye l', yo adore li.</span> <span class="verse"><a name="10">10</a>Jezi di yo: Nou pa bezwen pè. Ale di frè m' yo pou y al nan Galile. Se la y'a wè mwen.</span> <span class="verse"><a name="11">11</a>¶ Antan medam yo te nan wout toujou, nan gad ki t'ap veye kavo a te genyen ki te gen tan tounen lavil la, yo rakonte chèf prèt yo tou sa ki te rive.</span> <span class="verse"><a name="12">12</a>Lè sa a, chèf prèt yo reyini ak chèf fanmi yo, yo fè plan yo ansanm. Yo bay sòlda yo yon gwo lajan.</span> <span class="verse"><a name="13">13</a>Epi yo di yo: Se pou nou di se disip li yo ki te vin vòlò kò a pote ale lannwit antan nou t'ap dòmi.</span> <span class="verse"><a name="14">14</a>Si pawòl la tonbe nan zòrèy gouvènè a, n'a konnen ki jan pou n' pale avè l' pou nou menm, gad yo, nou pa nan traka.</span> <span class="verse"><a name="15">15</a>Sòlda yo pran lajan an, yo fè jan yo te di yo fè l' la. Se konsa, popagann sa a gaye pami jwif yo jouk jounen jòdi a.</span> <span class="verse"><a name="16">16</a>¶ Onz disip yo ale sou ti mòn nan peyi Galile a, kote Jezi te di yo ale a.</span> <span class="verse"><a name="17">17</a>Lè yo wè l', yo adore li. Men, te gen nan yo ki pa t' fin kwè nèt.</span> <span class="verse"><a name="18">18</a>Jezi pwoche bò kote yo, li di yo konsa: Mwen resevwa tout pouvwa nan syèl la ak sou tè a.</span> <span class="verse"><a name="19">19</a>Ale fè disip pou mwen nan tout nasyon, batize yo nan non Papa a, Pitit la ak Sentespri a.</span> <span class="verse"><a name="20">20</a>Moutre yo pou yo obsève tou sa mwen te ban nou lòd fè. Chonje sa byen: mwen la avèk nou toulejou, jouk sa kaba.</span> </p></div</div></div></body></html>