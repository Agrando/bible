<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 22</strong></div><p><span class="verse"><a name="1">1</a>¶ Antan Jezi t'ap pale ak moun yo, li pran rakonte yo yon lòt parabòl:</span> <span class="verse"><a name="2">2</a>Nan Peyi Wa ki nan syèl la, se tankou yon wa ki t'ap fete nòs pitit gason li.</span> <span class="verse"><a name="3">3</a>Li voye domestik li yo rele moun ki te envite nan nòs la. Men, yo yonn pa t' vle vini.</span> <span class="verse"><a name="4">4</a>Lè sa a, wa a voye lòt domestik, li di yo: Ale di envite yo manje a pare koulye a. Mwen gen tan fè touye towo bèf mwen yo ak lòt bèt gra mwen yo. Tout bagay pare. vin nan nòs la.</span> <span class="verse"><a name="5">5</a>Men, envite yo pa fè ka sa l' voye di yo a, y al okipe zafè yo. Yonn ladan yo ale nan jaden l', yon lòt ale nan trafik li.</span> <span class="verse"><a name="6">6</a>Gen ladan yo ki pran domestik yo, yo maltrete yo, yo touye yo.</span> <span class="verse"><a name="7">7</a>Wa a fè yon gwo kòlè, li voye sòlda l' yo touye ansasen yo. Apre sa, li fè mete dife nan lavil yo a.</span> <span class="verse"><a name="8">8</a>Lè sa a, li di domestik li yo: Manje nòs la pare, men moun ki te envite yo pa t' merite sa.</span> <span class="verse"><a name="9">9</a>Ale sou granchemen, envite tout moun nou jwenn pou yo vini nan nòs la.</span> <span class="verse"><a name="10">10</a>Domestik yo ale nan tout granchemen, yo sanble tout moun yo jwenn, ni move ni bon. Konsa, kote yo t'ap fè nòs la te plen moun.</span> <span class="verse"><a name="11">11</a>Wa a vin antre pou wè envite yo. Je l' al tonbe sou yon nonm ki pa t' abiye ak rad nòs la.</span> <span class="verse"><a name="12">12</a>Wa a di li: Zanmi, kouman ou fè antre isit la san ou pa mete rad nòs la sou ou? Nonm lan pa di yon mo.</span> <span class="verse"><a name="13">13</a>Wa a di domestik li yo: Mare de pye l' ak de men l', voye l' jete deyò nan fènwa a. Se la la gen pou l' kriye, pou l' manje dan li.</span> <span class="verse"><a name="14">14</a>Paske, yo envite anpil moun, men se de twa ase y'a chwazi.</span> <span class="verse"><a name="15">15</a>¶ Lè sa a, farizyen yo ale, yo mete tèt yo ansanm pou wè ki jan yo ta ka pran pawòl nan bouch Jezi pou akize li.</span> <span class="verse"><a name="16">16</a>Yo voye disip pa yo ansanm ak patizan Ewòd yo bò kot Jezi pou mande li: Mèt, nou konnen ou se moun ki kare. W'ap moutre chemen Bondye a jan l' ye a, ou pa pè pesonn. Paske, ou pa gade sou figi moun.</span> <span class="verse"><a name="17">17</a>Enben, kisa ou di nan sa: Eske lalwa pèmèt nou peye Seza lajan kontribisyon an, wi ou non?</span> <span class="verse"><a name="18">18</a>Men, Jezi te konnen move lide yo te gen dèyè tèt yo, li reponn: Poukisa n'ap chache pran m' nan pèlen konsa, bann ipokrit?</span> <span class="verse"><a name="19">19</a>Moutre m' pyès lajan nou sèvi pou peye taks la. Yo moutre l' yon pyès lajan.</span> <span class="verse"><a name="20">20</a>Jezi mande yo: Pòtre ki moun avèk non ki moun ki sou li?</span> <span class="verse"><a name="21">21</a>Yo reponn li: Se pòtre Seza ak non Seza. Lè sa a li di yo: Bay Seza sa ki pou Seza, bay Bondye sa ki pou Bondye.</span> <span class="verse"><a name="22">22</a>Lè yo tande sa, yo pa t' manke sezi. Yo kite l', y al fè wout yo.</span> <span class="verse"><a name="23">23</a>¶ Menm jou a, sadiseyen yo vin bò kot Jezi. (Se sadiseyen yo ki di moun mouri pa leve). Yo poze Jezi keksyon sa a:</span> <span class="verse"><a name="24">24</a>Mèt, Moyiz te di si yon nonm mouri san kite pitit, frè l' gen pou marye ak madanm defen an pou l' ka fè pitit pou frè l' ki mouri a.</span> <span class="verse"><a name="25">25</a>Se konsa, te gen sèt frè, moun isit ansanm ak nou. Premye a marye, li mouri san l' pa t' gen pitit. Li kite madanm li pou frè li.</span> <span class="verse"><a name="26">26</a>Dezyèm lan pase menm jan an tou. Twazyèm lan tou. Konsa, konsa, jouk tout sèt frè yo fin pase.</span> <span class="verse"><a name="27">27</a>Apre yo tout fin mouri, fanm lan mouri li menm tou.</span> <span class="verse"><a name="28">28</a>Lè mò yo va gen pou leve, madanm kilès li pral ye la a? Paske, li te madanm yo tout.</span> <span class="verse"><a name="29">29</a>Jezi reponn yo: Nou nan lerè wi. Nou pa konprann sa ki ekri nan Liv la, ni nou pa konnen pouvwa Bondye.</span> <span class="verse"><a name="30">30</a>Lè mò yo va gen pou leve, fanm ak gason pa nan marye ankò. Tout moun pral viv tankou zanj Bondye nan syèl la.</span> <span class="verse"><a name="31">31</a>Pou keksyon mò yo k'ap leve vivan ankò, èske nou pa li sa Bondye te di nou:</span> <span class="verse"><a name="32">32</a>Mwen se Bondye Abraram, Bondye Izarak, Bondye Jakòb? Bondye pa Bondye moun mouri, li se Bondye moun vivan.</span> <span class="verse"><a name="33">33</a>Tout moun ki t'ap koute l' yo te sezi tande sa l' t'ap di yo.</span> <span class="verse"><a name="34">34</a>¶ Lè farizyen yo tande jan Jezi te fèmen bouch sadiseyen yo, yo tout sanble. Yo te vle pran Jezi nan pèlen.</span> <span class="verse"><a name="35">35</a>Yonn ladan yo ki te dirèktè lalwa mande li:</span> <span class="verse"><a name="36">36</a>Mèt, ki kòmandman ki pi konsekan nan tout lalwa a?</span> <span class="verse"><a name="37">37</a>Jezi reponn li: Se pou ou renmen Mèt la, Bondye, ou ak tout kè ou, ak tout nanm ou, ak tout lide ou.</span> <span class="verse"><a name="38">38</a>Se kòmandman sa a ki pi gwo, ki pi konsekan.</span> <span class="verse"><a name="39">39</a>Men dezyèm kòmandman an ki gen menm enpòtans ak premye a: se pou ou renmen frè parèy ou tankou ou renmen pwòp tèt pa ou.</span> <span class="verse"><a name="40">40</a>De kòmandman sa yo, se yo ki fondasyon tou sa ki nan lalwa Moyiz la ak tou sa pwofèt yo te moutre.</span> <span class="verse"><a name="41">41</a>¶ Antan farizyen yo te sanble, Jezi poze yo keksyon sa a:</span> <span class="verse"><a name="42">42</a>Dapre nou, kisa Kris la ye? Pitit kilès li ye? Yo reponn li: Li se pitit pitit David!</span> <span class="verse"><a name="43">43</a>Jezi di yo: Bon, kouman David fè rele l' Seyè? Paske se Lespri Bondye a menm ki te fè l' di:</span> <span class="verse"><a name="44">44</a>Bondye te di Seyè mwen an: Chita la sou bò dwat mwen, jouk tan mwen mete lènmi ou yo anba pye ou.</span> <span class="verse"><a name="45">45</a>Si David rele Kris la Seyè, ki jan pou Kris la ka pitit pitit David?</span> <span class="verse"><a name="46">46</a>Okenn moun pa t' kapab reponn li yon mo. Depi jou sa a pesonn pa t' gen odas poze l' keksyon ankò.</span> </p></div</div></div></body></html>