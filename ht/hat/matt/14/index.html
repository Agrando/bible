<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 14</strong></div><p><span class="verse"><a name="1">1</a>¶ Lè sa a, Ewòd ki t'ap gouvènen nan peyi Galile tande pale sou Jezi.</span> <span class="verse"><a name="2">2</a>Li di moun ki t'ap travay avè l' yo: Se Jan Batis wi! Se li ki leve vivan nan lanmò. Se poutèt sa li ka fè tout mirak sa yo.</span> <span class="verse"><a name="3">3</a>Se Ewòd menm ki te fè arete Jan Batis. Li te fè mare l' mete nan prizon poutèt Ewodyad, madanm Filip, frè li.</span> <span class="verse"><a name="4">4</a>Paske Jan te di Ewòd konsa: Ou pa gen dwa pran Ewodyad pou madanm ou.</span> <span class="verse"><a name="5">5</a>Ewòd te vle touye l', men li te pè jwif yo, paske yo tout te pran Jan Batis pou yon pwofèt.</span> <span class="verse"><a name="6">6</a>Men, jou fèt Ewòd la, pitit fi Ewodyad la t'ap danse devan tout envite yo. Sa te fè Ewòd plezi anpil.</span> <span class="verse"><a name="7">7</a>Lè sa a, Ewòd sèmante l'ap ba li nenpòt kisa li ta mande li.</span> <span class="verse"><a name="8">8</a>Pitit fi Ewodyad la menm koute konsèy manman l' te ba li, li di Ewòd: Fè pote tèt Jan Batis ban mwen koulye a sou yon plato.</span> <span class="verse"><a name="9">9</a>Kè wa a kase. Men, akòz gwo sèman li te fè devan tout envite yo, li bay lòd pou yo bay fi a sa l' te mande a.</span> <span class="verse"><a name="10">10</a>Se konsa, Ewòd voye koupe tèt Jan Batis nan prizon an.</span> <span class="verse"><a name="11">11</a>Yo pote tèt la vini sou yon plato, yo renmèt fi a li. Fi a menm pote l' bay manman li.</span> <span class="verse"><a name="12">12</a>Patizan Jan Batis yo vin pran kò a, yo antere li. Apre sa, y al di Jezi sa ki te pase.</span> <span class="verse"><a name="13">13</a>¶ Lè Jezi pran nouvèl sa a, li pati nan yon kannòt. Li te vle al yon kote ki pa gen moun pou l' te ka pou kont li. Men, moun yo vin konn sa. Yo kouri soti nan tout lavil yo, yo pran mache sou rivaj la ap swiv li.</span> <span class="verse"><a name="14">14</a>Lè Jezi desann soti nan kannòt la, li wè tout foul moun yo. Kè l' fè l' mal pou yo, li pran geri moun malad yo.</span> <span class="verse"><a name="15">15</a>Lè solèy fin kouche, disip Jezi yo pwoche bò kote l', yo di l' konsa: Li fin ta wi. Pa gen moun ki rete bò isit la. Voye moun yo ale pou yo ka achte manje nan bouk yo.</span> <span class="verse"><a name="16">16</a>Jezi reponn yo: Yo pa bezwen ale. Ba yo manje nou menm.</span> <span class="verse"><a name="17">17</a>Men yo di li: Se senk pen ak de pwason ase nou gen la a.</span> <span class="verse"><a name="18">18</a>Jezi di yo: Pote yo ban mwen.</span> <span class="verse"><a name="19">19</a>Apre sa, li bay lòd fè moun yo chita sou zèb la. Li pran senk pen yo ak de pwason yo, li leve je l' nan syèl la, li di Bondye mèsi. Li kase pen yo, li bay disip yo. Disip yo menm mache bay tout moun.</span> <span class="verse"><a name="20">20</a>Tout moun manje vant plen. Apre sa, disip yo plen douz panyen ak ti moso ki te rete, yo pote ale.</span> <span class="verse"><a name="21">21</a>Te gen senkmil (5,000) gason konsa ki te jwenn manje pou yo manje, san konte fanm ak timoun.</span> <span class="verse"><a name="22">22</a>¶ Touswit apre sa, Jezi fè disip li yo moute nan kannòt la, li voye yo devan lòt bò lanmè a. Li menm, li te rete dèyè pou l' te voye moun yo ale.</span> <span class="verse"><a name="23">23</a>Lè li fin voye yo ale, li moute pou kont li sou yon ti mòn pou l' lapriyè. Solèy te fin kouche, li te la toujou pou kont li.</span> <span class="verse"><a name="24">24</a>Kannòt la menm te gen tan yon bon distans sou lanmè a. Men, lanm yo t'ap bat li, paske van an te kontrè pou yo.</span> <span class="verse"><a name="25">25</a>Douvan jou, Jezi pran mache sou dlo a pou li al jwenn yo.</span> <span class="verse"><a name="26">26</a>Lè disip yo wè l' ap mache sou dlo a, yo te pè anpil, yo t'ap di: Se yon revenan. Yo pran rele tèlman yo te pè.</span> <span class="verse"><a name="27">27</a>Menm lè a, Jezi di yo: Pran tèt nou. Se mwen menm. Nou pa bezwen pè.</span> <span class="verse"><a name="28">28</a>Lè sa a, Pyè di li: Mèt, si se ou menm vre, di m' vin jwenn ou sou dlo a.</span> <span class="verse"><a name="29">29</a>Jezi di li: Vini non. Pyè soti nan kannòt la, li kòmanse mache sou dlo a pou li al jwenn Jezi.</span> <span class="verse"><a name="30">30</a>Men, lè Pyè wè jan van an te fò, li pè. Lè sa a, li kòmanse koule, li pran rele: Mèt, sove m' non!</span> <span class="verse"><a name="31">31</a>Menm lè a, Jezi lonje men l', li pran Pyè, li di li: Gade jan ou manke konfyans. Poukisa ou pa te fin kenbe konfyans ou nèt?</span> <span class="verse"><a name="32">32</a>Yo tou de moute nan kannòt la, lamenm van an kase.</span> <span class="verse"><a name="33">33</a>Lè sa a, moun ki te nan kannòt la vin mete ajenou devan Jezi, yo di: Ou se pitit Bondye a vre.</span> <span class="verse"><a name="34">34</a>¶ Lè yo fin janbe lòt bò lanmè a, yo fè tè nan peyi Jenezarèt.</span> <span class="verse"><a name="35">35</a>Moun peyi a rekonèt Jezi, yo voye nouvèl la nan tout rejyon an. Yo mennen tout malad yo ba li.</span> <span class="verse"><a name="36">36</a>Yo di Jezi: Tanpri souple, kite malad yo manyen bò rad ou ase. Tout moun malad ki te manyen rad li te geri.</span> </p></div</div></div></body></html>