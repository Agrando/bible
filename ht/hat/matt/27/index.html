<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 27</strong></div><p><span class="verse"><a name="1">1</a>¶ Nan granmaten, tout chèf prèt yo ansanm ak chèf fanmi k'ap dirije pèp la, yo mete tèt yo ansanm sou do Jezi. Yo pran desizyon pou fè touye li.</span> <span class="verse"><a name="2">2</a>Apre yo fin mare l', yo mennen l' ale, yo renmèt li bay Pons Pilat, gouvènè peyi a.</span> <span class="verse"><a name="3">3</a>Jida menm, nonm ki te trayi Jezi a, lè l' wè yo te kondannen Jezi, remò pran l', li pote trant pyès lajan yo tounen bay chèf prèt yo ansanm ak chèf fanmi yo. Li di konsa:</span> <span class="verse"><a name="4">4</a>Sa m' fè a mal. Se yon inonsan mwen lage nan men nou. Yo reponn li: Ki mele nou sa? Sa se zafè pa ou.</span> <span class="verse"><a name="5">5</a>Jida jete pyès lajan yo nan tanp lan, li soti, li ale pann tèt li.</span> <span class="verse"><a name="6">6</a>Chèf prèt yo ranmase lajan an, yo di konsa: Sa se lajan san. Lalwa nou pa pèmèt nou mete lajan konsa nan kès tanp lan.</span> <span class="verse"><a name="7">7</a>Apre sa, yo tonbe dakò pou yo achte yon jaden nan men yon nonm ki te konn fè krich. Yo pran tè a sèvi simityè pou etranje ki mouri nan peyi a.</span> <span class="verse"><a name="8">8</a>Se poutèt sa, jouk jounen jòdi a, yo rele jaden sa a: Jaden san.</span> <span class="verse"><a name="9">9</a>Se konsa pawòl pwofèt Jeremi te di a rive vre: Yo pran trant pyès lajan yo. Se pri sa a moun ras Izrayèl yo te dakò peye pou li.</span> <span class="verse"><a name="10">10</a>Ak lajan an, yo achte jaden nonm ki konn fè krich la, dapre lòd Bondye te ban mwen an.</span> <span class="verse"><a name="11">11</a>¶ Jezi parèt devan gouvènè a. Gouvènè a keksyonnen l', li mande li: Ou se wa jwif yo? Jezi reponn li: Se ou ki di li.</span> <span class="verse"><a name="12">12</a>Chèf prèt yo ak chèf fanmi yo t'ap depoze anpil plent kont Jezi. Jezi menm pa t' reponn anyen.</span> <span class="verse"><a name="13">13</a>Pilat di li: Ou pa tande tout plent yo depoze sou do ou?</span> <span class="verse"><a name="14">14</a>Men Jezi pa ba l' repons sou anyen. Sa te fè Pilat sezi anpil.</span> <span class="verse"><a name="15">15</a>Pou chak fèt Delivrans gouvènè a te konn lage yon prizonye. Se pèp la ki te konn chwazi kilès.</span> <span class="verse"><a name="16">16</a>Lè sa a, te gen yon prizonye yo te rele Jezi Barabas. Tout moun te konnen ki moun li ye.</span> <span class="verse"><a name="17">17</a>Lè Pilat wè pèp la sanble deyò a, li di yo: Kilès nou vle m' lage ban nou: Jezi Barabas osinon Jezi yo rele Kris la?</span> <span class="verse"><a name="18">18</a>Pilat te byen konnen se jalouzi ki te fè yo mennen Jezi ba li.</span> <span class="verse"><a name="19">19</a>Antan Pilat te chita sou fotèy jij li nan tribinal la, madanm li voye di li: Nonm sa a inonsan tande. Pa mele nan zafè sa a. Paske yèswa, mwen soufri anpil poutèt li nan dòmi.</span> <span class="verse"><a name="20">20</a>Chèf prèt yo ak chèf fanmi yo pran tèt pèp la pou yo mande Pilat pou l' lage Barabas ba yo, pou l' fè touye Jezi.</span> <span class="verse"><a name="21">21</a>Gouvènè a pran lapawòl, li di yo: Kilès nan de a nou vle m' lage ban nou? Yo reponn: Barabas.</span> <span class="verse"><a name="22">22</a>Pilat mande yo: Bon. Kisa pou m' fè ak Jezi yo rele Kris la? Yo tout reponn: Kloure l' sou yon kwa!</span> <span class="verse"><a name="23">23</a>Pilat di yo: Ki movezak li fè konsa? Yo rele pi fò toujou: Kloure l' sou yon kwa!</span> <span class="verse"><a name="24">24</a>Lè Pilat wè li pa t' kapab fè anyen ankò, paske pèp la te soti pou l' te fè plis dezòd toujou, li pran dlo, li lave men l' devan tout foul moun yo. Li di yo: Mwen menm, mwen pa reskonsab lanmò nonm sa a. Sa, se sou kont nou li ye.</span> <span class="verse"><a name="25">25</a>Tout pèp la reponn: Se pou reskonsablite lanmò l' tonbe sou nou ak sou tout pitit nou yo.</span> <span class="verse"><a name="26">26</a>¶ Apre sa, Pilat lage Barabas ba yo. Li fè yo bat Jezi byen bat, li renmèt yo li pou y al kloure l' sou yon kwa.</span> <span class="verse"><a name="27">27</a>Sòlda Pilat yo mennen Jezi nan kay gouvènè a. Yo sanble tout batayon sòlda yo fè wonn li.</span> <span class="verse"><a name="28">28</a>Yo dezabiye l', yo mete yon gwo rad koulè wouj violèt sou li.</span> <span class="verse"><a name="29">29</a>Yo trese yon kouwòn pikan mete nan tèt li, yo ba l' yon ti bwa wozo kenbe nan men dwat li. Apre sa, yo mete ajenou devan l', yo pran pase l' nan betiz. Yo di li: Bonjou, wa jwif yo!</span> <span class="verse"><a name="30">30</a>Yo krache sou li, yo pran wozo a, yo ba l' kou nan tèt.</span> <span class="verse"><a name="31">31</a>Apre yo fin pase l' anba kont betiz yo, yo wete gwo rad la, yo mete rad pa l' sou li ankò. Epi yo mennen l' ale pou yo kloure l' sou yon kwa.</span> <span class="verse"><a name="32">32</a>Lè yo soti, yo kontre yon nonm peyi Sirèn ki te rele Simon. Yo fòse msye pote kwa Jezi a.</span> <span class="verse"><a name="33">33</a>¶ Lè yo rive kote ki rele Gòlgota a (ki vle di: Plas zo bwa tèt la)</span> <span class="verse"><a name="34">34</a>yo bay Jezi bwè diven mele ak fyèl. Men, lè l' goute l', li pa t' vle bwè li.</span> <span class="verse"><a name="35">35</a>Apre yo fin kloure l' sou kwa a, yo tire osò pou separe rad li yo.</span> <span class="verse"><a name="36">36</a>Apre sa, yo chita ap veye li.</span> <span class="verse"><a name="37">37</a>Yo mete yon ti pankat anlè tèt li pou fè konnen kòz ki fè yo te kondannen l' la.</span> <span class="verse"><a name="38">38</a>Yo te kloure de ansasen sou de lòt kwa an menm tan avè l', yonn sou bò dwat, yonn sou bò gòch.</span> <span class="verse"><a name="39">39</a>Moun ki t'ap pase bò la a t'ap plede joure li. Yo t'ap fè siy sou li.</span> <span class="verse"><a name="40">40</a>Yo t'ap di: Ou menm ki te vle kraze tanp lan pou ou te rebati l' nan twa jou, sove tèt ou non! Si ou se pitit Bondye a, desann sou kwa a!</span> <span class="verse"><a name="41">41</a>Konsa tou, chèf prèt yo, dirèktè lalwa yo ak chèf fanmi yo t'ap pase l' nan rizib. Yo t'ap di:</span> <span class="verse"><a name="42">42</a>Gade! Li sove lòt moun, li pa kapab sove tèt pa li. Si l' se wa pèp Izrayèl la, se pou l' desann sou kwa a koulye a. Lè sa a, n'a kwè nan li.</span> <span class="verse"><a name="43">43</a>Li te mete konfyans li nan Bondye, li te di se pitit Bondye li ye. Ann wè koulye a si Bondye va vin delivre li.</span> <span class="verse"><a name="44">44</a>Ata ansasen ki te kloure sou lòt kwa yo t'ap joure l' menm jan an tou.</span> <span class="verse"><a name="45">45</a>Vè midi konsa, vin gen yon fènwa sou tout peyi a, jouk twazè apre midi.</span> <span class="verse"><a name="46">46</a>Vè twazè, Jezi rele byen fò, li di: Eli, Eli lema sabaktani? (ki vle di: Bondye, Bondye, poukisa ou lage m' konsa?)</span> <span class="verse"><a name="47">47</a>Nan moun ki te la yo genyen ki tande l' pale. Yo di: Men l'ap rele Eli.</span> <span class="verse"><a name="48">48</a>Lamenm, yonn nan yo kouri al pran yon eponj, li tranpe l' nan venèg, li mete l' nan pwent yon gòl wozo, li lonje l' bò bouch Jezi ba l' bwè.</span> <span class="verse"><a name="49">49</a>Men, lòt moun yo di: Tann non, monchè. Ann wè si Eli ap vin delivre li.</span> <span class="verse"><a name="50">50</a>¶ Jezi bay yon gwo rèl ankò, epi li mouri.</span> <span class="verse"><a name="51">51</a>Menm lè a, rido ki te nan tanp lan chire an de moso, depi anwo jouk anba. Tè a tranble. Wòch yo fann.</span> <span class="verse"><a name="52">52</a>Tonm mò yo louvri, kò anpil moun pèp Bondye a ki te mouri leve vivan ankò, yo soti nan tonm yo.</span> <span class="verse"><a name="53">53</a>Apre Jezi li menm te leve soti vivan nan lanmò, yo antre lavil Jerizalèm kote anpil moun te wè yo.</span> <span class="verse"><a name="54">54</a>Lè ofisye lame a ansanm ak gad ki t'ap veye Jezi ansanm avè l' yo wè tranblemanntè a ak tou sa ki te pase, yon sèl lapè pran yo. Yo di: Se vre wi, nonm sa a te Pitit Bondye.</span> <span class="verse"><a name="55">55</a>Te gen plizyè fanm la tou. Men, yo te rete lwen ap gade. Se moun ki t'ap swiv Jezi, ki t'ap okipe l' depi lè l' te nan peyi Galile.</span> <span class="verse"><a name="56">56</a>Nan yo te genyen: Mari, moun lavil Magdala a, Mari, manman Jak ak Jozèf, ansanm ak manman pitit Zebede yo.</span> <span class="verse"><a name="57">57</a>¶ Lè solèy fin kouche, yon nonm rich, moun lavil Arimate, vin rive. Yo te rele l' Jozèf. Li menm tou li te yon disip Jezi.</span> <span class="verse"><a name="58">58</a>li al jwenn Pilat, li mande l' kò Jezi a. Pilat bay lòd pou yo renmèt li kò a.</span> <span class="verse"><a name="59">59</a>Jozèf pran kò a, li vlope l' nan yon bèl dra blan tou nèf.</span> <span class="verse"><a name="60">60</a>Apre sa, li mete kò a nan yon kavo li te fèk fè fouye nan wòch la pou tèt pa l'. Apre sa, li woule yon gwo wòch devan bouch kavo a. Epi li al fè wout li.</span> <span class="verse"><a name="61">61</a>Mari, moun lavil Magdala a, ansanm ak lòt Mari a te chita la, anfas kavo a.</span> <span class="verse"><a name="62">62</a>Nan denmen, ki vle di jou repo a menm, chèf prèt yo ansanm ak farizyen yo ale bò kot Pilat.</span> <span class="verse"><a name="63">63</a>Yo di li: Chèf, nou chonje lè nonm ki t'ap bay manti a te vivan, li te di apre twa jou li pral leve soti vivan.</span> <span class="verse"><a name="64">64</a>Bay lòd pou yo veye kavo a byen veye pandan twa jou. Konsa, disip li yo p'ap kapab vin pran kò a pou yo di pèp la apre sa msye leve soti vivan nan lanmò. Dènye kout manti sa a ta pi rèd pase premye a.</span> <span class="verse"><a name="65">65</a>Pilat di yo: Men yon eskwad gad. Ale, veye kavo a jan nou vle a.</span> <span class="verse"><a name="66">66</a>Y ale. Pou yo pi asire kavo a te byen fèmen, yo poze sele sou wòch ki te devan bouch kavo a, epi yo mete eskwad gad la veye li.</span> </p></div</div></div></body></html>