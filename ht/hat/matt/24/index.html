<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 24</strong></div><p><span class="verse"><a name="1">1</a>¶ Jezi soti nan tanp lan, li tapral fè wout li lè disip li yo pwoche bò kote li. Yo t'ap fè l' wè ki jan tanp lan te byen bati.</span> <span class="verse"><a name="2">2</a>Men li di yo: Nou wè tout bagay sa yo! Sa m'ap di nou la a, se vre wi. Yon lè p'ap gen de wòch k'ap rete kanpe yonn sou lòt. Tou sa pral kraze nèt vide atè.</span> <span class="verse"><a name="3">3</a>Jezi te chita sou mòn Oliv la. Disip li yo te pou kont yo avèk li. Yo pwoche bò kote l', yo mande li: Manyè di nou kilè sa va rive? Di nou ki siy ki va fè nou konnen lè w'ap vini an, lè tan sa a va fini nèt?</span> <span class="verse"><a name="4">4</a>¶ Jezi reponn yo: Atansyon pou pesonn pa twonpe nou.</span> <span class="verse"><a name="5">5</a>Paske, anpil moun va vini sou non mwen, y'a di se yo menm ki Kris la. y'a twonpe anpil moun.</span> <span class="verse"><a name="6">6</a>Nou pral tande lagè ap fèt toupre nou, ansanm ak nouvèl lagè k'ap fèt byen lwen. Koute sa m'ap di nou byen: nou pa bezwen pè. Paske, fòk bagay sa yo rive. Men, se p'ap ankò lafen an sa.</span> <span class="verse"><a name="7">7</a>Yon pèp pral leve goumen ak yon lòt pèp. Yon peyi va atake yon lòt peyi. Va gen anpil grangou, va gen tranblemanntè divès kote.</span> <span class="verse"><a name="8">8</a>Tou sa, se va tankou tranche anvan akouchman.</span> <span class="verse"><a name="9">9</a>Lè sa a, y'ap pran nou, y'ap lage nou nan men moun k'ap fè nou pase touman, y'ap touye nou. Moun tout nasyon pral rayi nou poutèt mwen.</span> <span class="verse"><a name="10">10</a>Lè sa a, anpil moun pral jwenn okazyon pou yo tonbe nan peche, yonn pral denonse lòt, yonn pral rayi lòt.</span> <span class="verse"><a name="11">11</a>Gen anpil moun k'ap parèt, y'ap pran pòz pwofèt yo, y'a twonpe anpil moun.</span> <span class="verse"><a name="12">12</a>Ap sitèlman gen mechanste sou latè, pifò moun yonn p'ap renmen lòt.</span> <span class="verse"><a name="13">13</a>Men, moun ki va kenbe fèm jouk sa kaba, se li ki va delivre.</span> <span class="verse"><a name="14">14</a>Fòk yo gen tan mache bay bon nouvèl Peyi kote Bondye Wa a toupatou sou latè, pou tout moun ka tande mesaj la. Se lè sa a atò lafen an va rive.</span> <span class="verse"><a name="15">15</a>Pwofèt Danyèl te pale sou bagay nou pa ta renmen wè a, bagay k'ap bay gwo lapenn lan. Enben, nou gen pou nou wè bagay sa a chita kote ki rezève nan tanp lan apa pou Bondye. (Se pou moun k'ap li a chache konprann.)</span> <span class="verse"><a name="16">16</a>Lè sa a, tout moun ki nan peyi Jide pral blije sove al nan mòn.</span> <span class="verse"><a name="17">17</a>Moun ki va sou tèt kay yo, yo p'ap bezwen antre pran zafè yo nan kay la.</span> <span class="verse"><a name="18">18</a>Moun ki nan jaden pa bezwen tounen lakay yo al pran rechanj.</span> <span class="verse"><a name="19">19</a>Lè sa a, se p'ap de doulè pou fanm ansent ak nouris yo.</span> <span class="verse"><a name="20">20</a>Lapriyè Bondye pou jou n'a gen pou n' kouri a pa rive ni nan tan fredi, ni yon jou saba.</span> <span class="verse"><a name="21">21</a>Paske lè sa a, va gen yon gwo lafliksyon moun poko janm wè depi nan konmansman lè Bondye t'ap kreye latè a jouk jòdi a. p'ap janm gen yon lòt tankou l' ankò.</span> <span class="verse"><a name="22">22</a>Si yo pa t' wete kèk jou sou jou sa yo, pesonn pa ta sove. Men, y'a wete sou jou sa yo poutèt moun Bondye chwazi yo.</span> <span class="verse"><a name="23">23</a>Lè sa a, si yon moun di nou: Gade, men Kris la bò isit, osinon: Men li bò la a, pa kwè li.</span> <span class="verse"><a name="24">24</a>Paske lè sa a, gen fo Kris ak fo pwofèt k'ap parèt. y'a fè anpil mèvèy ak anpil mirak pou twonpe ata moun Bondye chwazi yo, si yo ta kapab.</span> <span class="verse"><a name="25">25</a>Mwen di nou sa davans.</span> <span class="verse"><a name="26">26</a>Se pou si yo di nou: Gade, men l' nan dezè a, nou pa bezwen ale. Osinon, si yo di nou: Gade, men l' kache bò isit la, nou pa bezwen kwè yo.</span> <span class="verse"><a name="27">27</a>Menm jan zèklè a fè yan, li klere tout syèl la depi bò solèy leve jouk bò solèy kouche, se konsa Moun Bondye voye nan lachè a gen pou l' vini.</span> <span class="verse"><a name="28">28</a>Kote kadav la va ye a, se la votou yo va sanble.</span> <span class="verse"><a name="29">29</a>Kou jou lafliksyon sa yo fin pase, solèy la p'ap klere ankò, lalin lan p'ap bay limyè l' ankò, zetwal yo va soti tonbe nan syèl la. Pouvwa yo ki nan syèl la va pran tranble.</span> <span class="verse"><a name="30">30</a>Lè sa a, n'a wè siy nan syèl la k'ap fè nou konnen Moun Bondye voye nan lachè a ap tounen. Lè sa a, tout nasyon ki sou latè va pran kriye. y'a wè Moun Bondye voye nan lachè a ap vini anwo nwaj yo nan syèl la, avèk pouvwa, nan mitan yon bann bèl bagay.</span> <span class="verse"><a name="31">31</a>Gwo klewon an va sonnen, la voye zanj li yo nan kat kwen latè pou sanble tout moun Bondye te chwazi yo, depi yon bout nan syèl la jouk nan lòt bout la.</span> <span class="verse"><a name="32">32</a>¶ Pran leson sou pye fig frans lan. Kou l' kòmanse boujonnen, kou l' pouse fèy, nou konnen sezon chalè a sou nou.</span> <span class="verse"><a name="33">33</a>Menm jan an tou, lè n'a wè tout bagay sa yo rive, nou mèt konnen Moun Bondye voye nan lachè a toupre, li la nan papòt la.</span> <span class="verse"><a name="34">34</a>Sa m'ap di nou la a, se vre wi: gen moun nan jenerasyon sa a ki p'ap gen tan mouri anvan tout bagay sa yo rive.</span> <span class="verse"><a name="35">35</a>Syèl la ak tout tè a va pase, men pawòl mwen p'ap janm pase.</span> <span class="verse"><a name="36">36</a>Men, pesonn pa konnen ni ki jou, ni ki lè sa va rive, pa menm zanj yo ki nan syèl la, pa menm Pitit la. Sèl Papa a konn sa.</span> <span class="verse"><a name="37">37</a>Sak te rive nan tan Noe a, se sa k'ap rive tou lè Moun Bondye voye nan lachè a ap vini.</span> <span class="verse"><a name="38">38</a>Se konsa, nan jou anvan gwo inondasyon an, moun t'ap manje, yo t'ap bwè, moun t'ap marye, yo t'ap marye pitit fi yo. Konsa konsa, jouk jou Noe te antre nan gwo batiman an.</span> <span class="verse"><a name="39">39</a>Yo pa t' konprann anyen nan sa ki t'ap pase, jouk lè gwo inondasyon an fèt, li pote yo tout ale. Se va menm jan an tou lè Moun Bondye voye nan lachè a va vini.</span> <span class="verse"><a name="40">40</a>Lè sa a, va gen de gason nan yon menm jaden, y'ap pran yonn, y'ap kite lòt la.</span> <span class="verse"><a name="41">41</a>Va gen de fanm k'ap moulen mayi, y'ap pran yonn, y'ap kite lòt la.</span> <span class="verse"><a name="42">42</a>Se poutèt sa, pa kite dòmi pran nou, paske nou pa konnen ki jou Mèt nou va vini.</span> <span class="verse"><a name="43">43</a>Se yon bagay nou tout dwe konnen: Si mèt kay la te konnen kilè nan lannwit lan vòlò a t'ap vini, li ta veye, li pa ta kite l' kase kay la.</span> <span class="verse"><a name="44">44</a>Se pou sa tou, nou menm se pou nou toujou pare, paske Moun Bondye voye nan lachè a ap vini lè nou pa ta kwè.</span> <span class="verse"><a name="45">45</a>Ki moun ki ka di li se yon jeran entelijan ki fè tout travay li byen? Se moun sa a mèt kay la va mete pou veye sou moun nan kay la, pou bay lòt domestik yo manje lè pou yo manje.</span> <span class="verse"><a name="46">46</a>Se va bèl bagay pou domestik la si mèt la jwenn li ap fè travay li lè l' tounen lakay li.</span> <span class="verse"><a name="47">47</a>Sa m'ap di nou la a, se vre wi: Mèt la va mete l' reskonsab tout byen l' yo.</span> <span class="verse"><a name="48">48</a>Men, si domestik sa a se yon move moun, l'ap di nan kè l': Mèt mwen ap fè reta. Li poko ap vini.</span> <span class="verse"><a name="49">49</a>L'ap tonbe bat kanmarad li yo, l'ap rete ap plede manje, ap plede bwè ak tafyatè.</span> <span class="verse"><a name="50">50</a>Mèt domestik sa a va rive jou l' pa t'ap tann, yon lè li p'ap konnen.</span> <span class="verse"><a name="51">51</a>L'ap rachonnen msye anba kou, l'ap regle avè l' menm jan yo regle ak moun ipokrit yo. Se lè sa a va gen rèl, se lè sa a va gen manje dan.</span> </p></div</div></div></body></html>