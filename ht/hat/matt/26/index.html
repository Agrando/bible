<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 26</strong></div><p><span class="verse"><a name="1">1</a>¶ Lè Jezi fin di tout pawòl sa yo, li di disip li yo:</span> <span class="verse"><a name="2">2</a>Nou konnen, nan de jou jwif yo pral fete fèt Delivrans lan. Yo pral lage Moun Bondye voye nan lachè a nan men moun ki pou kloure l' sou kwa a.</span> <span class="verse"><a name="3">3</a>Lè sa a, chèf prèt yo ansanm ak chèf fanmi yo ki t'ap dirije pèp la reyini nan palè granprèt yo te rele Kayif la.</span> <span class="verse"><a name="4">4</a>Mesye yo mete tèt yo ansanm pou fè plan pou yo te ka arete Jezi pou yo fè touye li.</span> <span class="verse"><a name="5">5</a>Yonn t'ap di lòt: Nou pa kapab arete l' pandan fèt la pou sa pa eksite pèp la fè dezòd.</span> <span class="verse"><a name="6">6</a>¶ Antan Jezi te Betani lakay Simon, nonm ki te gen maladi lalèp la,</span> <span class="verse"><a name="7">7</a>yon fanm pwoche kote li. Li t'ap pote yon ti boutèy fèt an albat plen ak yon odè ki te koute byen chè. Pandan Jezi te chita bò tab la, fanm lan vide tout odè a sou tèt li.</span> <span class="verse"><a name="8">8</a>Lè disip yo wè sa, yo pa t' kontan menm. Yo di: Pouki tout gaspiyaj sa a?</span> <span class="verse"><a name="9">9</a>Yo ta kapab vann odè a byen chè, yo ta bay pòv lajan an.</span> <span class="verse"><a name="10">10</a>Jezi vin konnen sa yo t'ap di, li di yo konsa: Poukisa n'ap fè fanm lan tout lapenn sa a? Se yon bèl bagay li fè la a wi pou mwen.</span> <span class="verse"><a name="11">11</a>Paske, pòv yo, n'ap toujou genyen yo avèk nou. Men, mwen menm, nou p'ap genyen m' pou tout tan.</span> <span class="verse"><a name="12">12</a>Lè li vide odè sa a sou kò mwen, li tou benyen m' pou lantèman mwen.</span> <span class="verse"><a name="13">13</a>Sa m'ap di nou la a, se vre wi: Toupatou sou latè, kote y'a anonse bon nouvèl sa a, y'a rakonte tou sa fanm sa a te fè pou yo pa janm bliye li.</span> <span class="verse"><a name="14">14</a>¶ Lè sa a, yonn nan douz disip yo, nonm yo rele Jida Iskariòt la, al jwenn chèf prèt yo.</span> <span class="verse"><a name="15">15</a>Li di yo: Kisa n'a ban mwen si m' fè nou pran Jezi? Yo konte trant pyès lajan ba li.</span> <span class="verse"><a name="16">16</a>Depi lè sa a, Jida t'ap chache yon bon okazyon pou l' te ba yo Jezi.</span> <span class="verse"><a name="17">17</a>¶ Premye jou fèt pen san ledven yo, disip yo pwoche bò kote Jezi, yo di li: Ki bò ou ta vle nou pare manje Delivrans lan pou ou?</span> <span class="verse"><a name="18">18</a>Li reponn yo: Ale lavil la, kay entèl. n'a di l' konsa: Mèt la voye di ou: Lè pa l' la rive, se lakay ou l'ap fete Delivrans lan ansanm ak disip li yo.</span> <span class="verse"><a name="19">19</a>Disip yo fè sa Jezi te bay yo lòd fè a, yo pare manje Delivrans lan.</span> <span class="verse"><a name="20">20</a>Lè solèy fin kouche, Jezi chita bò tab la ak douz disip li yo.</span> <span class="verse"><a name="21">21</a>Antan yo t'ap manje, Jezi di yo: Sa m'ap di nou la a, se vre wi: yonn nan nou pral trayi mwen.</span> <span class="verse"><a name="22">22</a>Sa te fè disip yo lapenn anpil. Yonn apre lòt yo pran mande li: Eske se mwen menm, Mèt?</span> <span class="verse"><a name="23">23</a>Li reponn yo: Moun ki tranpe pen l' ansanm avè m' nan plat la, se li menm ki pral trayi mwen.</span> <span class="verse"><a name="24">24</a>Moun Bondye voye nan lachè a prale, jan sa te ekri sou li a. Men, malè pou moun k'ap trayi l' la. Li ta pi bon pou moun sa a si li pa t' janm fèt.</span> <span class="verse"><a name="25">25</a>Jida ki tapral trayi l' la pran lapawòl, li di: Mèt, èske se mwen menm? Jezi reponn li: Se ou ki di li.</span> <span class="verse"><a name="26">26</a>¶ Antan yo t'ap manje, Jezi pran pen, li di Bondye mèsi, li kase l', li bay disip yo, li di: Pran, manje. Sa se kò mwen.</span> <span class="verse"><a name="27">27</a>Apre sa, li pran yon gode diven, li di Bondye mèsi, li pase l' ba yo, li di: Se pou nou tout nou bwè ladan li.</span> <span class="verse"><a name="28">28</a>Paske, sa se san mwen, san ki siyen kontra Bondye fè a, san ki koule pou anpil moun jwenn padon pou peche yo.</span> <span class="verse"><a name="29">29</a>M'ap di nou sa: Depi jòdi a, mwen p'ap janm bwè diven ankò jouk jou m'a bwè yon lòt diven ansanm ak nou nan peyi kote Papa m' wa a.</span> <span class="verse"><a name="30">30</a>Apre yo fin chante kantik espesyal pou fèt la, yo soti, y ale sou mòn Oliv la.</span> <span class="verse"><a name="31">31</a>¶ Lè sa a, Jezi di disip li yo: Aswè a menm, nou tout nou pral kouri kite m' pou kont mwen. Paske, men sa ki ekri nan Liv la: M'ap frape gadò mouton yo, epi tout bann mouton yo pral gaye nan bwa.</span> <span class="verse"><a name="32">32</a>Men, apre sa, lè m'a leve soti vivan nan lanmò, mwen pral tann nou nan peyi Galile.</span> <span class="verse"><a name="33">33</a>Pyè pran lapawòl, li di li: Menm si tout moun ta kouri kite ou pou kont ou, mwen menm, mwen p'ap janm kite ou.</span> <span class="verse"><a name="34">34</a>Jezi di li: Sa m'ap di ou la a, se vre wi: aswè a menm, anvan kòk chante, ou va gen tan di twa fwa ou pa janm konnen mwen.</span> <span class="verse"><a name="35">35</a>Pyè reponn li: Menm si m' ta dwe mouri avè ou, mwen p'ap janm di mwen pa konnen ou. Tout lòt disip yo t'ap di menm bagay la tou.</span> <span class="verse"><a name="36">36</a>¶ Apre sa, Jezi ale ak disip yo yon kote yo rele Jetsemane. Li di yo: Chita la. Mwen menm, mwen pral lapriyè pi lwen.</span> <span class="verse"><a name="37">37</a>Li pran Pyè ansanm ak de pitit Zebede yo avèk li. Lè sa a, li santi yon lapenn ak yon kè sere ki pran li.</span> <span class="verse"><a name="38">38</a>Li di yo: Mwen gen lapenn anpil. Mwen santi se mouri m'ap mouri. Rete la avèk mwen, pa kite dòmi pran nou.</span> <span class="verse"><a name="39">39</a>li al yon ti kras pi lwen, li lage kò l' fas atè, li lapriyè konsa: O Papa mwen. Si sa te ka fèt, wete gode soufrans sa a devan je mwen. Men, se sa ou vle a ki pou fèt, pa sa mwen vle a.</span> <span class="verse"><a name="40">40</a>Jezi tounen bò kote twa disip yo, li jwenn yo ap dòmi. Li di Pyè konsa: Kouman? Nou pa t' kapab rete je klè yon ti kadè avèk mwen!</span> <span class="verse"><a name="41">41</a>Pa kite dòmi pran nou, tande. Lapriyè pou nou pa tonbe anba tantasyon. Lespri nou byen dispoze, men kò nou fèb.</span> <span class="verse"><a name="42">42</a>Li kite yo, li ale yon dezyèm fwa. Li lapriyè konsa: O Papa m', si se pou m' bwè gode soufrans sa a anvan pou ou wete l' devan je m', ou mèt fè l' jan ou vle a.</span> <span class="verse"><a name="43">43</a>Li tounen, li jwenn disip yo ap dòmi ankò, paske dòmi t'ap kale yo.</span> <span class="verse"><a name="44">44</a>Li kite yo, li ale, li lapriyè yon twazyèm fwa. Li t'ap repete menm pawòl yo.</span> <span class="verse"><a name="45">45</a>Apre sa, li tounen bò kote disip li yo, li di: N'ap dòmi toujou? N'ap poze kò nou? Epi gade, men lè a rive, yo pral lage m', mwen menm Moun Bondye voye nan lachè a, nan men mechan yo.</span> <span class="verse"><a name="46">46</a>Leve non, ann ale. Men moun k'ap trayi m' lan ap vini.</span> <span class="verse"><a name="47">47</a>¶ Jezi t'ap pale toujou lè Jida, yonn nan douz disip yo, vin rive. Li te gen avèk li yon bann moun ki te gen nepe ak baton nan men yo avèk li. Se chèf prèt yo ak chèf fanmi k'ap dirije pèp la ki te voye yo avèk li.</span> <span class="verse"><a name="48">48</a>Nonm ki t'ap trayi Jezi a te ba yo yon siyal. Li te di yo: Moun n'a wè mwen bo a, se li menm n'ap chache a. Mete men sou li.</span> <span class="verse"><a name="49">49</a>Rive Jida rive, li pwoche bò kote Jezi, li di li: Bonswa, Mèt. Epi l' bo Jezi.</span> <span class="verse"><a name="50">50</a>Jezi di li: Zanmi, sa ou te vin pou fè a, fè li. Lè sa a, lòt moun yo pwoche, yo mete men sou Jezi, yo arete li.</span> <span class="verse"><a name="51">51</a>Yonn nan mesye ki te avèk Jezi yo rale nepe l', li frape domestik granprèt la, li koupe yon zòrèy li.</span> <span class="verse"><a name="52">52</a>Jezi di l' konsa: Mete nepe ou nan fouwo l'; paske tout moun ki sèvi ak nepe, se nepe k'ap touye yo tou.</span> <span class="verse"><a name="53">53</a>Ou pa konnen mwen ta ka rele Papa m' vin ede mwen. Menm lè a, li ta voye depase douz lame zanj ban mwen.</span> <span class="verse"><a name="54">54</a>Men lè sa a, ki jan sa ki ekri nan Liv la ta ka rive vre? Paske Liv la di: Se konsa pou sa pase.</span> <span class="verse"><a name="55">55</a>Apre sa, Jezi di foul moun yo: Nou vin dèyè m' ak nepe ak baton tankou si m' te yon ansasen. Toulejou mwen te chita la nan tanp lan, ap moutre moun yo anpil bagay, nou pa t' janm arete mwen.</span> <span class="verse"><a name="56">56</a>Men, tou sa rive pou sa ki ekri nan liv pwofèt yo ka rive vre. Lè sa a, tout disip yo kite l', yo pran kouri.</span> <span class="verse"><a name="57">57</a>¶ Moun ki te arete Jezi yo mennen l' kay Kayif, granprèt la. Se la tout dirèktè lalwa yo ansanm ak chèf fanmi yo te reyini.</span> <span class="verse"><a name="58">58</a>Pyè t'ap swiv Jezi yon ti jan lwen lwen, jouk yo rive nan lakou kay granprèt la. Li antre nan lakou a tou, li chita ak gad yo pou l' wè kouman sa t'apral fini.</span> <span class="verse"><a name="59">59</a>Chèf prèt yo ak tout manm Gran Konsèy jwif yo t'ap chache yon manti pou yo te fè sou Jezi, pou yo te ka kondannen l' amò.</span> <span class="verse"><a name="60">60</a>Men, yo pa t' kapab jwenn anyen malgre anpil moun te vin fè anpil manti sou li.</span> <span class="verse"><a name="61">61</a>Bout pou bout, de moun parèt. Yo di: Nonm sa a di: Mwen kapab kraze tanp Bondye a, epi nan twa jou m'a rebati l' ban nou.</span> <span class="verse"><a name="62">62</a>Granprèt la leve, li di Jezi: Ou pa reponn anyen? Kisa mesye yo ap di sou ou konsa?</span> <span class="verse"><a name="63">63</a>Jezi pa louvri bouch li. Granprèt la di l' ankò: Nan non Bondye vivan an, m'ap mande ou pou di nou verite a: Eske se ou ki Kris la, Pitit Bondye a?</span> <span class="verse"><a name="64">64</a>Jezi reponn li: Se ou ki di li. Men, m'ap di nou sa, depi jòdi a n'a wè m', mwen menm, Moun Bondye voye nan lachè a, chita sou bò dwat Bondye ki gen pouvwa a, n'a wè m' ap vini sou nwaj yo nan syèl la.</span> <span class="verse"><a name="65">65</a>Lè sa a, granprèt la chire rad ki te sou li a, li di: L'ap pale mal sou Bondye. Sa nou bezwen lòt temwen fè: Nou fèk tande ak zòrèy nou jan l' pale mal sou Bondye.</span> <span class="verse"><a name="66">66</a>Kisa nou di nan sa? Yo reponn: Li antò, se pou yo touye li.</span> <span class="verse"><a name="67">67</a>Lè sa a, yo pran krache nan figi l', yo tonbe ba l' kout pwen. Gen ladan yo ki ba l' souflèt.</span> <span class="verse"><a name="68">68</a>Yo di li: Kris, si ou konnen, di nou non! Di nou ki moun k'ap frape ou konsa.</span> <span class="verse"><a name="69">69</a>¶ Pyè menm te chita deyò nan lakou a. Yon sèvant pwoche bò kote l', li di li konsa: Ou menm tou, ou te avèk Jezi, nonm Galile a.</span> <span class="verse"><a name="70">70</a>Men, Pyè demanti l' devan tout moun, li di: Mwen pa konnen sa w'ap di la a.</span> <span class="verse"><a name="71">71</a>Apre sa, Pyè leve, li ale bò pòtay lakou a. La, yon lòt sèvant wè li. Li di moun ki te la yo: Nonm sa a te avèk Jezi, nonm Nazarèt la.</span> <span class="verse"><a name="72">72</a>Pyè demanti l' tou, li di: M'ap fè sèman, mwen pa konnen nonm sa a.</span> <span class="verse"><a name="73">73</a>Yon ti kadè apre, moun ki te la yo pwoche, yo di Pyè konsa: Se vre wi, monchè. Ou fè pati moun sa yo tou. Jan ou pale a fè nou rekonèt ou.</span> <span class="verse"><a name="74">74</a>Lè sa a, Pyè pran fè sèman, li di yo: Mwen mande Bondye pou nenpòt bagay rive m' si m' manti: Mwen di nou non, mwen pa konnen nonm sa a. Menm lè a, kòk chante.</span> <span class="verse"><a name="75">75</a>Latou, Pyè vin chonje pawòl Jezi te di l' la: Anvan kòk chante, ou va gen tan di twa fwa ou pa janm konnen mwen. Pyè soti, li tonbe kriye jouk li pa t' kapab ankò.</span> </p></div</div></div></body></html>