<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 11</strong></div><p><span class="verse"><a name="1">1</a>¶ Lè Jezi fin bay douz disip li yo tout lòd sa yo, li kite kote li te ye a, li pati, li ale nan lòt lavil peyi a. Li t'ap mache bay mesaj la, li t'ap moutre moun yo anpil bagay.</span> <span class="verse"><a name="2">2</a>Antan Jan Batis te nan prizon, li tande pale travay Kris la t'ap fè. Li voye kèk patizan pa l' ale mande Jezi:</span> <span class="verse"><a name="3">3</a>Eske se ou ki moun nou konnen ki gen pou vini an, osinon èske nou dwe tann yon lòt?</span> <span class="verse"><a name="4">4</a>Jezi reponn yo: Ale rakonte bay Jan sa nou tande ak sa nou wè:</span> <span class="verse"><a name="5">5</a>Je avèg yo louvri, moun ki t'ap bwete yo mache byen, moun ki te gen maladi lalèp yo geri, moun ki te soudè yo tande, moun ki te mouri yo leve. Pòv yo tande Bon Nouvèl la.</span> <span class="verse"><a name="6">6</a>Benediksyon pou moun ki pa jwenn nan mwen okazyon pou tonbe nan peche.</span> <span class="verse"><a name="7">7</a>¶ Lè patizan Jan yo al fè wout yo, Jezi pran pale ak foul la sou Jan. Li di yo konsa: Sa nou te al wè nan dezè a? Yon pye wozo van t'ap souke? Non.</span> <span class="verse"><a name="8">8</a>Men, kisa nou te al wè menm? Yon nonm abiye ak bèl rad? Ala, moun ki mete bèl rad, se kay wa a yo jwenn yo.</span> <span class="verse"><a name="9">9</a>Manyè di m' kisa nou te al wè menm? Yon pwofèt? Wi, mwen menm mwen di nou: li pi plis pase yon pwofèt.</span> <span class="verse"><a name="10">10</a>Men sa ki te ekri sou Jan: Men m'ap voye mesaje m' lan devan ou. Li va louvri chemen an devan pou ou.</span> <span class="verse"><a name="11">11</a>Sa m'ap di nou la a, se vre wi: Nan tout moun ki fèt sou latè pa gen yonn ki pi konsekan pase Jan Batis. Malgre sa, moun ki pi piti nan Peyi Wa ki nan syèl la, pi konsekan pase l'.</span> <span class="verse"><a name="12">12</a>Depi sou tan Jan Batis jouk jòdi a, Peyi Wa ki nan syèl la anba gwo goumen. Se moun ki konn goumen k'ap antre ladan l'.</span> <span class="verse"><a name="13">13</a>Anvan Jan Batis te rive, tout pwofèt yo ansanm ak lalwa Moyiz la te pale sou Peyi Bondye a.</span> <span class="verse"><a name="14">14</a>Si nou vle kwè l': Jan Batis se Eli ki te gen pou vini an.</span> <span class="verse"><a name="15">15</a>Si nou gen zòrèy pou n' tande, tande.</span> <span class="verse"><a name="16">16</a>¶ Ak ki moun mwen ta konpare moun k'ap viv nan tan alèkile yo? Yo sanble timoun ki chita sou plas piblik, yonn ap rele lòt pou di l' konsa:</span> <span class="verse"><a name="17">17</a>Nou jwe mizik cho pou nou ak fif nou, nou pa danse. Nou chante chante ki tris pou nou, nou pa kriye.</span> <span class="verse"><a name="18">18</a>Jan Batis vini, li pa manje, li pa bwè, yo di li gen yon move lespri sou li.</span> <span class="verse"><a name="19">19</a>Mwen menm, Moun Bondye voye nan lachè a, mwen vini, mwen manje, mwen bwè, yo di: Gade yon nonm! Se manje ak bwè ase li konnen! Se zanmi pèseptè kontribisyon ak moun k'ap fè sa ki mal li ye! Men tou, lè nou wè rezilta sa Bondye fè, nou rekonèt se li menm nan bon konprann li ki gen rezon.</span> <span class="verse"><a name="20">20</a>Lè sa a, Jezi pran fè moun lavil kote l' te fè pifò mirak li yo repwòch, paske yo pa t' tounen vin jwenn Bondye.</span> <span class="verse"><a name="21">21</a>Li di yo: Malè pou nou, moun lavil Korazen! Malè pou nou moun lavil Betsayda! Paske, si mirak ki fèt nan mitan nou yo, se nan mitan lavil Tir ak lavil Sidon yo te fèt, gen lontan moun sa yo ta mete rad sak sou yo. Yo ta kouvri kò yo ak sann dife pou fè wè yo vle tounen vin jwenn Bondye.</span> <span class="verse"><a name="22">22</a>Se poutèt sa m'ap di nou: Jou jijman an, y'a peni nou pi rèd pase moun lavil Tir ak moun lavil Sidon yo.</span> <span class="verse"><a name="23">23</a>Nou menm tou, moun lavil Kapènawòm: nou ta vle yo leve nou jouk nan syèl la? Enben, y'a desann nou jouk anba kote mò yo ye a. Paske, si mirak ki fèt nan mitan nou yo, se nan mitan lavil Sodòm yo te fèt, li ta la jouk jòdi a.</span> <span class="verse"><a name="24">24</a>Se poutèt sa m'ap di nou: Jou jijman an, y'a peni nou pi rèd pase moun lavil Sodòm yo.</span> <span class="verse"><a name="25">25</a>¶ Lè sa a, Jezi di: O Papa, ou menm ki mèt syèl la ak tè a, mwen di ou mèsi anpil dapre bagay ou te kache nan je gwo save ak moun lespri yo ou devwale yo bay ti piti yo.</span> <span class="verse"><a name="26">26</a>Wi, Papa mwen, sa pase konsa paske se konsa ou te vle li.</span> <span class="verse"><a name="27">27</a>Papa m' renmèt mwen tout bagay. Pesonn pa konn kilès moun Pitit la ye, esepte Papa a. Konsa tou, pesonn pa konn kilès moun Papa a ye, esepte Pitit la, ak moun Pitit la vle fè konnen li.</span> <span class="verse"><a name="28">28</a>Vini jwenn mwen, nou tout ki bouke, nou tout ki anba chay, m'a soulaje nou.</span> <span class="verse"><a name="29">29</a>Pran jouk mwen, mete l' sou zepòl nou. Pran leson nan men mwen. Paske mwen dou, mwen toujou soumèt mwen tout bon devan Bondye. Konsa, n'a viv ak kè poze.</span> <span class="verse"><a name="30">30</a>Paske, jouk m'ap ban nou an fasil pou pote, chay m'ap ban nou an pa lou.</span> </p></div</div></div></body></html>