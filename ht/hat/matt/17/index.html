<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 17</strong></div><p><span class="verse"><a name="1">1</a>¶ Sis jou apre sa, Jezi pran Pyè, Jak ak Jan, frè Jak la, li mennen yo pou kont yo sou tèt yon mòn byen wo.</span> <span class="verse"><a name="2">2</a>Antan Jezi te la, li pran chanje devan yo. Figi l' vin klere tankou solèy la. Rad li vin blan tankou yon limyè.</span> <span class="verse"><a name="3">3</a>Twa disip yo wè Moyiz ak Eli parèt, yo t'ap pale ak Jezi.</span> <span class="verse"><a name="4">4</a>Lè sa a, Pyè pran lapawòl, li di Jezi konsa: Met, sa bon nèt pou nou isit la. Si ou vle, m'ap moute twa ti kay, yonn pou ou, yonn pou Moyiz ak yonn pou Eli.</span> <span class="verse"><a name="5">5</a>Antan Pyè t'ap pale toujou, yon nwaj byen klere vin kouvri yo. Yo tande yon vwa soti nan nwaj la, li di: Sa se pitit mwen renmen anpil la. Li fè kè m' kontan anpil. Koute li.</span> <span class="verse"><a name="6">6</a>Lè disip yo tande vwa a yo tonbe fas atè tèlman yo te pè.</span> <span class="verse"><a name="7">7</a>Men, Jezi pwoche bò kote yo, li manyen yo, li di: Leve non, nou pa bezwen pè.</span> <span class="verse"><a name="8">8</a>Yo leve je yo, yo wè Jezi te pou kont li.</span> <span class="verse"><a name="9">9</a>Antan yo t'ap desann mòn lan, Jezi ba yo lòd sa a: Pa pale ak pesonn sou sa nou sot wè a, jouk mwen menm, Moun Bondye voye nan lachè a, m'a leve soti vivan nan lanmò.</span> <span class="verse"><a name="10">10</a>Twa disip yo poze l' keksyon sa a: Poukisa dirèktè lalwa yo di se pou Eli vin anvan?</span> <span class="verse"><a name="11">11</a>Jezi reponn yo: Se vre. Eli gen pou l' vin anvan, pou l' mete tout bagay nan lòd.</span> <span class="verse"><a name="12">12</a>Men, m'ap di nou sa: Eli vin deja. Men, yo pa t' rekonèt li, yo fè l' tou sa yo te vle. Se onsa tou, yo gen pou yo maltrete Moun Bondye voye nan lachè a.</span> <span class="verse"><a name="13">13</a>Lè sa a, disip yo vin konprann li t'ap pale yo sou Jan Batis.</span> <span class="verse"><a name="14">14</a>¶ Lè yo rive kote foul moun yo, yon nonm pwoche bò kot Jezi, li lage kò l' ajenou devan l', li di:</span> <span class="verse"><a name="15">15</a>Mèt, gen pitye pou pitit gason m' lan. Li gen malkadi. Lè ou tande kriz la pran l' konsa, anpil fwa li tonbe nan dife osinon nan dlo.</span> <span class="verse"><a name="16">16</a>Mwen mennen l' bay disip ou yo, men yo pa t' kapab geri li.</span> <span class="verse"><a name="17">17</a>Jezi reponn: Ala moun san konfyans nan Bondye! Ala move moun! Jouk kilè pou m' rete nan mitan nou? Jouk kilè pou m' sipòte nou? Mennen ti gason an isit ban mwen.</span> <span class="verse"><a name="18">18</a>Jezi pale sevè ak move lespri a. Lespri a soti. Menm lè a, ti nonm lan geri.</span> <span class="verse"><a name="19">19</a>Apre sa, disip yo pwoche bò kot Jezi, yo mande l' apa: Poukisa nou pa t' kapab chase move lespri sa a?</span> <span class="verse"><a name="20">20</a>Jezi di yo: Se paske nou manke konfyans nan Bondye. Sa m'ap di nou la a, se vre wi: si nou te gen konfyans nan Bondye gwosè yon ti grenn moutad, nou ta di ti mòn sa a: wete kò ou la, al laba, li ta chanje plas. Pa gen anyen nou pa ta kapab fè.</span> <span class="verse"><a name="21">21</a>Men, kalite lespri sa yo, se fòs lapriyè ak jèn ki pou fè yo soti.</span> <span class="verse"><a name="22">22</a>¶ Yon jou, antan tout disip yo te la ansanm nan peyi Galile, Jezi di yo: Mwen menm, Moun Bondye voye nan lachè a, mwen gen pou m' tonbe anba men lèzòm.</span> <span class="verse"><a name="23">23</a>Yo pral touye m', men sou twa jou, m'ap leve soti vivan nan lanmò. Sa te fè disip yo lapenn anpil.</span> <span class="verse"><a name="24">24</a>¶ Lè Jezi rive Kapènawòm ak disip li yo, moun ki t'ap ranmase lajan taks pou tanp lan pwoche bò kot Pyè, yo mande li: Eske mèt ou a peye lajan taks pou tanp lan?</span> <span class="verse"><a name="25">25</a>Pyè di: Li peye wi. Antan Pyè ap antre nan kay la, anvan li louvri bouch li, Jezi di l': Sa ou konprann nan sa, Simon? Ki moun ki gen pou peye dwa ak taks bay leta? Sitwayen peyi a, osinon etranje?</span> <span class="verse"><a name="26">26</a>Pyè reponn li: Etranje yo. Lè sa a, Jezi di li: Si se konsa, sitwayen yo egzan.</span> <span class="verse"><a name="27">27</a>Men, nou pa vle bay move egzanp: Ale bò lanmè a, voye yon zen nan dlo a. Rale premye pwason ki va mòde ladan l' lan. Louvri bouch li, wa jwenn yon pyès lajan, mezi pou peye taks pa m' ak taks pa ou. Pran l', al peye pou nou de.</span> </p></div</div></div></body></html>