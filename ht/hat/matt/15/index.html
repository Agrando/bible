<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/matt/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/matt">Matthew</a> &gt <strong>Chapter 15</strong></div><p><span class="verse"><a name="1">1</a>¶ Lè sa a, kèk farizyen ak dirèktè lalwa soti Jerizalèm, yo vin bò kot Jezi. Yo di li:</span> <span class="verse"><a name="2">2</a>Poukisa disip ou yo pa swiv koutim granmoun lontan yo? Gade. Yo pa lave men yo anvan yo manje.</span> <span class="verse"><a name="3">3</a>Li reponn yo: Nou menm k'ap pale a, poukisa n'ap plede dezobeyi kòmandman Bondye yo pou nou swiv koutim pa nou yo?</span> <span class="verse"><a name="4">4</a>Tande byen. Bondye di nou konsa: Respekte papa ou ak manman ou. Li di ankò: Si yon moun pale papa l' osinon manman l' mal, se pou yo touye l'.</span> <span class="verse"><a name="5">5</a>Men nou menm, nou di: Si yon moun di papa l' osinon manman l': Sa m' ta gen pou m' ba ou a, m' ofri l' bay Bondye,</span> <span class="verse"><a name="6">6</a>moun sa a pa bezwen fè anyen pou papa l' osinon pou manman l'. Se konsa, avèk koutim nou yo, nou fè pawòl Bondye a pase pou anyen menm.</span> <span class="verse"><a name="7">7</a>Bann ipokrit! Ezayi te gen rezon lè l' t'ap pale sou nou, jan sa ekri a:</span> <span class="verse"><a name="8">8</a>Se nan bouch pèp sa a respekte mwen. Men, kè yo byen lwen mwen.</span> <span class="verse"><a name="9">9</a>Se tan yo y'ap pèdi, lè y'ap fè sèvis pou mwen. Paske, nan sa y'ap di, se pawòl lèzòm y'ap moutre moun.</span> <span class="verse"><a name="10">10</a>¶ Apre sa, li rele foul moun yo, li di yo: Koute byen sa m'ap di nou la a, manyè konprann sa:</span> <span class="verse"><a name="11">11</a>Se pa bagay ki antre nan bouch yon moun ki ka mete l' nan kondisyon pou l' pa ka sèvi Bondye. Men se sak soti nan bouch li ki ka mete l' nan kondisyon sa a.</span> <span class="verse"><a name="12">12</a>Lè sa a, disip li yo pwoche bò kote l', yo di l' konsa: Ou konnen farizyen yo ofiske poutèt sa ou sot di la a.</span> <span class="verse"><a name="13">13</a>Jezi reponn yo: Si se pa Papa m' nan syèl la ki plante yon plant, yo gen pou yo derasinen li.</span> <span class="verse"><a name="14">14</a>Pa okipe yo! Se yon bann avèg k'ap mennen avèg parèy yo. Si yon avèg ap mennen yon lòt avèg, tou de gen pou tonbe nan menm twou a.</span> <span class="verse"><a name="15">15</a>Pyè pran lapawòl, li di Jezi konsa: Esplike nou parabòl sa a non.</span> <span class="verse"><a name="16">16</a>Jezi di: Nou menm tou, nou san konprann toujou!</span> <span class="verse"><a name="17">17</a>Nou pa konprann pawòl sa a: Tout bagay ki antre nan bouch yon moun, sa pase nan vant li. Apre sa, li soti deyò.</span> <span class="verse"><a name="18">18</a>Men, bagay ki soti nan bouch yon moun, se nan kè l' sa soti. Se bagay konsa ki mete yon moun nan kondisyon pou l' pa ka sèvi Bondye.</span> <span class="verse"><a name="19">19</a>Se nan kè l' tout move lide soti, lide touye moun, lide fè adiltè ak tout lòt bagay ki pa dakò ak volonte Bondye tankou lide vòlò, lide fè manti sou moun, lide bay manti.</span> <span class="verse"><a name="20">20</a>Se bagay sa yo ki mete yon moun nan kondisyon pou l' pa ka sèvi Bondye. Men, keksyon manje san lave men, jan yo di l' la, sa pa ka mete yon moun nan kondisyon pou l' pa ka sèvi Bondye.</span> <span class="verse"><a name="21">21</a>¶ Jezi kite kote l' te ye a, li ale nan zòn lavil Tir ak lavil Sidon.</span> <span class="verse"><a name="22">22</a>Se konsa, yon fanm, moun peyi Kanaran ki t'ap viv nan zòn lan, vin jwenn li. Li pran rele: Mèt, pitit wa David la, pitye pou mwen. Pitit fi m' lan gen yon move lespri sou li k'ap fatige l' anpil.</span> <span class="verse"><a name="23">23</a>Men, Jezi pa okipe li menm. Disip li yo pwoche bò kote l', yo di l' konsa: Fè l' ale non. Paske, l'ap mache dèyè nou, l'ap plede rele nan zòrèy nou.</span> <span class="verse"><a name="24">24</a>Jezi reponn: Se sèlman pou moun ki pèdi nan ras Izrayèl la yo voye mwen.</span> <span class="verse"><a name="25">25</a>Men, fanm lan vini, li lage kò l' nan pye Jezi, li di li konsa: Mèt, fè kichòy pou mwen non.</span> <span class="verse"><a name="26">26</a>Jezi reponn li: Sa pa bon pou m' wete pen nan bouch timoun yo pou m' jete l' bay chen.</span> <span class="verse"><a name="27">27</a>Lè sa a fanm lan di li: Se vre wi, Mèt. Men, chen manje ti kal pen ki tonbe anba tab mèt li.</span> <span class="verse"><a name="28">28</a>Lè sa a, Jezi di li: Madanm. Ou gen konfyans anpil. Tout bagay ap pase pou ou jan ou vle l' la. Menm lè a, pitit fi l' la geri.</span> <span class="verse"><a name="29">29</a>¶ Jezi kite kote l' te ye a, li mache sou bò lanmè Galile a. Li moute sou yon ti mòn, li chita la.</span> <span class="verse"><a name="30">30</a>Yon bann moun vin jwenn li. Yo mennen moun k'ap bwete, moun ki avèg, bèbè, enfim ansanm ak anpil lòt moun malad ankò. Yo mete yo nan pye Jezi. Jezi geri yo.</span> <span class="verse"><a name="31">31</a>Foul moun yo te sezi anpil lè yo wè sa: bèbè yo pale, enfim yo geri, moun k'ap bwete yo mache dwat, avèg yo wè. Lè sa a, yo pran fè lwanj Bondye pèp Izrayèl la.</span> <span class="verse"><a name="32">32</a>Jezi rele disip li yo, li di: Kè m' fè m' mal pou moun sa yo. Sa fè twa jou depi yo la avè m', yo pa gen anyen pou yo manje ankò. Mwen pa vle voye yo ale konsa san manje. Yo ka tonbe feblès nan chemen an.</span> <span class="verse"><a name="33">33</a>Disip yo mande li: Nan dezè sa a, ki bò pou nou jwenn pen pou bay tout moun sa yo manje?</span> <span class="verse"><a name="34">34</a>Jezi mande yo: Konbe pen nou gen konsa? Yo reponn li: Nou gen sèt pen ak kèk ti pwason.</span> <span class="verse"><a name="35">35</a>Lè sa a, Jezi fè foul moun yo chita atè.</span> <span class="verse"><a name="36">36</a>Li pran sèt pen yo ak pwason yo, li di Bondye mèsi, li kase yo an moso, li renmèt yo bay disip li yo. Disip yo menm mache bay tout moun.</span> <span class="verse"><a name="37">37</a>Tout moun te manje plen vant yo. Disip yo plen sèt panyen pote ale ak moso ki te rete yo.</span> <span class="verse"><a name="38">38</a>Te gen antou katmil (4.000) gason ki te jwenn manje pou yo manje, san konte fanm ak timoun.</span> <span class="verse"><a name="39">39</a>Apre sa, Jezi voye foul moun yo ale, li menm li moute nan kannòt la, li ale nan yon peyi yo rele Magadan.</span> </p></div</div></div></body></html>