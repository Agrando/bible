<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/num/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/num">Numbers</a> &gt <strong>Chapter 13</strong></div><p><span class="verse"><a name="1">1</a>¶ Seyè a pale ak Moyiz, li di l' konsa:</span> <span class="verse"><a name="2">2</a>-Ou pral chwazi douz nan chèf fanmi pèp Izrayèl yo, yonn pou chak branch fanmi. Ou pral voye yo pou y' al wè ki jan peyi Kanaran an ye, peyi m'ap bay moun Izrayèl yo.</span> <span class="verse"><a name="3">3</a>Dapre lòd Moyiz te resevwa nan men Seyè a, li pran douz gason ki te chèf fanmi nan pèp Izrayèl la. Antan li te nan dezè Paran an, li voye yo al rekonèt peyi a.</span> <span class="verse"><a name="4">4</a>Men non yo: Pou branch Woubenn lan, se te Chamwa, pitit gason Zakou a.</span> <span class="verse"><a name="5">5</a>Pou branch fanmi Simeyon an, se te Chafa, pitit gason Ori a.</span> <span class="verse"><a name="6">6</a>Pou branch fanmi Jida a, se te Kalèb, pitit gason Jefoune a.</span> <span class="verse"><a name="7">7</a>Pou branch fanmi Isaka a, se te Jigal, pitit gason Jozèf la.</span> <span class="verse"><a name="8">8</a>Pou branch fanmi Efrayim lan, se te Oze, pitit gason Noun lan.</span> <span class="verse"><a name="9">9</a>Pou branch fanmi Benjamen an, se te Palti, pitit gason Rafou a.</span> <span class="verse"><a name="10">10</a>Pou branch fanmi Zabilon an, se te Gadiyèl, pitit gason Sodi a.</span> <span class="verse"><a name="11">11</a>Pou branch fanmi Jozèf la, nan branch Manase a, se te Gadi, pitit gason Souzi a.</span> <span class="verse"><a name="12">12</a>Pou branch fanmi Dann lan, se te Amiyèl, pitit gason Jemali a.</span> <span class="verse"><a name="13">13</a>Pou branch fanmi Asè a, se te Setou, pitit gason Mikayèl la.</span> <span class="verse"><a name="14">14</a>Pou branch fanmi Neftali a, se te Nakbi, pitit gason Wopsi a.</span> <span class="verse"><a name="15">15</a>Pou branch fanmi Gad la, se te Geouyèl, pitit gason Maki a.</span> <span class="verse"><a name="16">16</a>Se te non douz mesye Moyiz te voye al rekonèt peyi Kanaran an. Moyiz te chanje non Oze, pitit gason Noun lan, li rele l' Jozye.</span> <span class="verse"><a name="17">17</a>Lè Moyiz voye yo ale nan peyi Kanaran an, li di yo: -Moute nan peyi a. N'a pase pa Negèv la, n'a pran chemen mòn pou nou.</span> <span class="verse"><a name="18">18</a>Ale gade peyi a. Chache konnen ki jan li ye, ki kalite moun ki rete ladan l', konbe yo ye, ak ki fòs yo.</span> <span class="verse"><a name="19">19</a>Chache konnen si tè a se yon bon tè osinon yon move tè, si moun yo rete nan lavil ki gen ranpa pou pwoteje yo osinon nan kan anba tant twal.</span> <span class="verse"><a name="20">20</a>Chache konnen si peyi a rich osinon pòv, si gen anpil pyebwa sou tè a ou si pa genyen. Nou pa bezwen pè anyen. Lè n'ap tounen, pote kèk nan fwi ki donnen laba a. Se te sezon rezen te konmanse ap mi.</span> <span class="verse"><a name="21">21</a>¶ Se konsa mesye yo moute, y' al chache konnen tout bagay ki gen nan peyi a, depi dezè Zin ki nan sid peyi a rive jouk Reyòb toupre pas Amat la, nan nò.</span> <span class="verse"><a name="22">22</a>Yo travèse zòn Negèv la, yo rive lavil Ebwon kote moun Ayiman yo, moun Chechayi yo ak moun Talmayi yo rete. Yo tout te fè pati ras moun Anak yo. Ebwon sa a, se yon lavil ki te bati sètan anvan yo te bati lavil Zoan nan peyi Lejip.</span> <span class="verse"><a name="23">23</a>Yo rive nan ravin Echkòl, yo koupe yon branch rezen ki te gen yon sèl gwo grap rezen nan li. Yo mete l' sou yon gòl pou de moun te ka pote l' sou zepòl yo, si tèlman li te lou. Yo pote grenad ak fig frans tou.</span> <span class="verse"><a name="24">24</a>Yo rele kote sa a Ravin Echkòl, poutèt gwo grap rezen moun pèp Izrayèl yo te koupe la a.</span> <span class="verse"><a name="25">25</a>Apre karant jou, lè yo fin vizite toupatou nan peyi a, yo tounen,</span> <span class="verse"><a name="26">26</a>¶ yo vin jwenn Moyiz, Arawon ak tout moun pèp Izrayèl yo Kadès, nan dezè Paran an. Yo detaye ba yo tou sa yo te wè, yo moutre yo fwi yo te pote yo.</span> <span class="verse"><a name="27">27</a>Yo di Moyiz konsa: -Nou vizite toupatou nan peyi ou te voye nou al chache konnen an. Se yon peyi ki rich anpil, kote lèt ak siwo myèl koule tankou dlo. Se vre wi. Gade fwi nou jwenn ladan l'.</span> <span class="verse"><a name="28">28</a>Men, moun ki rete nan peyi a gwonèg anpil. Lavil yo gran, yo byen pwoteje. Sa ki pi rèd nou wè yon kalite ras moun gwonèg bèl wotè.</span> <span class="verse"><a name="29">29</a>Moun Amalèk yo rete nan sid peyi a, nan zòn Negèv la. Moun It yo, moun Jebis yo ak moun Amon yo rete nan mòn yo. Moun Kanaran yo rete bò lanmè Mediterane a ak bò larivyè Jouden an.</span> <span class="verse"><a name="30">30</a>Kalèb fè moun yo sispann bougonnen sou do Moyiz, li di yo konsa: -Ann moute koulye a. Ann al pran peyi a pou nou. Pa gen anyen la a nou pa ka fè!</span> <span class="verse"><a name="31">31</a>Men mesye ki te moute ansanm ak Kalèb yo di konsa: -Non. Nou pa ka al atake moun sa yo. Yo pi fò pase nou.</span> <span class="verse"><a name="32">32</a>Se konsa yo pran pale mal sou peyi yo te al vizite a devan pèp Izrayèl la. Yo t'ap di: -Peyi nou ta l' vizite a, peyi nou ta l' chache konnen an, se yon peyi ki pa menm bay kont manje pou moun k'ap viv sou li yo. Epi, tout moun nou wè la se moun ki wo anpil.</span> <span class="verse"><a name="33">33</a>Sa ki pi rèd, nou wè yon kalite gwonèg bèl wotè, moun ras Anak yo. Devan moun sa yo se krebete nou ye, tèlman nou piti. Se konsa nou te santi nou devan yo.</span> </p></div</div></div></body></html>