<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/acts/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/acts">Acts</a> &gt <strong>Chapter 27</strong></div><p><span class="verse"><a name="1">1</a>¶ Lè yo deside pou fè n' pati nan batiman pou peyi Itali, yo renmèt Pòl ansanm ak kèk lòt prizonye nan men Jiliyis, kòmandan yon batayon lame Wòm lan yo te rele Batayon Seza.</span> <span class="verse"><a name="2">2</a>Nou anbake sou yon batiman ki te soti lavil Adramit ki tapral fè lakòt nan Lazi. Epi nou pati. Aristak, yon moun lavil Tesalonik nan peyi Masedwan, te avèk nou.</span> <span class="verse"><a name="3">3</a>Nan denmen nou rive lavil Sidon. Jiliyis te boule byen ak Pòl, li te ba l' pèmisyon pou li al wè zanmi l' yo pou li al chache sa l' te bezwen.</span> <span class="verse"><a name="4">4</a>Apre nou kite Sidon, nou pase sou bò dwat lil Chip, nou lonje kòt la sou anwo, paske van an te kontrè pou nou lòt bò a.</span> <span class="verse"><a name="5">5</a>Nou travèse lanmè a devan Silisi ak Panfili, nou rive lavil Mira nan Lisi.</span> <span class="verse"><a name="6">6</a>Antan nou la, kòmandan an jwenn yon batiman ki te soti lavil Aleksandri tapral an Itali. Li fè nou anbake sou li.</span> <span class="verse"><a name="7">7</a>Pandan plizyè jou nou vwayaje ti pa ti pa. Se pa ti traka anvan nou te ka rive devan lavil Nid. Van an pa t' ban nou chans pou n' al pi lwen nan k'ap sa a. Nou te blije desann, pase devan k'ap Salmone, vire anba lil Krèt.</span> <span class="verse"><a name="8">8</a>Nou lonje kòt la avèk anpil traka jouk nou rive yon kote yo rele Bon Pò, toupre lavil Laze.</span> <span class="verse"><a name="9">9</a>Nou te deja pèdi anpil tan, jou pou jwif yo te fè jèn yo te deja pase. Lè sa a se te gwo danje pou moun vwayaje.</span> <span class="verse"><a name="10">10</a>Se poutèt sa Pòl ba yo konsèy sa a: Mesye, mwen wè vwayaj la pral gen gwo danje ladan li: n'ap pèdi chay la ansanm ak batiman an. Ata moun ka mouri tou.</span> <span class="verse"><a name="11">11</a>Men, kòmandan women an te gen plis konfyans nan pawòl kaptenn lan ak amatè batiman an pase nan pawòl Pòl.</span> <span class="verse"><a name="12">12</a>¶ Pò a pa t' bon pou yo te rete pase sezon fredi a tou: se poutèt sa pifò moun ki te abò a te vle pati. Yo t'ap pran chans rive Finiks, yon lòt pò nan lil Krèt la ki bay sou lanmè nan direksyon siwa nòwa. Konsa, yo ta ka pase sezon fredi a la.</span> <span class="verse"><a name="13">13</a>Lè yo wè yon ti van swèt leve, yo te kwè yo te kapab rive Finiks. Yo leve lank, yo pran lonje kòt lil la.</span> <span class="verse"><a name="14">14</a>Men, yon lòt moman, yon gwo van yo rele nòde desann soti nan mòn lil la.</span> <span class="verse"><a name="15">15</a>Li pran trennen batiman an. pa t' gen mwayen kenbe tèt ak li. Nou te blije kite l' pote n' ale.</span> <span class="verse"><a name="16">16</a>Nou pase bò anba yon ti zile yo rele Kloda. La, nou pran yon ti souf. Se pa ti traka anvan nou resi sove ti kannòt bò a.</span> <span class="verse"><a name="17">17</a>Yo rale l' moute abò. Apre sa, yo pran mare kèk kòd, yo sentre batiman an byen sentre. Yo te pè tou pou batiman an pa t' al chwe sou yon fon plat ki nan mitan lanmè a devan peyi Libi. Yo desann vwal yo. Se konsa nou kite van an bwote nou.</span> <span class="verse"><a name="18">18</a>Gwo van an t'ap bat nou pi rèd. Nan denmen, nou te blije jete chay yo nan dlo.</span> <span class="verse"><a name="19">19</a>Nan denmen ankò, marin yo voye tout aparèj batiman an jete nan dlo ak pwòp men yo.</span> <span class="verse"><a name="20">20</a>Pandan plizyè jou nou pa wè ni solèy, ni zetwal. Van an menm t'ap soufle byen fò toujou. Lè n' wè sa, nou pèdi tout espwa sove.</span> <span class="verse"><a name="21">21</a>¶ Moun ki te abò yo pa t' manje anyen depi lontan. Pòl kanpe devan yo, li di yo konsa: Mesye, nou te dwe koute mwen. Nou pa t' dwe soti kite Krèt. Nou ta egzante tout danje sa yo ak tout pèt sa yo.</span> <span class="verse"><a name="22">22</a>Men, koulye a, m'ap di nou pran kouraj. Pesonn p'ap mouri. Se batiman an ase k'ap pèdi.</span> <span class="verse"><a name="23">23</a>Yè oswa, Bondye m'ap sèvi a, li menm ki mèt mwen, li voye yon zanj li bò kote m',</span> <span class="verse"><a name="24">24</a>li di mwen: Pa pè, Pòl. Fòk ou konparèt devan Seza. Epi Bondye fè favè sa a pou ou: li ba ou lavi tout moun k'ap vwayaje ansanm avèk ou yo.</span> <span class="verse"><a name="25">25</a>Se poutèt sa, mesye, pran kouraj. Mwen gen konfyans nan Bondye. Sa gen pou l' rive jan li di m' lan.</span> <span class="verse"><a name="26">26</a>Men, nou pral chwe sou yon zile.</span> <span class="verse"><a name="27">27</a>Sa te fè katòz nwit deja. Van an t'ap bwote nou toujou sou lanmè Mediterane a. Vè menwi konsa, marin yo vin santi nou t'ap pwoche bò yon tè.</span> <span class="verse"><a name="28">28</a>Yo mare yon sonn nan yon liy, yo lage l' nan fon. Yo jwenn dlo a te gen vin bras. Pi devan ankò yo lage liy lan, yo jwenn kenz bras ase.</span> <span class="verse"><a name="29">29</a>Yo te pè pou batiman an pa moute sou resif. Yo lage kat lank nan dèyè batiman an. Yo t'ap tann solèy la leve.</span> <span class="verse"><a name="30">30</a>Marin yo menm t'ap chache chape kò yo. Yo desann ti kannòt bò a nan dlo, yo pran pretès yo tapral mare kèk lank devan batiman an.</span> <span class="verse"><a name="31">31</a>Men, Pòl di kòmandan women an ak sòlda yo: Si moun sa yo pa rete nan batiman an, nou yonn p'ap sove.</span> <span class="verse"><a name="32">32</a>Lè sa a, sòlda yo koupe kòd ki te mare ti kannòt bò a, yo kite l' ale.</span> <span class="verse"><a name="33">33</a>Anvan solèy leve, Pòl mande tout moun pou yo manje yon ti manje. Li di yo: Mezanmi, jòdi a fè katòz jou depi nou rete la san manje, n'ap tann.</span> <span class="verse"><a name="34">34</a>Tanpri, koulye a, mete kichòy nan vant nou. N'a byen bezwen l' pou nou sove. Ata yon branch cheve nou p'ap pèdi.</span> <span class="verse"><a name="35">35</a>Lè li fin di sa, Pòl pran pen, li di Bondye mèsi devan yo tout, li kase pen an, epi l' kòmanse manje.</span> <span class="verse"><a name="36">36</a>Tout moun reprann kouraj; yo menm tou yo manje.</span> <span class="verse"><a name="37">37</a>Te gen desanswasannsèz (276) moun antou abò batiman an.</span> <span class="verse"><a name="38">38</a>Lè yo fin manje kont yo, yo jete rès ble a nan lanmè pou deleste batiman an.</span> <span class="verse"><a name="39">39</a>Lè solèy leve, marin yo pa t' rekonèt tè a. Men, yo wè yon lans ak yon bèl plaj. Yo fè lide pran chans ale fè tè la.</span> <span class="verse"><a name="40">40</a>Yo demare lank yo, yo lage yo nan lanmè. Yo demare kòd ki te kenbe zaviwon ki te sèvi yo gouvènay la. Yo moute fòk la pou van an pouse batiman an tou dwat devan yo. Yo mete k'ap sou plaj la.</span> <span class="verse"><a name="41">41</a>Men, batiman an moute sou yon ban sab nan mitan de kouran, li chwe. Devan batiman an te antre kole nan sab la, dèyè a menm gwo lanm yo t'ap fin kraze li.</span> <span class="verse"><a name="42">42</a>Sòlda yo te vle touye prizonye yo pou okenn ladan yo pa t' naje sove.</span> <span class="verse"><a name="43">43</a>Men, kòmandan women an ki te vle sove Pòl di yo non pa fè sa. Li bay lòd pou tout moun ki konn naje jete kò yo nan dlo anvan pou y' al atè.</span> <span class="verse"><a name="44">44</a>Lòt moun yo va swiv apre, y'a kenbe kèk planch osinon kèk moso nan batiman an. Se konsa nou tout nou rive atè anbyen, san lòt donmaj ni malè.</span> </p></div</div></div></body></html>