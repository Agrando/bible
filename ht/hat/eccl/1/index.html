<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/eccl/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/eccl">Ecclesiastes</a> &gt <strong>Chapter 1</strong></div><p><span class="verse"><a name="1">1</a>¶ Men pawòl pitit David la, filozòf la, ki te wa nan lavil Jerizalèm.</span> <span class="verse"><a name="2">2</a>Nan lavi a anyen pa vo anyen. Se sa filozòf la di. Non, anyen pa vo anyen nan lavi a. Tout bagay gen pou pase.</span> <span class="verse"><a name="3">3</a>Yon moun te mèt pase tout lavi l' ap travay di, ap bay kò l' traka sou latè beni, kisa sa rapòte l'?</span> <span class="verse"><a name="4">4</a>¶ Moun fèt, moun mouri. Men sa pa deranje anyen sou latè.</span> <span class="verse"><a name="5">5</a>Solèy leve, solèy kouche. L'ap kouri tounen kote pou l' leve a ankò.</span> <span class="verse"><a name="6">6</a>Van an soufle soti nan nò desann nan sid. Apre sa, li vire soti nan sid moute nan nò. Konsa, l'ap vire tounen nan menm chemen an san rete.</span> <span class="verse"><a name="7">7</a>Tout dlo larivyè desann nan lanmè, men lanmè pa janm plen. Dlo a tounen kote larivyè a te soti a. Konsa, larivyè a pa janm sispann koule.</span> <span class="verse"><a name="8">8</a>Tout bagay ap vire won san rete. Pa gen pawòl ki ka di jan sa ye. Je pa janm bouke wè. Zòrèy pa janm bouke tande.</span> <span class="verse"><a name="9">9</a>¶ Sa ki te rive anvan, se sa ki va rive apre. Sa yo te fè anvan an, se sa y'ap toujou fè. Pa gen anyen ki chanje sou latè beni.</span> <span class="verse"><a name="10">10</a>Menm lè nou di: Gade! Men yon bagay ki nèf, bagay la te la deja depi nan tan lontan anvan nou te fèt.</span> <span class="verse"><a name="11">11</a>Pesonn pa chonje sa ki te pase nan tan lontan. Konsa tou, pita, pesonn p'ap chonje sa k'ap pase koulye a.</span> <span class="verse"><a name="12">12</a>¶ Mwen menm, nèg fò, mwen te wa peyi Izrayèl nan lavil Jerizalèm.</span> <span class="verse"><a name="13">13</a>Mwen te soti pou m' te fouye, pou m' te egzaminen tou sa k'ap fèt sou latè nan tout ti detay yo. Travay Bondye bay moun fè sou latè a pa manke rèd.</span> <span class="verse"><a name="14">14</a>Mwen wè tou sa k'ap fèt sou latè. Anyen pa vo anyen! Anyen pa rapòte anyen.</span> <span class="verse"><a name="15">15</a>Ou pa ka drese sa ki fin kwochi. Ou pa ka konte sa ou pa genyen.</span> <span class="verse"><a name="16">16</a>Mwen di nan kè mwen: Mwen vin grannèg. Mwen vin pi fò pase tout wa ki t'ap gouvènen lavil Jerizalèm anvan m' yo. Mwen konnen sa ki rele gen konprann ak konesans.</span> <span class="verse"><a name="17">17</a>Mwen te soti pou m' te konnen diferans ki genyen ant moun ki gen konprann ak moun egare, ant moun ki gen konesans ak moun sòt. Men, la ankò, mwen wè anyen pa rapòte anyen.</span> <span class="verse"><a name="18">18</a>Paske plis ou gen konprann, se plis ou nan tèt chaje. Plis ou konnen, se plis ou soufri.</span> </p></div</div></div></body></html>