<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/eccl/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/eccl">Ecclesiastes</a> &gt <strong>Chapter 7</strong></div><p><span class="verse"><a name="1">1</a>¶ Pito yo nonmen non ou anbyen pase pou yo pale sou kalite bon odè ou mete sou ou. Jou ou mouri a pi bon pase jou ou fèt la.</span> <span class="verse"><a name="2">2</a>Pito ou ale nan yon kay kote ki gen lanmò pase pou ou ale nan yon kay kote y'ap fè fèt, paske tout moun gen pou mouri. Nou menm ki vivan, nou pa dwe janm bliye sa.</span> <span class="verse"><a name="3">3</a>Pito yon moun nan lapenn pase pou l' gen kè kontan. Lapenn rale figi ou, men l'ap louvri lespri ou.</span> <span class="verse"><a name="4">4</a>Moun ki gen bon konprann toujou ap kalkile sou lanmò. Moun sòt toujou ap kalkile sou ki jan pou yo jwi lavi a.</span> <span class="verse"><a name="5">5</a>Pito ou tande yon moun ki gen bon konprann ap rale zòrèy ou pase pou ou tande moun sòt ap fè lwanj pou ou.</span> <span class="verse"><a name="6">6</a>Lè moun sòt ap ri, se tankou move chabon k'ap pete nan dife. Sa pa vo anyen.</span> <span class="verse"><a name="7">7</a>¶ Lè yon moun ki gen bon konprann ap sibi move trètman, sa ka fè l' pèdi tèt li. Lajan sou kote fè l' pèdi karaktè l'.</span> <span class="verse"><a name="8">8</a>Lè yon bagay ap fini li pi bon pase lè l'ap konmanse. Pito ou pran pasyans pase pou ou kite lògèy ap pouse ou.</span> <span class="verse"><a name="9">9</a>Pa fè kòlè fasil, paske se moun sòt ki renmen fache.</span> <span class="verse"><a name="10">10</a>Pa janm mande poukisa tan lontan te pi bon pase tan n'ap viv koulye a. Moun ki gen bon konprann p'ap mande bagay konsa.</span> <span class="verse"><a name="11">11</a>¶ Sa bon pou moun gen bon konprann. Se tankou si ou te gen anpil byen. Se yon gwo avantaj pou tout moun k'ap viv sou latè.</span> <span class="verse"><a name="12">12</a>Bon konprann pwoteje ou menm jan lajan ka fè l'. Men, avantaj yon moun genyen lè li gen konesans avèk bon konprann, sa l' konnen an ap fè l' viv.</span> <span class="verse"><a name="13">13</a>Gade travay Bondye! Ki moun ki ka drese sa Bondye kwochi?</span> <span class="verse"><a name="14">14</a>Lè bagay ap mache byen pou ou, fè kè ou kontan. Lè malè tonbe sou ou, chonje ni yonn ni lòt se nan Bondye sa soti. Konsa, yon moun pa janm konnen sa k'ap vin apre l'.</span> <span class="verse"><a name="15">15</a>Lavi n' sou latè pa vo anyen, se vre! Men mwen wè tout kalite bagay: Mwen wè moun debyen, atout yo mache dwat la, mouri mouri yo. Mwen wè mechan yo menm ap viv lontan pou fè mechanste.</span> <span class="verse"><a name="16">16</a>Pa chache twò bon, ni gen twòp lespri. Sa ou bezwen touye tèt ou fè?</span> <span class="verse"><a name="17">17</a>Men, pa twò mechan ni pa twò sòt. Poukisa pou ou ta mouri anvan lè ou?</span> <span class="verse"><a name="18">18</a>Evite fè eksè ni nan yon sans ni nan yon lòt. Si ou gen krentif pou Bondye, ou p'ap tonbe nan fè eksè.</span> <span class="verse"><a name="19">19</a>Sa konesans fè pou yon moun, dis grannèg pa ka fè l' pou yon lavil.</span> <span class="verse"><a name="20">20</a>Pa gen moun k'ap mache dwat sou latè ki ka di tou sa l'ap fè byen, li pa janm fè sa ki mal.</span> <span class="verse"><a name="21">21</a>Pa koute tou sa moun ap di. Konsa ou p'ap tande lè domestik ou ap pale ou mal.</span> <span class="verse"><a name="22">22</a>Paske ou menm tou, nan kè ou, ou konnen konbe fwa ou pale moun mal.</span> <span class="verse"><a name="23">23</a>¶ Mwen sèvi avèk bon konprann mwen pou m' fè tout esperyans sa yo nan lavi. Mwen di mwen ta renmen gen bon konprann. Men, mwen pa t' janm rive genyen l'.</span> <span class="verse"><a name="24">24</a>Lavi se yon mistè. Li tankou yon twou san fon. Ki moun ki ka rive konprann li?</span> <span class="verse"><a name="25">25</a>Men, mwen pran san m' pou m' chache konnen, pou m' egzaminen tout bagay. Mwen te soti pou m' te konprann, pou m' te jwenn repons pou tout keksyon mwen t'ap poze tèt mwen, pou m' te rive konnen jan moun mechan yo pèdi tèt yo, jan moun sòt yo egare.</span> <span class="verse"><a name="26">26</a>Mwen jwenn yon bagay ki pi rèd pase lanmò. Se fanm. Lè yo di yo renmen ou, se pèlen yo pare pou ou. Lè yo pase bra yo nan kou ou, se chenn yo pase nan kou ou. Yon moun ki fè Bondye plezi va chape anba men yo. Men, moun k'ap fè sa ki mal ap tonbe anba grif yo.</span> <span class="verse"><a name="27">27</a>Wi, men sa mwen menm filozòf la, mwen di: Antan m'ap chache konprann, lè mwen mete tou sa m' konnen yonn sou lòt, bout pou bout men sa mwen rive jwenn.</span> <span class="verse"><a name="28">28</a>M'ap chache yon lòt esplikasyon. Men mwen pa jwenn li. Sou mil gason mwen kontre, se yon sèl mwen jwenn ki gen konprann. Men pou fanm, mwen pa jwenn yonn menm.</span> <span class="verse"><a name="29">29</a>Men sa ase mwen jwenn: Bondye kreye moun pou yo viv san pwoblèm, li mete yon chemen tou dwat devan yo, men se yo menm ki chache traka bay tèt yo.</span> </p></div</div></div></body></html>