<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/eccl/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/eccl">Ecclesiastes</a> &gt <strong>Chapter 10</strong></div><p><span class="verse"><a name="1">1</a>¶ Mouch mouri gate tout boutèy odè. Yo fè l' santi. Konsa tou, yon sèl ti betiz ka fè tout gwo konesans ou pase pou anyen. Sa ka fè moun pa respekte ou ankò.</span> <span class="verse"><a name="2">2</a>Kè yon moun ki gen konprann toujou panche pou fè sa ki byen, men kè moun sòt toujou panche pou fè sa ki mal.</span> <span class="verse"><a name="3">3</a>Menm lè moun sòt ap mache nan lari, li egare, li fè tout moun wè se moun sòt li ye.</span> <span class="verse"><a name="4">4</a>¶ Si chèf ou move sou ou, pa prese vire do ou ale. Si ou rete dousman, sa ka evite ou anpil malè.</span> <span class="verse"><a name="5">5</a>Men yon lòt move bagay mwen wè ankò sou latè, lèfini se chèf yo ki lakòz sa.</span> <span class="verse"><a name="6">6</a>Yo pran moun sòt mete yo nan gwo pozisyon, epi yo kite moun ki chaje ak konesans anba.</span> <span class="verse"><a name="7">7</a>Mwen wè esklav ap karakole sou chwal yo, epi chèf yo menm k'ap mache apye tankou esklav.</span> <span class="verse"><a name="8">8</a>Si ou fouye yon pi, se ou menm ki va tonbe ladan l'. Si ou kraze yon miray, se ou menm sèpan va mòde.</span> <span class="verse"><a name="9">9</a>Si w'ap koupe wòch karyann, w'a blese. Si w'ap fann bwa, malè ka rive ou.</span> <span class="verse"><a name="10">10</a>Si dan rach ou pa koupe, si ou pa file l', ou gen pou travay pi rèd lè w'ap sèvi avè l'. Men bon konprann ap fè ou reyisi nan sa w'ap fè.</span> <span class="verse"><a name="11">11</a>Ou te mèt konn chame sèpan, sa p'ap sèvi ou anyen si ou kite l' gen tan mòde ou.</span> <span class="verse"><a name="12">12</a>¶ Pawòl ki soti nan bouch yon moun ki gen konprann sèvi yon lwanj pou li. Men pawòl nan bouch moun sòt ap lakòz lanmò yo.</span> <span class="verse"><a name="13">13</a>Lè yo konmanse pale, se betiz y'ap di. Men lè y'ap fini, se pawòl moun fou nèt y'ap di.</span> <span class="verse"><a name="14">14</a>Moun sòt renmen pale anpil. Pesonn pa konnen sa k'ap rive denmen. Pesonn pa ka di nou sa k'ap rive apre nou mouri.</span> <span class="verse"><a name="15">15</a>Moun sòt touye tèt li nan travay, li bliye chimen kay li.</span> <span class="verse"><a name="16">16</a>¶ Ala malè pou yon peyi lè li gen yon timoun alatèt li, lè chèf li yo tonbe nan manje depi granmaten.</span> <span class="verse"><a name="17">17</a>Men, ala bon sa bon pou yon peyi lè wa a se moun ki soti nan bon ras, lè chèf li yo manje lè pou yo manje pou yo ka jwenn fòs, epi ki pa lage kò yo nan banbòch.</span> <span class="verse"><a name="18">18</a>Lè yon moun twò parese pou l' repare kay li, twati a ap koule, fetay la ap tonbe.</span> <span class="verse"><a name="19">19</a>Yo fè resepsyon pou yo pran plezi yo, yo bwè diven pou fè kè yo kontan, men se lajan ki penmèt yo fè tou sa.</span> <span class="verse"><a name="20">20</a>Pa kritike yon wa, pa menm nan kè ou. Pa kritike rich yo, pa menm anndan chanm ou. Paske raje gen zòrèy.</span> </p></div</div></div></body></html>