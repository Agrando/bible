<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/1chr/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/1chr">1 Chronicles</a> &gt <strong>Chapter 11</strong></div><p><span class="verse"><a name="1">1</a>¶ Tout branch fanmi Izrayèl yo vin jwenn David lavil Ebwon, yo di l' konsa: -Nou se moun menm ras, menm fanmi avè ou.</span> <span class="verse"><a name="2">2</a>Depi lontan, menm sou rèy wa Sayil, se ou menm ki te kòmande lame pèp Izrayèl la kote l' ale. Lèfini ankò, Seyè a, Bondye ou la, te pwomèt se ou menm ki pral gouvènen pèp li a, pèp Izrayèl la. Se ou menm ki pral chèf yo.</span> <span class="verse"><a name="3">3</a>Se konsa, tout chèf fanmi pèp Izrayèl yo vin jwenn David lavil Ebwon. Yo pase yon kontra avè l' devan Seyè a. Yo fè seremoni, yo mete l' wa sou pèp Izrayèl la tou, jan Seyè a te fè pwomès la nan bouch pwofèt Samyèl.</span> <span class="verse"><a name="4">4</a>David mache sou lavil Jerizalèm ansanm ak tout moun pèp Izrayèl yo. Lè sa a, lavil la te rele Jebis. Se moun Jebis yo, premye moun ki te rete nan peyi a, ki t'ap viv la toujou.</span> <span class="verse"><a name="5">5</a>Moun Jebis yo te di David: Ou p'ap janm ka rive antre nan lavil nou an. Men David pran gwo fò ki te sou tèt mòn Siyon an. Se li yo rele lavil David la.</span> <span class="verse"><a name="6">6</a>David pou tèt pa l' te di premye moun ki va atake moun Jebis yo, l'ap mete l' chèf, moun sa a ap grannèg nan gouvènman l' lan. Joab, pitit gason Sewouya a, te premye moun ki atake. Se konsa li vin chèf.</span> <span class="verse"><a name="7">7</a>Apre sa, David al rete nan fò a. Se poutèt sa yo rele l' lavil David la.</span> <span class="verse"><a name="8">8</a>Lèfini, li bati lòt kay fè wonn fò a, depi sou teras la rive bò palè a. Joab menm rebati rès lavil la.</span> <span class="verse"><a name="9">9</a>Chak jou David t'ap vin pi fò. Seyè a, Bondye ki gen tout pouvwa a, te kanpe avè l'.</span> <span class="verse"><a name="10">10</a>¶ Men non chèf vanyan sòlda David yo. Se yo ki te soutni gouvènman David la ansanm ak tout pèp Izrayèl la pou l' te ka wa, jan Seyè a te pwomèt moun Izrayèl yo sa.</span> <span class="verse"><a name="11">11</a>Pou konmanse, te gen Jakobeyam ki soti nan branch fanmi Akmoni an. Se li menm ki te chèf twa pi vanyan yo. Pou kont li, li batay ak twasan (300) moun ak frenn li ase. Li touye yo tout yon sèl kou.</span> <span class="verse"><a name="12">12</a>Dezyèm lan te rele Eleaza, pitit gason Dodo, pitit yon moun lavil Akwo. Se te yonn nan twa pi vanyan yo.</span> <span class="verse"><a name="13">13</a>Li te avèk David lè David t'ap goumen ak moun Filisti yo nan batay bò Pasdamen an. Li te nan yon jaden lòj lè sòlda pèp Izrayèl yo konmanse kouri devan moun Filisti yo.</span> <span class="verse"><a name="14">14</a>Se konsa, li menm ak sòlda li yo, yo tout rete kanpe nan mitan jaden lòj la, yo kenbe tèt ak moun Filisti yo, yo bat yo byen bat, yo kraze yo. Se konsa Seyè a te fè yo genyen batay la sou lènmi yo.</span> <span class="verse"><a name="15">15</a>Yon lòt jou, nan sezon rekòt, twa nan gwoup Trant yo al jwenn David nan gwòt Adoulam lan. Lame moun Filisti yo te moute kan yo nan plenn moun Refayim yo.</span> <span class="verse"><a name="16">16</a>Lè sa a, David te nan fò a. Yon gwoup moun Filisti te pran lavil Betleyèm.</span> <span class="verse"><a name="17">17</a>Yon sèl anvi pran David, li di konsa: -Ki moun ki va fè m' bwè ti gout dlo nan pi ki nan pòtay lavil Betleyèm lan?</span> <span class="verse"><a name="18">18</a>Lamenm twa mesye yo desann, yo fofile kò yo nan mitan moun Filisti yo, yo pran dlo nan pi ki te nan pòtay lavil Betleyèm lan, yo pote l' vin bay David. Men, David refize bwè dlo a. Li vide l' atè, li ofri l' bay Seyè a.</span> <span class="verse"><a name="19">19</a>Li di konsa: -Seyè, mwen pa gen dwa bwè dlo sa a. Se tankou si m' ta bwè san mesye sa yo ki riske lavi yo pou y' al chache l'. Se konsa, li derefize bwè dlo a. Se sa twa vanyan gason sa yo te fè.</span> <span class="verse"><a name="20">20</a>Abichayi, frè Joab, te chèf trant vanyan yo. Pou kont li, avèk yon frenn nan men l', li goumen ak twasan (300) moun, li touye yo. Se konsa, tout moun t'ap nonmen non l' nan gwoup Trant vanyan yo.</span> <span class="verse"><a name="21">21</a>Se li menm ki te resevwa plis lwanj nan Trant vanyan yo. Apre sa, li vin chèf yo. Men, li pa janm rive fè sa twa pi vanyan yo te fè.</span> <span class="verse"><a name="22">22</a>Benaja, pitit gason Jeojada a, moun lavil Kabseyèl, te pitit pitit yon vanyan sòlda. Li te fè anpil bagay ki fè wè li pa t' manke kouraj. Se li menm ki te touye de pitit Ariyèl yo, moun lavil Moab. Yon jou, lanèj t'ap tonbe, li desann nan yon sitèn dlo al touye yon lyon.</span> <span class="verse"><a name="23">23</a>Li touye tou yon moun peyi Lejip, yon gwo potorik gason sèt pye sis pous wotè, ki te gen yon gwo frenn nan men li. Frenn lan te gen yon manch menm gwosè ak yon gwo mach pilon. Benaja menm al atake li ak yon baton ase. Li wete lans lan nan men moun peyi Lejip la, epi li touye l' avè l'.</span> <span class="verse"><a name="24">24</a>Men sa Benaja, pitit gason Jeojada a, te fè. Se konsa, tout moun t'ap nonmen non l' nan gwoup Trant Vanyan yo.</span> <span class="verse"><a name="25">25</a>Se non li yo t'ap nonmen pi plis nan Trant Vanyan yo. Apre sa, li vin chèf yo. Men, li pa t' janm rive fè sa twa pi vanyan yo te fè. David te mete l' nan gad kò li.</span> <span class="verse"><a name="26">26</a>Men non lòt vanyan sòlda yo: Asayèl, frè Joab la, Elanan, pitit gason Dodo, moun lavil Betleyèm.</span> <span class="verse"><a name="27">27</a>Chamòt, moun lavil Awòd, Elèz, moun lavil Palon,</span> <span class="verse"><a name="28">28</a>Ira, pitit gason Ikèch, moun lavil Tekoa, Abyezè, moun lavil Anatòt,</span> <span class="verse"><a name="29">29</a>Sibekayi, moun lavil Oucha, Ilayi, moun lavil Awoya,</span> <span class="verse"><a name="30">30</a>Marayi, moun lavil Netofa, Elèb, pitit gason Bana, moun lavil Netofa,</span> <span class="verse"><a name="31">31</a>Itayi, pitit gason Ribayi, moun lavil Gibeya nan pòsyon tè ki pou branch fanmi Benjamen yo, Benaja, moun lavil Piraton,</span> <span class="verse"><a name="32">32</a>Ourayi, moun ravin Gach yo, Abiyèl, moun lavil Araba,</span> <span class="verse"><a name="33">33</a>Azmavèt, moun lavil Baawoum, Elyaba, moun lavil Chalbon,</span> <span class="verse"><a name="34">34</a>Pitit gason Achèm yo, moun lavil Gizon, Jonatan, pitit gason Chage, moun lavil Ara,</span> <span class="verse"><a name="35">35</a>Akiyam, pitit gason Saka, moun lavil Ara, Elifal, pitit gason Our,</span> <span class="verse"><a name="36">36</a>Efè, moun lavil Mekera, Akija, moun lavil Palon,</span> <span class="verse"><a name="37">37</a>Ezwo, moun lavil Kamèl, Narayi, pitit gason Esbayi,</span> <span class="verse"><a name="38">38</a>Joèl, frè Natan an, Mibka, pitit gason Agri,</span> <span class="verse"><a name="39">39</a>Zelèk, moun lavil Amon, Nakarayi, moun lavil Bewòt. Se li menm ki te pote zam Joab, pitit gason Sewouya a.</span> <span class="verse"><a name="40">40</a>Ira ak Garèb, nan fanmi Jetè a,</span> <span class="verse"><a name="41">41</a>Ouri, moun lavil Et la, Zabad, pitit Aklayi,</span> <span class="verse"><a name="42">42</a>Adina, pitit Siza, yon chèf nan branch fanmi Woubenn lan, ak yon gwoup trant moun avè l'.</span> <span class="verse"><a name="43">43</a>Anan, pitit gason Maka, Jozafa, moun lavil Mitni,</span> <span class="verse"><a name="44">44</a>Ouzya, moun lavil Astawòt, Sama ak Jeyèl, pitit gason Otam, moun lavil Awoyè.</span> <span class="verse"><a name="45">45</a>Jedyayèl ak Joa, frè li, tou de pitit gason Chimri, moun lavil Tiz.</span> <span class="verse"><a name="46">46</a>Eliyèl, moun lavil Manayim, Jeribayi ak Josavya, pitit gason Elnam, Jitma, moun lavil Moab,</span> <span class="verse"><a name="47">47</a>Eliyèl, Obèd ak Jasiyèl, moun lavil Soba.</span> </p></div</div></div></body></html>