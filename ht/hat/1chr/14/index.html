<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/1chr/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/1chr">1 Chronicles</a> &gt <strong>Chapter 14</strong></div><p><span class="verse"><a name="1">1</a>¶ Iram, wa lavil Tir la, delege kèk mesaje bò kote David ak yon chajman bwa sèd. Li voye tou kèk bòs mason ak bòs chapant pou bati yon palè pou li.</span> <span class="verse"><a name="2">2</a>Lè sa a atò, David wè tout bon vre se Seyè a menm ki te mete l' wa pèp Izrayèl la, epi ki te fè tout bagay mache byen pou gouvènman li, akòz pèp Bondye a, pèp Izrayèl la.</span> <span class="verse"><a name="3">3</a>Lè David te lavil Jerizalèm, li pran lòt madanm ki ba li lòt pitit gason ak lòt pitit fi.</span> <span class="verse"><a name="4">4</a>Men non pitit David ki te fèt lavil Jerizalèm: Chamwa, Choba, Natan, Salomon,</span> <span class="verse"><a name="5">5</a>Jibka, Elichwa, Elpelèt,</span> <span class="verse"><a name="6">6</a>Noga, Nefèg, Jafya,</span> <span class="verse"><a name="7">7</a>Elichama, Baalyada ak Elifelèt.</span> <span class="verse"><a name="8">8</a>¶ Lè moun Filisti yo vin konnen yo te mete David wa pou tout pèp Izrayèl la, yo tout yo leve pou y' al mete men sou li. Lè David li menm pran nouvèl la, li soti al kontre yo.</span> <span class="verse"><a name="9">9</a>Moun Filisti yo rive, yo anvayi tout fon Refayim lan.</span> <span class="verse"><a name="10">10</a>David pale ak Bondye, li mande l': -Eske se pou m' atake moun Filisti yo? Eske w'ap lage yo nan men m'? Seyè a reponn li: -Wi, atake yo. M'ap lage yo nan men ou.</span> <span class="verse"><a name="11">11</a>David moute Baal Perazim, li kraze moun Filisti yo. Le sa a, David di: -Tankou yon lavalas, Bondye sèvi avè m' pou l' louvri yon pasaj nan mitan lènmi m' yo. Se poutèt sa yo rele kote sa a Baal Perazim.</span> <span class="verse"><a name="12">12</a>Moun Filisti yo te kouri kite zidòl yo dèyè. David bay lòd pou yo boule yo nan dife.</span> <span class="verse"><a name="13">13</a>Apre sa, moun Filisti yo tounen nan fon an ankò pou fè piyay.</span> <span class="verse"><a name="14">14</a>David mande Bondye sa pou li fè. Bondye di li: -Pa atake yo pa devan bò isit la. Fè yon detou, pase pa dèyè yo. W'a atake yo bò pye gayak yo.</span> <span class="verse"><a name="15">15</a>Lè w'a tande yon bri tankou bri pye yon moun k'ap mache sou tèt pyebwa yo, w'a fonse sou yo. Paske sa vle di se mwen menm Bondye k'ap pran devan ou pou bat lame moun Filisti yo.</span> <span class="verse"><a name="16">16</a>David fè sa Seyè a te mande l' fè a. Yo bat lame moun Filisti yo, yo kouri dèyè yo depi lavil Geba rive lavil Gezè.</span> <span class="verse"><a name="17">17</a>Se konsa toupatou yo t'ap nonmen non wa David. Seyè a te fè tout nasyon yo pè li.</span> </p></div</div></div></body></html>