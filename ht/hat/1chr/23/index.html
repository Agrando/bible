<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/1chr/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/1chr">1 Chronicles</a> &gt <strong>Chapter 23</strong></div><p><span class="verse"><a name="1">1</a>¶ David te fin vye granmoun, li te fin viv kont li, lè li mete Salomon, pitit li a, wa sou pèp Izrayèl la.</span> <span class="verse"><a name="2">2</a>Li reyini tout chèf pèp Izrayèl yo, tout prèt yo ak tout moun Levi yo.</span> <span class="verse"><a name="3">3</a>Li fè konte tout moun Levi yo, depi sa ki gen trantan pou pi piti rive sou sa ki pi gran yo. Antou yo jwenn trantwimil (38.000) gason.</span> <span class="verse"><a name="4">4</a>David mete vennkatmil (24.000) pou dirije travay tanp lan, simil (6000) pou ekri tou sa k'ap pase ak pou rann jistis,</span> <span class="verse"><a name="5">5</a>katmil (4000) pou fè pòs nan pòtay la ak katmil (4000) pou fè lwanj Seyè a ak enstriman mizik David te fè fè pou sa.</span> <span class="verse"><a name="6">6</a>David separe moun Levi yo fè twa gwoup dapre branch fanmi pitit gason Levi yo: Gèchon, Keyat ak Merari.</span> <span class="verse"><a name="7">7</a>Gèchon te gen de pitit gason: Layedan ak Chimèyi.</span> <span class="verse"><a name="8">8</a>Layedan te fè twa pitit gason: Yekiyèl, pi gran an, Zetam ak Joèl.</span> <span class="verse"><a name="9">9</a>Chimeyi te fè twa pitit gason tou: Chelomit, Aziyèl ak Aran. Se yo ki te chèf fanmi moun Layedan yo.</span> <span class="verse"><a name="10">10</a>Chimeyi te gen kat lòt pitit gason: Jaka, Ziza, Jeouch ak Berya.</span> <span class="verse"><a name="11">11</a>Se Jaka ki te pi gran, Ziza te dezyèm pitit la. Jeouch ak Berya pa t' gen anpil pitit. Se konsa yo mete yo ansanm, yo pase pou yon sèl branch fanmi.</span> <span class="verse"><a name="12">12</a>Keyat te gen kat pitit: Amram, Jizeya, Ebwon ak Ouzyèl.</span> <span class="verse"><a name="13">13</a>Amram te gen de pitit gason: Arawon ak Moyiz. Bondye te mete Arawon ak pitit li yo apa pou yo okipe pyès ki apa nèt pou Bondye a, pou boule lansan devan Seyè a, pou yo sèvi l', pou yo beni pèp la nan non li. Se te travay pa yo sa pou tout tan.</span> <span class="verse"><a name="14">14</a>Moyiz te moun Bondye a menm. Pitit li yo te fè pati branch fanmi Levi a tou.</span> <span class="verse"><a name="15">15</a>Moyiz te gen de pitit gason: Gèchòm ak Elyezè.</span> <span class="verse"><a name="16">16</a>Premye pitit Gèchòm lan te rele Chebwèl.</span> <span class="verse"><a name="17">17</a>Elyezè li menm te gen Rekabya pou premye pitit. Li pa t' fè lòt pitit gason ankò. Men Rekabya te fè anpil pitit.</span> <span class="verse"><a name="18">18</a>Premye pitit Jizeya a te rele Chelomit.</span> <span class="verse"><a name="19">19</a>Men pitit Ebwon yo: Premye a te rele Jerija, dezyèm lan Amarya, twazyèm lan Jakazyèl, katriyèm lan Jekameam.</span> <span class="verse"><a name="20">20</a>Men pitit Ouzyèl yo: Miche, premye a ak Jikija, dezyèm lan.</span> <span class="verse"><a name="21">21</a>Merari te gen de pitit gason: Makli ak Mouchi. Makli te gen de pitit gason: Eleaza ak Kich.</span> <span class="verse"><a name="22">22</a>Eleaza mouri san kite pitit gason. Pitit fi ase li te genyen. Yo marye ak kouzen yo, pitit gason Kich yo.</span> <span class="verse"><a name="23">23</a>Mouchi te gen twa pitit gason: Makli, Edè ak Jerimòt.</span> <span class="verse"><a name="24">24</a>¶ Se tout moun nan ras Levi yo sa, dapre fanmi yo, ki te gen non yo kouche nan rejis tankou chèf fanmi. Yo chak te gen travay pa yo nan sèvis kay Seyè a, depi sa ki gen ventan pou pi piti rive sou pi gran yo.</span> <span class="verse"><a name="25">25</a>David te di: -Seyè a, Bondye pèp Izrayèl la, te fè pèp li a viv ak kè poze. Li menm, Seyè a, l'ap toujou rete lavil Jerizalèm.</span> <span class="verse"><a name="26">26</a>Konsa, moun Levi yo p'ap nan pote Tant Randevou Seyè a ankò ansanm ak tout bagay yo bezwen pou fè sèvis pou li ankò.</span> <span class="verse"><a name="27">27</a>Se konsa, dapre dènye pawòl sa yo David te di lè sa a, yo enskri tout moun Levi yo, depi sa ki gen ventan pou pi piti rive sou pi gran yo.</span> <span class="verse"><a name="28">28</a>Travay yo se ede prèt yo, pitit Arawon yo, nan sèvis y'ap fè nan Tanp Seyè a. Se yo ki pou okipe lakou yo ak tout pyès nan Tanp lan. Se yo ki pou veye pou tout bagay rete nan kondisyon pou fè sèvis Bondye a. Se yo ki reskonsab tout lòt sèvis nan Tanp lan.</span> <span class="verse"><a name="29">29</a>Yo te reskonsab pen yo te ofri bay Bondye yo, farin frans yo sèvi pou fè ofrann yo, pen san ledven yo, ofrann farin melanje ak lwil yo. Se yo ki te reskonsab peze ak mezire ofrann nan Tanp lan.</span> <span class="verse"><a name="30">30</a>Lèfini, se pou yo la nan Tanp lan chak jou, nan maten ak nan aswè, pou di Bondye mèsi, pou fè lwanj pou li.</span> <span class="verse"><a name="31">31</a>Se pou yo la tou lè y'ap fè ofrann pou yo boule nèt pou Seyè a jou repo yo, premye jou chak mwa yo, ak pou lòt jou fèt yo. Te gen regleman ki te bay travay moun Levi yo gen pou fè ak kantite moun ki pou fè chak travay. Se te reskonsablite yo pou yo te toujou ap sèvi Seyè a.</span> <span class="verse"><a name="32">32</a>Se yo menm tou ki te reskonsab okipe Tant Randevou a, ak kote yo mete apa pou Seyè a, ak prèt yo, fanmi yo ki soti nan branch fanmi Arawon an, lè y'ap sèvi nan Tanp lan.</span> </p></div</div></div></body></html>