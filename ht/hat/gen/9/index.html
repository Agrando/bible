<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/gen/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/gen">Genesis</a> &gt <strong>Chapter 9</strong></div><p><span class="verse"><a name="1">1</a>¶ Bondye beni Noe ak pitit li yo, li di yo. Fè pitit, fè anpil anpil pitit mete sou tè a.</span> <span class="verse"><a name="2">2</a>Se pou tout zannimo sou latè, tout zwazo ki nan syèl la, tout bèt vivan ki sou latè, tout pwason ki nan lanmè bese tèt devan nou. Se pou yo pè nou. Mwen ban nou pouvwa sou yo tout.</span> <span class="verse"><a name="3">3</a>Koulye a, nou gen dwa manje tout kalite bèt vivan k'ap mache, tout kalite fèy vèt. Mwen ban nou tout pou manje.</span> <span class="verse"><a name="4">4</a>Tansèlman, se pa pou n' manje vyann ak tout san ladan l', paske san yon bèt se nanm li.</span> <span class="verse"><a name="5">5</a>Konprann sa byen: si yon moun touye nou, m'ap fè l' rann mwen kont. M'ap fè tout bèt ki touye nou rann mwen kont. tout moun ki touye moun parèy yo gen pou rann mwen kont.</span> <span class="verse"><a name="6">6</a>Si yon moun touye yon moun, yon lòt moun gen pou touye l' tou, paske Bondye kreye moun pòtre ak li.</span> <span class="verse"><a name="7">7</a>Nou menm, se pou nou fè pitit, anpil pitit. Gaye kò nou toupatou sou latè, pou pitit nou yo toujou fè anpil pitit tou.</span> <span class="verse"><a name="8">8</a>¶ Bondye pale ankò ak Noe ansanm ak pitit li yo, li di yo:</span> <span class="verse"><a name="9">9</a>-Men m'ap pase yon kontra ak nou tout ansanm ak tout pitit pitit k'ap vin apre nou yo.</span> <span class="verse"><a name="10">10</a>M'ap pase kontra a ak tout bèt vivan ki la avèk nou yo, zwazo, zannimo domestik, bèt nan bwa, avèk tout sa ki soti nan batiman an pou peple sou latè ankò.</span> <span class="verse"><a name="11">11</a>Wi, m'ap pase kontra mwen ak nou: mwen pwomèt pou m' pa janm voye gwo inondasyon ankò pou detwi tout moun ak tout bèt vivan yo. Konsa, p'ap janm gen gwo inondasyon ankò pou ravaje latè.</span> <span class="verse"><a name="12">12</a>¶ Bondye di ankò-Kontra m'ap pase avèk nou ansanm ak tout bèt vivan ki la avèk nou yo, se yon kontra k'ap la pou tout tan. M'ap ban nou yon siy pou li.</span> <span class="verse"><a name="13">13</a>M'ap mete lakansyèl mwen nan syèl la. Men siy m'ap ban nou pou kontra mwen pase ak latè a.</span> <span class="verse"><a name="14">14</a>Chak fwa m'a fè nwaj yo konmanse sanble, lakansyèl la va parèt nan syèl la.</span> <span class="verse"><a name="15">15</a>Lè sa a, m'a chonje kontra mwen te fè avèk nou ansanm avèk tout kalite bèt vivan yo. p'ap janm gen gwo inondasyon ankò ki pou detwi tout moun ak tout bèt k'ap viv sou latè.</span> <span class="verse"><a name="16">16</a>Lè lakansyèl la va parèt nan syèl la, m'a wè l', m'a chonje kontra mwen te pase pou tout tan ak tout moun ansanm ak tout kalite bèt k'ap viv sou latè.</span> <span class="verse"><a name="17">17</a>Sa se siy kontra mwen pase ak tout moun ansanm ak tout bèt k'ap viv sou latè. Se konsa Bondye te pale ak Noe.</span> <span class="verse"><a name="18">18</a>¶ Men non pitit Noe yo ki te soti nan batiman an: Sèm, Kam ak Jafè. Kam se te papa Kanaran.</span> <span class="verse"><a name="19">19</a>Se twa pitit Noe sa yo ki peple mete moun sou tout latè.</span> <span class="verse"><a name="20">20</a>Noe se premye moun ki travay latè. Li plante yon jaden rezen.</span> <span class="verse"><a name="21">21</a>Yon jou, apre li te fin bwè diven, li sou. Li wete tout rad sou li, li kouche toutouni anba tant li.</span> <span class="verse"><a name="22">22</a>Lè Kam, papa Kanaran, wè papa l' toutouni, li ale di de frè l' yo sa.</span> <span class="verse"><a name="23">23</a>Men, Sèm ak Jafè pran yon gwo rad, yo chak pran yon bout, yo pase l' dèyè do yo, yo kenbe l' anwo zepòl yo. Yo mache pa do, yo antre, yo kouvri papa yo san yo pa janm vire tèt yo gade dèyè. Konsa yo pa wè papa yo toutouni.</span> <span class="verse"><a name="24">24</a>¶ Lè Noe soti anba toudisman diven l' lan, yo di l' sa dezyèm pitit gason l' lan te fè l'.</span> <span class="verse"><a name="25">25</a>Li di. Madichon pou Kanaran! Se pou l' tounen dènye klas esklav frè l' yo.</span> <span class="verse"><a name="26">26</a>Li di ankò. Lwanj pou Seyè a, Bondye Sèm lan. Se pou Kanaran tounen esklav Sèm.</span> <span class="verse"><a name="27">27</a>Se pou Bondye mete sou byen Jafè yo. Se pou pitit pitit Jafè yo viv byen ak pitit Sèm yo. Se pou Kanaran tounen esklav yo.</span> <span class="verse"><a name="28">28</a>¶ Apre gwo inondasyon an, Noe viv twasansenkantan (350 an).</span> <span class="verse"><a name="29">29</a>Lè l' mouri, li te gen nèfsansenkantan (950 an).</span> </p></div</div></div></body></html>