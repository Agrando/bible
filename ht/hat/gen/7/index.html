<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/gen/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/gen">Genesis</a> &gt <strong>Chapter 7</strong></div><p><span class="verse"><a name="1">1</a>¶ Seyè a di Noe: Antre nan gwo batiman an, ou menm ansanm ak tout fanmi ou, paske, nan tout moun k'ap viv koulye la a, se ou menm sèl mwen wè k'ap mache dwat devan mwen.</span> <span class="verse"><a name="2">2</a>Nan tout bèt ki bon pou moun manje, w'a pran sèt mal ak sèt fenmèl nan chak kalite. Nan tout bèt ki pa bon pou moun manje, w'a pran yon mal ak yon fenmèl nan chak kalite.</span> <span class="verse"><a name="3">3</a>Konsa tou, pou zwazo k'ap vole nan syèl la, w'a pran sèt mal ak sèt fenmèl nan chak kalite, pou ras la pa disparèt sou latè.</span> <span class="verse"><a name="4">4</a>Paske, nan sèt jou ankò, m'ap fè yon sèl lapli tonbe sou latè pandan karant jou karant nwit. M'ap disparèt tout moun ak tout bèt mwen te fè mete sou latè.</span> <span class="verse"><a name="5">5</a>¶ Noe fè tout sa Seyè a te ba li lòd fè a.</span> <span class="verse"><a name="6">6</a>Noe te gen sisanzan (600 an) lè inondasyon an te fèt sou latè.</span> <span class="verse"><a name="7">7</a>Li antre nan batiman an, li menm, pitit gason li yo, madanm li ansanm ak madanm pitit li yo pou yo te ka chape anba inondasyon an.</span> <span class="verse"><a name="8">8</a>tout kalite bèt, kit sa ki bon pou moun manje, kit sa ki pa bon pou moun manje, tout zwazo, tout bèt ki trennen sou vant,</span> <span class="verse"><a name="9">9</a>yo tout yo vin jwenn Noe nan batiman an, de pa de, mal ak fenmèl, jan Bondye te bay Noe lòd la.</span> <span class="verse"><a name="10">10</a>Sou sèt jou vre, dlo kouvri tout latè.</span> <span class="verse"><a name="11">11</a>¶ Jou ki fè Noe sisanzan (600 an), yon mwa, disèt jou, tout sous nan fon lanmè a pete. Syèl la menm louvri, li konmanse vide dlo sou tè a.</span> <span class="verse"><a name="12">12</a>Lapli tonbe san rete pandan karant jou karant nwit.</span> <span class="verse"><a name="13">13</a>¶ Menm jou sa a, Noe, madanm li, pitit gason l' yo, Sèm, Kam ak Jafè, ansanm ak madanm yo antre nan batiman an,</span> <span class="verse"><a name="14">14</a>ansanm ak tout kalite bèt domestik, tout kalite bèt ki trennen sou vant ak tout kalite zwazo, tout kalite ti zwazo, tout kalite bèt ki gen zèl.</span> <span class="verse"><a name="15">15</a>Yo tout yo te vin jwenn Noe nan batiman an, de grenn nan chak kalite bèt vivan ki sou latè.</span> <span class="verse"><a name="16">16</a>Se konsa, yon mal ak yon fenmèl nan chak kalite bèt vivan antre nan batiman an, jan Bondye te bay lòd la. Epi Bondye fèmen pòt la dèyè Noe.</span> <span class="verse"><a name="17">17</a>¶ Pandan karant jou, dlo kouvri tout tè a. Dlo yo gonfle, yo fè batiman an pèdi tè.</span> <span class="verse"><a name="18">18</a>Dlo yo ranfòse, yo gonfle pi rèd sou tè a jouk batiman an t'ap flote nèt sou dlo a.</span> <span class="verse"><a name="19">19</a>Dlo a moute pi rèd toujou anwo tè a, li kouvri tèt tout gwo mòn ki anba syèl la.</span> <span class="verse"><a name="20">20</a>Dlo a moute vennsenk pye depase tèt mòn yo.</span> <span class="verse"><a name="21">21</a>¶ Lè sa a, tout bèt sou latè mouri: zwazo, bèt domestik, zannimo, tout bèt ki trennen sou vant yo, ansanm ak tout moun.</span> <span class="verse"><a name="22">22</a>tout bèt vivan ak tout moun sou latè mouri.</span> <span class="verse"><a name="23">23</a>Se konsa, Seyè a detwi tout bèt, tout sa ki te sou latè, depi ou tande se moun jouk zannimo domestik, bèt ki trennen sou vant ak zwazo k'ap vole nan syèl la. Yo tout yo disparèt sou latè. Sèl moun ki te rete se te Noe avèk lòt moun ki te nan batiman an ansanm ak li yo.</span> <span class="verse"><a name="24">24</a>Apre sa, dlo a rete anwo tè a pandan sansenkant (150) jou.</span> </p></div</div></div></body></html>