<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/gen/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/gen">Genesis</a> &gt <strong>Chapter 11</strong></div><p><span class="verse"><a name="1">1</a>¶ Nan konmansman, tout moun sou latè te pale yon sèl lang, yonn te konprann lòt.</span> <span class="verse"><a name="2">2</a>Apre yo pati soti kote solèy leve a, yo rive nan yon plenn nan peyi Chenea. Yo moute kay yo la, yo rete.</span> <span class="verse"><a name="3">3</a>Lè sa a, yonn di lòt. Mezanmi, vini non! Ann fè brik. Ann kwit yo nan dife. Se konsa, yo pran brik sèvi wòch pou bati kay, yo pran asfat sèvi mòtye.</span> <span class="verse"><a name="4">4</a>Apre sa, yo di. Annou wè! Ann bati yon gwo lavil pou nou rete ak yon gwo gwo kay tout won byen wo ki rive jouk nan syèl la. Konsa tout moun va respekte nou, yo p'ap ka gaye nou toupatou sou latè.</span> <span class="verse"><a name="5">5</a>¶ Seyè a desann pou l' wè lavil la ansanm ak gwo kay won moun yo t'ap bati a.</span> <span class="verse"><a name="6">6</a>Epi li di. Koulye a, gade! Yo tout fè yon sèl pèp. Yo tout yo pale yon sèl lang. Gade sa yo konmanse ap fè. Talè konsa y'ap pare pou yo fè sa yo vle.</span> <span class="verse"><a name="7">7</a>Bon. N'ap desann, n'ap mele lang yo. Konsa, yonn p'ap ka konprann sa lòt ap di.</span> <span class="verse"><a name="8">8</a>Se konsa Seyè a gaye yo toupatou sou latè. Yo sispann bati lavil la.</span> <span class="verse"><a name="9">9</a>Se poutèt sa yo rele lavil la Babèl, paske se la Seyè a te mele lang tout moun ki rete sou latè, li fè yo pati, li gaye yo toupatou sou latè.</span> <span class="verse"><a name="10">10</a>¶ Men pitit pitit Sèm yo. Dezan apre inondasyon an, Sèm te gen santan (100 an) lè li fè yon pitit gason yo rele Apachad.</span> <span class="verse"><a name="11">11</a>Apre sa, li viv senksanzan (500 an) ankò. Li te fè lòt pitit gason ak pitit fi.</span> <span class="verse"><a name="12">12</a>Apachad te gen trannsenkan lè li te fè yon pitit gason yo rele Chela.</span> <span class="verse"><a name="13">13</a>Apre sa, li viv katsantwazan (403 an) ankò. Li te fè lòt pitit gason ak pitit fi.</span> <span class="verse"><a name="14">14</a>Chela te gen trantan lè li fè yon pitit gason yo rele Ebè.</span> <span class="verse"><a name="15">15</a>Apre sa, li viv katsantwazan (403 an) ankò. Li te fè lòt pitit gason ak pitit fi.</span> <span class="verse"><a name="16">16</a>Ebè te gen trannkatran lè li fè yon pitit gason yo rele Pelèg.</span> <span class="verse"><a name="17">17</a>Apre sa, li viv katsantrantan (430 an). Li te fè lòt pitit gason ak pitit fi.</span> <span class="verse"><a name="18">18</a>Pelèg te gen trantan lè li fè yon pitit gason yo rele Reou.</span> <span class="verse"><a name="19">19</a>Apre sa, li viv desannevan (209 an) ankò. Li te fè lòt pitit gason ak pitit fi.</span> <span class="verse"><a name="20">20</a>Reou te gen tranndezan lè li fè yon pitit gason yo rele Sewoug.</span> <span class="verse"><a name="21">21</a>Apre sa, li viv desansetan (207 an) ankò. Li fè lòt pitit gason ak pitit fi.</span> <span class="verse"><a name="22">22</a>Sewoug te gen trantan lè li fè yon pitit gason yo rele Nakò.</span> <span class="verse"><a name="23">23</a>Apre sa, li viv desanzan (200 an) ankò. Li te fè lòt pitit gason ak pitit fi.</span> <span class="verse"><a name="24">24</a>Nakò te gen ventnevan lè li fè yon pitit gason yo rele Terak.</span> <span class="verse"><a name="25">25</a>Apre sa, li viv sandiznevan (119 an) ankò. Li te fè lòt pitit gason ak pitit fi.</span> <span class="verse"><a name="26">26</a>Terak te gen swasanndizan lè li fè twa pitit gason yo rele Abram, Nakò ak Aran.</span> <span class="verse"><a name="27">27</a>¶ Men pitit ak pitit pitit Terak yo: Terak te papa Abram, Nakò ak Aran. Aran te papa Lòt.</span> <span class="verse"><a name="28">28</a>Aran mouri anvan papa l'. Li mouri lavil Our nan peyi Kalde kote l' te fèt la.</span> <span class="verse"><a name="29">29</a>Abram ak Nakò te fè pozisyon. Abram marye ak Sarayi, Nakò marye ak Milka, pitit fi Aran. Aran te gen yon lòt pitit ankò yo te rele Jiska.</span> <span class="verse"><a name="30">30</a>Sarayi pa t' gen pitit, li pa t' ka fè pitit.</span> <span class="verse"><a name="31">31</a>Terak pran pitit li, Abram, pitit pitit li, Lòt, ki te pitit Aran, ansanm ak bèlfi li Sarayi ki te madanm Abram, pitit li. Li pati ak yo, li kite lavil Our nan peyi Kalde pou li ale nan peyi Kanaran. Men lè yo rive lavil Karan, yo te rete la.</span> <span class="verse"><a name="32">32</a>Se la Terak mouri. Li te gen desansenkan (205 an).</span> </p></div</div></div></body></html>