<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/gen/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/gen">Genesis</a> &gt <strong>Chapter 23</strong></div><p><span class="verse"><a name="1">1</a>¶ Sara viv sanvennsetan (127 an).</span> <span class="verse"><a name="2">2</a>Li mouri yon kote yo rele Kiriyat Aba osinon Ebwon nan peyi Kanaran. Abraram pran lapenn pou lanmò Sara, li plenn sò li.</span> <span class="verse"><a name="3">3</a>¶ Abraram leve bò kote kadav la, li ale pale ak moun Et yo. Li di yo konsa:</span> <span class="verse"><a name="4">4</a>-Se etranje mwen ye, se depasaj mwen ye nan mitan nou. Vann mwen yon anplasman pou m' ka antere madanm mwen, konsa m'a wete kadav la devan je m'.</span> <span class="verse"><a name="5">5</a>Moun Et yo reponn Abraram, yo di l' konsa:</span> <span class="verse"><a name="6">6</a>-Mèt, koute sa n'ap di ou. Ou se yon gwonèg Bondye voye nan mitan nou. Chwazi yonn nan pi bon kavo nou yo pou antere madanm ou. Pa gen yonn nan nou ki pou ta refize ba ou kavo li pou antere madanm ou.</span> <span class="verse"><a name="7">7</a>Abraram kanpe. Pa respè pou moun Et yo, li bese tèt li byen ba devan yo.</span> <span class="verse"><a name="8">8</a>Li di yo: -Si nou dakò pou m' antere madanm mwen isit la, pou m' wete kadav li devan je m', koute sa m'ap di nou. Nou konnen Efwon, pitit gason Zoka a? Pale avè l' pou mwen.</span> <span class="verse"><a name="9">9</a>Mande l' pou l' vann mwen twou wòch Makpela a ki pou li nan bout jaden l' lan. Mande l' pou l' vann mwen li pou pri li vo, pou sa ka sèvi m' simityè isit la.</span> <span class="verse"><a name="10">10</a>Efwon te chita la avèk lòt moun Et yo, bò pòtay lavil la, kote moun yo konn reyini an. Devan moun Et yo, devan tout moun ki t'ap pase bò pòtay la, Efwon reponn Abraram. Li di li:</span> <span class="verse"><a name="11">11</a>-Non, mèt! Koute sa m'ap di ou: Mwen fè ou kado jaden an ak tout twou wòch ki ladan l' lan. Mwen fè ou kado l' devan tout moun peyi m' yo. M'ap ba ou l' pou ou ka antere madanm ou.</span> <span class="verse"><a name="12">12</a>Men, Abraram bese tèt li byen ba devan moun Et yo.</span> <span class="verse"><a name="13">13</a>Li pale ak Efwon pou tout moun ka tande. Li di l': -Koute sa m'ap di ou: M'ap achte tout jaden an nan men ou pou pri li vo. Tanpri, asepte lajan m'ap ba ou pou li a. Se lè sa a m'a antere madanm mwen ladan l'.</span> <span class="verse"><a name="14">14</a>Efwon reponn Abraram: -Mèt, tanpri koute sa m'ap di ou:</span> <span class="verse"><a name="15">15</a>Yon moso tè ki vo katsan (400) pyès lò, pa gen rezon pou n'ap diskite pou sa. Antere madanm ou sou li non!</span> <span class="verse"><a name="16">16</a>¶ Abraram dakò ak sa Efwon di l' la. Li peze lajan an, li bay Efwon li devan tout moun Et yo. Wi, li ba li katsan (400) pyès lò dapre jan kòmèsan yo te sèvi nan peyi a.</span> <span class="verse"><a name="17">17</a>Se konsa, moso tè Efwon te gen Makpela a, anfas peyi Manmre a, ansanm ak tout twou wòch la ak tout pyebwa ki nan jaden an, jouk sou lizyè li,</span> <span class="verse"><a name="18">18</a>yo vin pou Abraram, devan tout moun Et yo, devan tout moun ki te bò pòtay la.</span> <span class="verse"><a name="19">19</a>Apre sa, Abraram antere Sara, madanm li, nan twou wòch ki te nan jaden Makpela a, anfas Manmre yo rele Ebwon an, nan peyi Kanaran.</span> <span class="verse"><a name="20">20</a>Se konsa, Abraram achte jaden an ak tout twou wòch ki te ladan l' lan, nan men moun Et yo, li fè l' sèvi simityè pou li.</span> </p></div</div></div></body></html>