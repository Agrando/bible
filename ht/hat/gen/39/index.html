<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/gen/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/gen">Genesis</a> &gt <strong>Chapter 39</strong></div><p><span class="verse"><a name="1">1</a>¶ Moun Izmayèl yo te mennen Jozèf nan peyi Lejip. Rive la, Potifa, yon moun peyi Lejip ki te chèf nan gouvènman farawon an ak kòmandan gad palè yo, achte l' nan men yo.</span> <span class="verse"><a name="2">2</a>Seyè a te kanpe la avèk Jozèf. Li te fè tout bagay mache byen pou li. Jozèf te rete kay mèt li, moun peyi Lejip la.</span> <span class="verse"><a name="3">3</a>Mèt li tout te wè Seyè a te avèk Jozèf. Seyè a te fè tout zafè l' mache byen.</span> <span class="verse"><a name="4">4</a>Potifa te kontan ak Jozèf ak jan li t'ap sèvi li. Li mete l' reskonsab kay li, li renmèt li tout sa li te genyen.</span> <span class="verse"><a name="5">5</a>Depi lè Potifa te renmèt kay li ansanm ak tout sa li te genyen bay Jozèf, Seyè a beni kay moun peyi Lejip la poutèt Jozèf. Seyè a beni tout sa li te gen lakay li ak nan jaden l'.</span> <span class="verse"><a name="6">6</a>Potifa te lage tout zafè l' nan men Jozèf. Li pa t' okipe anyen ankò, se annik vin chita manje. Jozèf te vin yon bèl gason byen kanpe.</span> <span class="verse"><a name="7">7</a>¶ Se konsa madanm mèt li a vin tonbe pou li. Li di l': -vin kouche avè m' non!</span> <span class="verse"><a name="8">8</a>Men Jozèf derefize, li di l': -Mèt mwen an pa okipe anyen k'ap pase nan kay li a, paske mwen la. Li lage tout bagay nan men m'.</span> <span class="verse"><a name="9">9</a>Mwen gen menm otorite avè l' nan kay la, li pa defann mwen manyen anyen, esepte ou menm, paske se madanm li ou ye. Ki jan ou ta vle pou m' fè yon bagay konsa, pou m' fè peche sa a kont Bondye?</span> <span class="verse"><a name="10">10</a>Se chak jou li te nan kò Jozèf. Men, Jozèf te toujou derefize kouche avè l'.</span> <span class="verse"><a name="11">11</a>Yon jou, Jozèf vin pou fè travay li nan kay la. Lè sa a pesonn pa t' la:</span> <span class="verse"><a name="12">12</a>Madanm lan kenbe rad Jozèf, li di l': -Jòdi a, se pou ou kouche avè m'. Lè Jozèf wè sa, li chape kò l' met deyò, li kite rad la nan men madanm lan.</span> <span class="verse"><a name="13">13</a>¶ Madanm lan menm, lè li wè Jozèf te kite rad la nan men l' pou l' kouri ale deyò,</span> <span class="verse"><a name="14">14</a>li rele domestik li yo, li di yo: -Nou wè sa! Mari mwen mennen yon ebre nan kay la, men koulye a li soti pou avili m'. Li vini jwenn mwen jouk isit la, li vle pou m' kouche avè l'. Mwen pete rele.</span> <span class="verse"><a name="15">15</a>Lè li tande m' rele a, msye kouri, li met deyò, li kite rad li la bò kote m'.</span> <span class="verse"><a name="16">16</a>Madanm lan kite rad la bò kote l', li tann mèt Jozèf la tounen lakay la.</span> <span class="verse"><a name="17">17</a>Li rakonte l' menm bagay la, li di l': -Esklav ebre ou mennen lakay la vin jwenn mwen jouk isit la pou avili m'.</span> <span class="verse"><a name="18">18</a>Men, mwen pete yon rèl, li kouri met deyò, li kite rad li bò kote m'.</span> <span class="verse"><a name="19">19</a>¶ Lè Potifa tande madanm li di l' sa domestik li a te fè l', li move sou Jozèf.</span> <span class="verse"><a name="20">20</a>Li fè arete l', mete l' nan prizon kote yo fèmen tout prizonye wa a. Se konsa Jozèf twouve l' nan prizon.</span> <span class="verse"><a name="21">21</a>Men Seyè a te kanpe la avèk Jozèf. Li moutre l' jan l' te renmen l', li fè chèf prizon an gen Jozèf konfyans.</span> <span class="verse"><a name="22">22</a>Li mete l' veye tout lòt prizonye yo. Se li menm ki te reskonsab tout bagay nan prizon an.</span> <span class="verse"><a name="23">23</a>Depi li te renmèt yon bagay nan men Jozèf, li pa t' bezwen okipe anyen ankò paske Seyè a te la avèk Jozèf. Seyè a te fè tout zafè l' mache byen.</span> </p></div</div></div></body></html>