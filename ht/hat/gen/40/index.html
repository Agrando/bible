<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/gen/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/gen">Genesis</a> &gt <strong>Chapter 40</strong></div><p><span class="verse"><a name="1">1</a>¶ Kèk tan apre sa, chèf kanbiz ak chèf boulanje wa Lejip la te fè mèt yo yon bagay.</span> <span class="verse"><a name="2">2</a>Farawon an te move ni sou chèf kanbiz la ni sou chèf boulanje a.</span> <span class="verse"><a name="3">3</a>Se konsa li te mete yo lakay kòmandan gad palè a, kote yo te fèmen Jozèf nan prizon an.</span> <span class="verse"><a name="4">4</a>Kòmandan gad palè a mete yo sou kont Jozèf pou l' sèvi yo. Yo pase kèk tan nan prizon an.</span> <span class="verse"><a name="5">5</a>¶ Yon jou lannwit, antan yo nan prizon an, chèf kanbiz ak chèf boulanje wa a te fè yo chak yon rèv. Chak rèv te gen sans pa yo.</span> <span class="verse"><a name="6">6</a>Lè Jozèf vin jwenn yo nan denmen maten, li jwenn yo boulvèse.</span> <span class="verse"><a name="7">7</a>Li mande yo: -Poukisa nou kagou konsa jòdi a?</span> <span class="verse"><a name="8">8</a>Yo reponn li: -Nou chak fè yon rèv, men pa gen pesonn isit la ki ka esplike nou rèv yo. Jozèf reponn yo: -Eske se pa Bondye sèl ki ka esplike bagay konsa? Rakonte m' rèv nou yo.</span> <span class="verse"><a name="9">9</a>Chèf kanbiz la rakonte Jozèf rèv li te fè a, li di l': -Nan rèv mwen an, mwen wè yon pye rezen devan m'.</span> <span class="verse"><a name="10">10</a>Li te gen twa branch. Branch yo pran boujonnen, yo fè flè, yo fè rezen, rezen yo mi.</span> <span class="verse"><a name="11">11</a>Gwo gode farawon an te nan men mwen. Mwen pran rezen yo, mwen pije yo nan gode farawon an, lèfini mwen bay wa a li.</span> <span class="verse"><a name="12">12</a>Jozèf di li: -Men sa rèv la vle di: Twa branch yo se twa jou.</span> <span class="verse"><a name="13">13</a>Nan twa jou, farawon an pral chonje ou, li pral mete ou nan pozisyon ou ankò. Ou pral bay farawon an diven jan ou te konn fè l' anvan lè ou te chèf kanbiz li a.</span> <span class="verse"><a name="14">14</a>Men, lè tout bagay va mache byen pou ou, pa bliye m'. Tanpri, rann mwen sèvis sa a, pale ak farawon an pou mwen. Fè m' soti nan prizon sa a.</span> <span class="verse"><a name="15">15</a>Ou wè: se vòlè yo te vòlè m' nan peyi Ebre yo. Isit la menm, mwen pa t' fè anyen pou yo te mete m' nan prizon.</span> <span class="verse"><a name="16">16</a>Lè chèf boulanje a wè bèl esplikasyon Jozèf te bay lòt la, li di l': -Mwen menm tout mwen fè yon rèv. Mwen wè te gen twa panyen pen sou tèt mwen.</span> <span class="verse"><a name="17">17</a>Nan panyen ki te anwo nèt la, te gen tout kalite bagay yo konn kwit nan fou pou wa a. Men, zwazo t'ap manje yo nan panyen an sou tèt mwen.</span> <span class="verse"><a name="18">18</a>Jozèf reponn li: -Men sa rèv la vle di: Twa panyen yo se twa jou.</span> <span class="verse"><a name="19">19</a>Nan twa jou farawon an pral fè rele ou, l'ap fè yo pann ou nan yon pyebwa, kote zwazo ap vin dechèpiye ou.</span> <span class="verse"><a name="20">20</a>¶ Sou twa jou vre, farawon an t'ap fè yon gwo resepsyon pou tout chèf ki t'ap sèvi avè l' yo, paske se te jou fèt li. Li fè rele chèf kanbiz la ak chèf boulanje a devan tout lòt chèf yo.</span> <span class="verse"><a name="21">21</a>Li mete chèf kanbiz la nan plas li ankò pou sèvi l'.</span> <span class="verse"><a name="22">22</a>Men, li fè pann chèf boulanje a, jan Jozèf te di yo a.</span> <span class="verse"><a name="23">23</a>Men, chèf kanbiz la pa dòmi reve Jozèf, li bliye l' nèt.</span> </p></div</div></div></body></html>