<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/gen">Genesis</a> &gt <strong>Chapter 35</strong></div><p><span class="verse"><a name="1">1</a>¶ Bondye di Jakòb: -Leve non, moute al Betèl, epi rete la. Bati yon lotèl la pou Bondye ki te parèt devan ou lan, lè ou t'ap kouri pou Ezaou, frè ou la.</span> <span class="verse"><a name="2">2</a>Se konsa Jakòb rele fanmi l' yo ansanm ak tout lòt moun ki avè l' yo. li di yo: -Pran tout lòt bondye etranje n'ap sèvi yo, voye yo jete. Mete nou nan kondisyon pou sèvi Bondye. Mete rad nèt sou nou.</span> <span class="verse"><a name="3">3</a>Nou pral kite kote nou ye a, nou pral Betèl, kote mwen pral bati yon lotèl pou Bondye ki te reponn lapriyè m' lè m' te anba tray la, pou Bondye ki te la avèk mwen kote m' pase nan vwayaj mwen te fè a.</span> <span class="verse"><a name="4">4</a>Se konsa yo renmèt Jakòb tout bondye etranje yo te gen nan men yo ansanm ak tout zanno yo te gen nan zòrèy yo. Jakòb antere tout sa anba pye bwadchenn ki te toupre lavil Sichèm lan.</span> <span class="verse"><a name="5">5</a>Apre sa, yo pati. tout moun ki te rete nan zòn lan te vin pè Bondye anpil. Yo yonn pa leve al rapouswiv pitit Jakòb yo.</span> <span class="verse"><a name="6">6</a>¶ Jakòb rive ansanm ak tout moun ki te avè l' yo lavil Louz, nan peyi Kanaran. Se lavil sa a yo rele Betèl tou.</span> <span class="verse"><a name="7">7</a>Li bati yon lotèl la, li rele kote a Betèl, paske se la Bondye te parèt devan li lè li t'ap kouri pou frè l' la.</span> <span class="verse"><a name="8">8</a>Lè sa a, Debora, bòn Rebeka a, mouri. Yo antere l' pi ba Betèl, anba pye bwadchenn lan. Se konsa yo rele pye bwadchenn lan: chenn dlo nan je a.</span> <span class="verse"><a name="9">9</a>Lè Jakòb te tounen soti Mezopotami, Bondye parèt ankò devan li, li beni li.</span> <span class="verse"><a name="10">10</a>Bondye di l' konsa: -Yo rele ou Jakòb pa sa? Men, yo p'ap rele ou Jakòb ankò, y'a rele ou Izrayèl. Depi lè sa a, se Izrayèl yo rele l' vre.</span> <span class="verse"><a name="11">11</a>Bondye di l' ankò: -Se mwen menm Bondye ki gen tout pouvwa a. W'ap gen anpil pitit ak pitit pitit. Gen ladan yo k'ap wa. W'ap si tèlman gen anpil pitit pitit, y'a tounen yon kantite nasyon.</span> <span class="verse"><a name="12">12</a>Peyi mwen te bay Abraram ak Izarak la, m'ap ba ou li tou. Apre sa, m'ap bay pitit pitit ou yo li.</span> <span class="verse"><a name="13">13</a>Apre sa, Bondye kite l' kote li t'ap pale ak li a, li moute nan syèl.</span> <span class="verse"><a name="14">14</a>Jakòb pran yon gwo wòch, li plante l' pou l' make kote Bondye te pale avèk li a. Li pran diven, li wouze wòch la, apre sa li vide lwil sou li.</span> <span class="verse"><a name="15">15</a>Li rele kote Bondye te pale avè l' la Betèl.</span> <span class="verse"><a name="16">16</a>¶ Apre sa, yo pati yo kite Betèl. Yo pa t' twò lwen rive lavil Efrata lè lè a te rive pou Rachèl akouche. Li t'ap soufri anpil.</span> <span class="verse"><a name="17">17</a>Lè doulè a te pi rèd, fanmchay la di l': -Ou pa bezwen pè. Ou fè yon pitit gason ankò.</span> <span class="verse"><a name="18">18</a>Rachèl tapral mouri, li t'ap rann dènye souf li lè li rele pitit la Bennoni. Men papa a rele l' Benjamen.</span> <span class="verse"><a name="19">19</a>Rachèl mouri, yo antere l' sou wout lavil Efrata. Se lavil sa a yo rele Betleyèm lan tou.</span> <span class="verse"><a name="20">20</a>Jakòb make tonm lan ak yon gwo wòch: yo rele l' Moniman tonm Rachèl la. Wòch la la jouk jòdi a.</span> <span class="verse"><a name="21">21</a>¶ Apre sa, Izrayèl pati, li al moute tant li lòt bò Migdaledè.</span> <span class="verse"><a name="22">22</a>Antan Jakòb t'ap viv nan peyi sa a, Woubenn al kouche ak Bila, yonn nan fanm papa l' yo. Izrayèl vin konn sa, li te fache anpil. Jakòb te gen douz pitit gason.</span> <span class="verse"><a name="23">23</a>Men non pitit Leya te fè pou li yo: Woubenn, premye pitit gason l' lan, Simeyon, Levi, Jida, Isaka ak Zabilon.</span> <span class="verse"><a name="24">24</a>Men non pitit Rachèl te fè pou li yo: Jozèf ak Benjamen.</span> <span class="verse"><a name="25">25</a>Men non pitit Bila, sèvant Rachèl la, te fè pou li yo: Dann ak Nèftali.</span> <span class="verse"><a name="26">26</a>Men non pitit Zilpa, sèvant Leya a, te fè pou li yo: Gad ak Asè. Se tout pitit gason sa yo Jakòb te genyen antan li te nan peyi Mezopotami.</span> <span class="verse"><a name="27">27</a>Jakòb al wè papa l' Izarak, nan Manmre (yo rele kote sa a Kija aba tou, ou ankò Ebwon). Se la Abraram ak Izarak te pase tout lavi yo.</span> <span class="verse"><a name="28">28</a>Izarak te gen sankatreven lanne sou tèt li</span> <span class="verse"><a name="29">29</a>lè li mouri. Li te fin granmoun, li te wè kont jou li lè l' al jwenn moun li yo ki te mouri deja. Ezaou ak Jakòb, pitit gason l' yo, antere li.</span> </p></div</div></div></body></html>