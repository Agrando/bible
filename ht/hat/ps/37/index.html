<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 37</strong></div><p><span class="verse"><a name="1">1</a>¶ Se yon sòm David. Pa fè kòlè lè ou wè mechan yo! Pa anvye sò moun k'ap fè mal yo!</span> <span class="verse"><a name="2">2</a>Talè konsa, y'ap rache yo tankou raje. Yo gen pou yo fennen tankou zèb gazon.</span> <span class="verse"><a name="3">3</a>Mete konfyans ou nan Seyè a, fè sa ki byen! Pran peyi a fè kay ou, viv ak kè poze!</span> <span class="verse"><a name="4">4</a>Si se nan Seyè a ou pran tout plezi ou, l'a ba ou tou sa ou ta renmen.</span> <span class="verse"><a name="5">5</a>Renmèt kòz ou nan men Seyè a! Mete konfyans ou nan li, l'a ede ou.</span> <span class="verse"><a name="6">6</a>L'a fè jistis ou parèt aklè tankou yon limyè, l'a fè rezon ou parèt aklè tankou gwo solèy midi.</span> <span class="verse"><a name="7">7</a>¶ Rete dousman dèvan Seyè a, pran san ou. Tann li fè sa l' gen pou l' fè a. Pa fè kòlè lè ou wè moun gen zafè yo ap mache byen. lè ou wè moun reyalize tout move lide yo gen nan tèt yo.</span> <span class="verse"><a name="8">8</a>Pa fache, pa fè move san. Ou pa bezwen ennève! Sa kapab fè ou fè sa ki mal.</span> <span class="verse"><a name="9">9</a>Moun ki mete konfyans yo nan Seyè a va pran peyi a pou yo. Men, y'ap disparèt mechan yo.</span> <span class="verse"><a name="10">10</a>Talè konsa, p'ap gen mechan ankò. W'a chache yo, ou p'ap jwenn yo.</span> <span class="verse"><a name="11">11</a>Men, moun ki soumèt devan Bondye, yo pral resevwa pèyi a pou byen yo, y'a viv ak kè poze nèt ale.</span> <span class="verse"><a name="12">12</a>Mechan yo ap fè konplo sou moun k'ap mache dwat yo. Y'ap gade yo konsa, yo anvi devore yo.</span> <span class="verse"><a name="13">13</a>Seyè a ap ri mechan an, paske li konnen mechan an pa la pou lontan.</span> <span class="verse"><a name="14">14</a>Mechan yo rale koulin yo, y'ap pare banza yo, pou yo touye pòv yo ak malere yo, pou ansasinen moun k'ap mache dwat yo.</span> <span class="verse"><a name="15">15</a>Men, se yo menm menm koulin yo pral rache. Banza yo menm ap kase nan men yo.</span> <span class="verse"><a name="16">16</a>Pito ou pa gen anpil byen, men ou mache dwat, pase pou ou gen anpil richès nan fè sa ki mal.</span> <span class="verse"><a name="17">17</a>Paske, Bondye ap kraze kouraj mechan yo, men l'ap soutni moun ki mache dwat yo.</span> <span class="verse"><a name="18">18</a>Seyè a konnen jan moun ki fè volonte l' yo ap viv. Eritaj yo la pou tout tan.</span> <span class="verse"><a name="19">19</a>Yo p'ap wont lè bagay gate, y'ap jwenn tou sa yo bezwen lè grangou tonbe sou peyi a.</span> <span class="verse"><a name="20">20</a>Men mechan yo ap peri. Moun ki pa vle wè Seyè a ap fennen tankou flè savann. Y'ap disparèt tankou lafimen.</span> <span class="verse"><a name="21">21</a>¶ Mechan an prete, li pa nan renmèt. Men, moun ki mache dwat yo gen kè sansib, yo fè kado.</span> <span class="verse"><a name="22">22</a>Moun Seyè a beni va pran peyi a pou yo. Men, moun ki anba madichon Bondye gen pou disparèt sou tè a.</span> <span class="verse"><a name="23">23</a>Seyè a pran men lèzòm, li mete yo nan bon chemen. Li kontan wè yo mache dwat.</span> <span class="verse"><a name="24">24</a>Si yo tonbe, yo p'ap rete atè a. Paske Seyè a ap ba yo men.</span> <span class="verse"><a name="25">25</a>Depi mwen timoun jouk mwen vin granmoun, mwen pa janm wè Bondye lage yon moun ki mache dwat, ni mwen pa janm wè pitit pitit li yo ap mande charite.</span> <span class="verse"><a name="26">26</a>Okontrè, moun ki mache dwat l'a toujou gen kè sansib pou l' bay, pou li prete moun tou. Tout pitit pitit li yo tounen yon benediksyon pou lòt moun.</span> <span class="verse"><a name="27">27</a>Pa fè mal, fè sa ki byen. W'a toujou gen yon kote nan peyi a pou ou rete.</span> <span class="verse"><a name="28">28</a>Paske, Seyè a renmen moun ki mache dwat. Li pa lage moun ki kenbe fèm nan sèvis li. L'ap toujou pwoteje yo. Men, ras mechan yo gen pou disparèt.</span> <span class="verse"><a name="29">29</a>Moun ki mache dwat gen pou pran peyi a pou yo. Y'ap rete nan peyi a tout tan tout tan.</span> <span class="verse"><a name="30">30</a>Moun ki mache dwat devan Bondye bay bon konsèy. Se bon pawòl ase ki soti nan bouch li.</span> <span class="verse"><a name="31">31</a>Li kenbe lalwa Bondye a fèm nan kè li, li p'ap janm bite.</span> <span class="verse"><a name="32">32</a>Mechan an ap veye tout vire tounen moun k'ap mache dwat, l'ap chache jan pou l' touye l'.</span> <span class="verse"><a name="33">33</a>Men, Seyè a p'ap lage l' nan men mechan an, li p'ap kite yo kondannen l' lè y'ap jije l'.</span> <span class="verse"><a name="34">34</a>¶ Mete konfyans ou nan Seyè a, fè tou sa l' mande ou fè. L'ap ba ou fòs pou ou ka pran peyi a pou ou. Ou gen pou wè mechan yo disparèt sou latè.</span> <span class="verse"><a name="35">35</a>Mwen te wè yon mechan ki te fè tout moun pè li, li te kanpe tankou yon gwo pye mapou.</span> <span class="verse"><a name="36">36</a>Apre sa, mwen tounen vin pase kote l' te ye a, li pa t' la. Mwen chache l', mwen pa janm wè l' ankò.</span> <span class="verse"><a name="37">37</a>Gade moun k'ap mache dwat la byen gade. Gade tout vire tounen l'. Moun ki viv byen ak tout moun ap gen pitit ak pitit pitit.</span> <span class="verse"><a name="38">38</a>Men, moun k'ap fè mal yo, y'ap rete konsa y'ap disparèt. Tout pitit ak pitit pitit yo ap disparèt tou.</span> <span class="verse"><a name="39">39</a>Se Seyè a k'ap sove moun ki mache dwat yo. L'ap sèvi yo defans lè yo nan tray.</span> <span class="verse"><a name="40">40</a>L'ap pote yo sekou, l'ap delivre yo. L'ap wete yo anba men mechan yo, paske se anba zèl li y' al chache pwoteksyon.</span> </p></div</div></div></body></html>