<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 107</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/107"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 107</strong></div><p><span class="verse"><a name="1">1</a>¶ Lwanj pou Seyè a paske li bon! Li p'ap janm sispann renmen nou!</span> <span class="verse"><a name="2">2</a>Wi, moun Seyè a delivre, se sa pou yo di! Li te delivre yo anba men lènmi yo,</span> <span class="verse"><a name="3">3</a>li mennen yo tounen soti nan mitan lòt nasyon yo ki sou bò solèy leve ak sou bò solèy kouche, ki sou bò nò ak sou bò sid.</span> <span class="verse"><a name="4">4</a>Yo t'ap moute desann nan dezè a, kote ki pa gen moun rete a. Yo pa t' kapab jwenn chemen pou ale nan yon vil pou yo rete.</span> <span class="verse"><a name="5">5</a>Yo t'ap mouri grangou. Swaf dlo t'ap touye yo. Yo santi yo pa t' kapab ankò.</span> <span class="verse"><a name="6">6</a>Anba tout tray sa yo, yo rele nan pye Seyè a. Li wete yo nan lafliksyon sa a.</span> <span class="verse"><a name="7">7</a>Li kondi yo sou yon chemen ki pou mennen yo dirèk dirèk nan yon vil kote moun rete.</span> <span class="verse"><a name="8">8</a>Se pou yo di Seyè a mèsi pou jan li pa janm sispann renmen yo, pou bèl bagay li fè pou moun.</span> <span class="verse"><a name="9">9</a>Li bay moun ki te swaf dlo kont dlo pou yo bwè. Li bay moun ki t'ap mouri grangou anpil bon bagay pou yo manje.</span> <span class="verse"><a name="10">10</a>¶ Gen ladan yo ki te rete kote ki te fè nwa a, kote lavi yo te an danje anpil. Yo te prizonye, yo t'ap soufri anba chenn,</span> <span class="verse"><a name="11">11</a>paske yo te derefize obeyi kòmandman Bondye ki anwo nan syèl la. Yo pa t' okipe konsèy Bondye te ba yo.</span> <span class="verse"><a name="12">12</a>Li te kraze kouraj yo anba travay di. Yo tonbe atè. pa t' gen pesonn pou ba yo men.</span> <span class="verse"><a name="13">13</a>Anba tout tray sa yo, yo rele nan pye Seyè a. Li wete yo nan lafliksyon sa a.</span> <span class="verse"><a name="14">14</a>Li fè yo soti kote ki fè nwa a. Li kase chenn ki te mare yo.</span> <span class="verse"><a name="15">15</a>Se pou yo di Seyè a mèsi pou jan li pa janm sispann renmen yo, pou bèl bagay Bondye fè pou moun.</span> <span class="verse"><a name="16">16</a>Li kraze gwo pòt an fè yo. Li kase bawo an fè yo.</span> <span class="verse"><a name="17">17</a>¶ Gen ladan yo ki te vin fou, akòz peche yo te fè. Yo t'ap soufri paske yo te fè sa ki mal.</span> <span class="verse"><a name="18">18</a>Yo pa t' menm anvi manje, yo te prèt pou mouri.</span> <span class="verse"><a name="19">19</a>Anba tout tray sa yo, yo rele nan pye Seyè a. Li wete yo nan lafliksyon sa a.</span> <span class="verse"><a name="20">20</a>Li louvri bouch li, li pale epi yo geri. Li wete yo nan bouch twou a.</span> <span class="verse"><a name="21">21</a>Se pou yo di Seyè a mèsi pou jan li pa janm sispann renmen yo, pou bèl bagay Bondye fè pou moun.</span> <span class="verse"><a name="22">22</a>Se pou yo ofri bèt pou touye ba li pou di l' mèsi. Se pou yo rakonte tou sa li fè. Se pou yo chante tèlman yo kontan.</span> <span class="verse"><a name="23">23</a>¶ Gen ladan yo ki vwayaje nan batiman sou lanmè. Yo t'ap fè trafik lakòt pou yo viv.</span> <span class="verse"><a name="24">24</a>Yo te wè sa Seyè a te fè. Yo te wè bèl bagay li te fè sou lanmè.</span> <span class="verse"><a name="25">25</a>Li louvri bouch li, li pale, yon gwo van leve. Sa fè lanm lanmè yo move.</span> <span class="verse"><a name="26">26</a>Batiman yo moute anlè, yo desann nan fon lanm lanmè yo. Devan tout danje sa yo, lèzòm pèdi kouraj yo.</span> <span class="verse"><a name="27">27</a>Tèt yo vire, y'ap kilbite tankou moun ki sou. Yo pèdi tout ladrès yo.</span> <span class="verse"><a name="28">28</a>Anba tout tray sa yo, yo rele nan pye Seyè a. Li wete yo nan lafliksyon sa a.</span> <span class="verse"><a name="29">29</a>Li kase gwo van an. Lanm lanmè yo sispann fè bri. Kalmi fèt.</span> <span class="verse"><a name="30">30</a>Yo te kontan lè yo wè lanmè a vin bèl. Seyè a fè yo antre san danje nan pò kote yo t'aprale a.</span> <span class="verse"><a name="31">31</a>Se pou yo di Seyè a mèsi pou jan li pa janm sispann renmen yo, pou bèl bagay Bondye fè pou moun.</span> <span class="verse"><a name="32">32</a>Se pou yo fè konnen jan li gen pouvwa lè pèp li reyini. Se pou yo fè lwanj li devan konsèy chèf fanmi yo.</span> <span class="verse"><a name="33">33</a>¶ Seyè a fè larivyè yo cheche nèt. Li fè sous yo pa bay dlo ankò.</span> <span class="verse"><a name="34">34</a>Li te fè tè ki konn bay bèl rekòt yo tounen salin, paske moun ki t'ap viv la a t'ap fè twòp mechanste.</span> <span class="verse"><a name="35">35</a>Li fè dezè yo tounen ma dlo. Li fè sous dlo pete kote ki te gen tè sèk.</span> <span class="verse"><a name="36">36</a>Se la li fè moun ki te grangou yo moute kay yo. Yo bati yon lavil pou yo rete.</span> <span class="verse"><a name="37">37</a>Yo fè anpil jaden, yo plante pye rezen ki bay bèl rekòt.</span> <span class="verse"><a name="38">38</a>Li beni yo, li ba yo anpil pitit, li pa kite bèt yo depeple.</span> <span class="verse"><a name="39">39</a>Apre sa, yo vin yon ti ponyen moun, yo pèdi pye, paske moun t'ap peze yo, yo t'ap soufri, yo te nan mizè.</span> <span class="verse"><a name="40">40</a>Men, Bondye ki moutre jan li ka meprize grannèg yo, li menm ki fè yo moute desann nan dezè a, san yo pa konn kote yo prale a,</span> <span class="verse"><a name="41">41</a>se li ki wete pòv malere yo nan mizè. Se li ki fè yo fè pitit tankou chini.</span> <span class="verse"><a name="42">42</a>Moun ki mache dwat yo wè sa, yo kontan. Men, mechan yo rete ak bouch yo fèmen.</span> <span class="verse"><a name="43">43</a>Se pou moun ki gen konprann chache konprann bagay sa yo! Se pou yo rekonèt jan Seyè a gen bon kè!</span> </p></div</div></div></body></html>