<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 104</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/104"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 104</strong></div><p><span class="verse"><a name="1">1</a>¶ Kite m' di Seyè a mèsi! Seyè, Bondye mwen, ala gwo pouvwa ou gwo! Devan ou se respè, se chapo ba!</span> <span class="verse"><a name="2">2</a>Ou vlope kò ou nan yon gwo limyè. Ou louvri syèl la tankou yon tant pou ou rete.</span> <span class="verse"><a name="3">3</a>Ou bati kay ou sou nwaj yo ki plen dlo. Ou pran nwaj yo sèvi ou cha, yon kouran van ap pouse ou ale.</span> <span class="verse"><a name="4">4</a>Ou fè van yo pote komisyon pou ou. Ou fè zèklè yo tounen sèvitè ou.</span> <span class="verse"><a name="5">5</a>Ou mete latè kanpe fèm sou fondasyon li. Anyen pa ka brannen l'.</span> <span class="verse"><a name="6">6</a>Ou mete lanmè sou li tankou yon rad, dlo te kouvri tout mòn yo.</span> <span class="verse"><a name="7">7</a>Men, lè ou parèt devan yo, yo pran kouri. Lè yo tande loraj ou gwonde, yo met deyò.</span> <span class="verse"><a name="8">8</a>Yo kouri desann sou mòn yo, yo pase nan fon yo, y' al pran plas ou te pare pou yo.</span> <span class="verse"><a name="9">9</a>Ou ba yo limit pou yo pa janm depase, pou yo pa tounen vin kouvri latè ankò.</span> <span class="verse"><a name="10">10</a>¶ Ou fè sous dlo koule nan fon yo. Ou fè dlo koule nan mitan mòn yo.</span> <span class="verse"><a name="11">11</a>Yo bay dlo pou bèt nan bwa yo bwè. Bourik nan bwa yo vin bwè lè yo swaf dlo.</span> <span class="verse"><a name="12">12</a>Zwezo fè nich sou pyebwa ki bò dlo yo. Y'ap chante byen fò nan tout branch yo.</span> <span class="verse"><a name="13">13</a>Ou rete nan syèl la, ou voye lapli wouze mòn yo. Ou kouvri tè a ak benediksyon ou.</span> <span class="verse"><a name="14">14</a>Ou fè zèb pouse pou bèt yo manje. Ou fè plant moun bezwen yo grandi pou latè ka donnen manje,</span> <span class="verse"><a name="15">15</a>pou latè ka donnen rezen ki bay diven pou fè kè lèzòm kontan, lwil pou fè figi yo fre, pen pou ba yo fòs.</span> <span class="verse"><a name="16">16</a>Pyebwa Seyè yo, pye sèd li menm li te plante nan peyi Liban an, yo jwenn tou sa yo bezwen.</span> <span class="verse"><a name="17">17</a>Se la zwazo fè nich yo. Sigòy fè kay yo sou tèt pyebwa yo.</span> <span class="verse"><a name="18">18</a>Mòn apik yo se pou kabrit mawon yo ye. Daman kache nan twou wòch yo.</span> <span class="verse"><a name="19">19</a>¶ Ou te fè lalin pou l' make jou yo. Solèy la konnen kilè pou l' kouche.</span> <span class="verse"><a name="20">20</a>Ou fè fènwa tonbe sou peyi a, li lannwit. Tout bèt nan rakbwa yo soti deyò.</span> <span class="verse"><a name="21">21</a>Jenn lyon yo ap gwonde, y'ap chache manje. Y'ap mande Bondye ba yo manje.</span> <span class="verse"><a name="22">22</a>Lè solèy leve, yo wete kò yo, y' al kouche nan twou yo.</span> <span class="verse"><a name="23">23</a>Moun soti pou y' al travay, wi, pou y' al travay jouk solèy kouche.</span> <span class="verse"><a name="24">24</a>Seyè, ou fè anpil bagay! Ou fè yo avèk bon konprann. Latè plen ak bagay ou fè.</span> <span class="verse"><a name="25">25</a>Gade gwo lanmè a, li laj, li fon. Gen kantite bèt k'ap viv ladan l', gwo kou piti.</span> <span class="verse"><a name="26">26</a>Se sou li gwo batiman yo ap pwonmennen. Gwo bèt lanmè ou te fè a, levyatan an, ap jwe ladan l'.</span> <span class="verse"><a name="27">27</a>Se sou ou tout bèt sa yo konte, pou ou ba yo manje lè yo bezwen.</span> <span class="verse"><a name="28">28</a>Ou ba yo manje, yo manje. Ou louvri men ou, yo manje plen vant yo.</span> <span class="verse"><a name="29">29</a>Vire ou vire do ou, yo pran tranble. Lè ou wete souf yo, yo mouri frèt, yo tounen nan pousyè kote yo te soti a.</span> <span class="verse"><a name="30">30</a>Men, lè ou soufle souf ou, ou bay lavi ankò. Konsa, ou bay latè yon lòt figi.</span> <span class="verse"><a name="31">31</a>¶ Se pou bèl pouvwa Seyè a rete jan l' ye a pou tout tan. Se pou Seyè a kontan ak tou sa li fè.</span> <span class="verse"><a name="32">32</a>Li gade latè, latè pran tranble. Li manyen mòn yo, mòn yo pran fè lafimen.</span> <span class="verse"><a name="33">33</a>M'ap pase tout lavi m' ap chante pou Seyè a. M'ap fè lwanj Bondye pandan tout tan m'ap viv la.</span> <span class="verse"><a name="34">34</a>Mwen ta swete pawòl mwen fè l' plezi, paske se li ki fè kè m' kontan.</span> <span class="verse"><a name="35">35</a>Se pou moun k'ap fè sa ki mal yo disparèt sou latè. Se pou pa gen mechan ankò! Kite m' di Seyè a mèsi! Lwanj pou Seyè a!</span> </p></div</div></div></body></html>