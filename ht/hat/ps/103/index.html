<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 103</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/103"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 103</strong></div><p><span class="verse"><a name="1">1</a>¶ Se yon sòm David. Kite m' di Seyè a mèsi! Kite m' di Seyè ki pa tankou tout moun lan mèsi ak tout nanm mwen!</span> <span class="verse"><a name="2">2</a>Wi, kite m' di Seyè a mèsi. Mwen pa dwe janm bliye tout byen li fè pou mwen.</span> <span class="verse"><a name="3">3</a>Li padonnen tout peche m' yo, li geri tout maladi m' yo.</span> <span class="verse"><a name="4">4</a>Li wete m' nan bouch twou a. Li beni m', li fè m' wè jan li renmen m', jan li gen pitye pou mwen.</span> <span class="verse"><a name="5">5</a>Li kouvri m' ak benediksyon pandan tout lavi m', li fè m' rete jenn ak tout fòs mwen, tankou malfini.</span> <span class="verse"><a name="6">6</a>¶ Seyè a pa nan patipri. Li rann jistis an favè tout moun k'ap sibi lenjistis.</span> <span class="verse"><a name="7">7</a>Li fè Moyiz konnen sa l' te gen nan tèt li, li fè pitit Izrayèl yo wè mèvèy li yo.</span> <span class="verse"><a name="8">8</a>Seyè a gen kè sansib, li gen bon kè. Li pa fè kòlè fasil, li p'ap janm sispann renmen nou.</span> <span class="verse"><a name="9">9</a>Li p'ap pase tout tan l' ap pini nou, li pa ankòlè pou lontan.</span> <span class="verse"><a name="10">10</a>Li pa aji ak nou jan nou ta merite l' la, li pa pini nou jan l' ta dwe pini nou.</span> <span class="verse"><a name="11">11</a>Menm jan syèl la byen lwen anwo tè a, se konsa Seyè a renmen moun ki gen krentif pou li.</span> <span class="verse"><a name="12">12</a>Menm jan kote solèy leve a byen lwen ak kote solèy kouche a, se konsa li wete peche nou yo, li voye yo jete byen lwen nou.</span> <span class="verse"><a name="13">13</a>Menm jan yon papa sansib pou pitit li, se konsa Seyè a sansib pou moun ki gen krentif pou li.</span> <span class="verse"><a name="14">14</a>Li konnen ak kisa nou fèt, li chonje se pousyè tè nou ye.</span> <span class="verse"><a name="15">15</a>Lèzòm menm, lavi yo tankou zèb. Yo grandi, yo fleri tankou flè savann.</span> <span class="verse"><a name="16">16</a>Kou van soufle sou yo, yo disparèt. Pesonn pa rekonèt kote yo te ye a.</span> <span class="verse"><a name="17">17</a>Men renmen Bondye pou moun ki gen krentif pou li yo, se bagay ki la pou tout tan. L'ap gen pitye pou pitit pitit yo,</span> <span class="verse"><a name="18">18</a>pou moun ki kenbe pawòl yo ak li, pou moun ki chonje kòmandman li yo pou obeyi yo.</span> <span class="verse"><a name="19">19</a>¶ Seyè a mete fotèy li anwo nan syèl la, l'ap gouvènen tout bagay.</span> <span class="verse"><a name="20">20</a>Nou menm zanj li yo ki vanyan, ki gen fòs, nou menm k'ap fè tou sa li mande nou fè, nou menm k'ap koute sa l'ap di nou, fè lwanj Seyè a!</span> <span class="verse"><a name="21">21</a>Nou tout ki fè pati lame ki nan syèl la, nou tout k'ap sèvi l', k'ap fè volonte li, di Seyè a mèsi!</span> <span class="verse"><a name="22">22</a>Nou tout kreyati Bondye, nou tout ki toupatou kote l'ap gouvènen, di Seyè a mèsi! Wi, kite m' di Seyè a mèsi!</span> </p></div</div></div></body></html>