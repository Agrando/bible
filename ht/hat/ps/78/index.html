<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 78</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/78"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 78</strong></div><p><span class="verse"><a name="1">1</a>¶ Se yon chante Asaf. Pèp mwen yo, koute sa m'ap moutre nou! Louvri zòrèy nou pou n' tande sa m'ap di!</span> <span class="verse"><a name="2">2</a>Mwen pral pale ak nou, pou m' fè nou konnen sa ki te pase nan tan lontan,</span> <span class="verse"><a name="3">3</a>bagay nou te tande nan zòrèy nou, bagay nou tout te konnen, bagay zansèt nou yo te konn rakonte nou.</span> <span class="verse"><a name="4">4</a>Nou p'ap kache bagay sa yo pou pitit nou yo pa konnen yo. N'ap fè lwanj Seyè a devan timoun k'ap vini yo. N'ap fè yo konnen jan l' gen pouvwa, jan l' gen fòs, jan li fè gwo mèvèy.</span> <span class="verse"><a name="5">5</a>Li te di pèp Izrayèl la sa pou li fè. Li te bay pitit pitit Jakòb yo kòmandman li yo. Li te mande zansèt nou yo pou yo te moutre pitit yo lalwa Bondye a,</span> <span class="verse"><a name="6">6</a>pou timoun ki fenk fèt yo ka konnen l', pou yo menm tou, lè yo grandi, yo ka fè pitit pa yo konnen l'.</span> <span class="verse"><a name="7">7</a>Konsa yo menm tou, y'a mete konfyans yo nan Bondye. Yo p'ap bliye sa li te fè. Y'a toujou obeyi kòmandman li yo.</span> <span class="verse"><a name="8">8</a>Konsa yo p'ap tankou zansèt yo ki te fè tèt ak Bondye, ki te derefize fè sa li te mande yo fè, ki pa t' janm gen yon konfyans fèm nan Bondye, ki pa t' kenbe pawòl yo ak Bondye.</span> <span class="verse"><a name="9">9</a>¶ Pitit Efrayim yo se moun ki konn goumen, ki fò nan tire flèch. Men, yo kouri lè batay mare.</span> <span class="verse"><a name="10">10</a>Yo pa t' kenbe kontra Bondye te pase ak yo a. Yo derefize fè sa li te mande yo fè.</span> <span class="verse"><a name="11">11</a>Yo fè espre, yo bliye sa li te fè, tout mèvèy li te fè yo wè.</span> <span class="verse"><a name="12">12</a>Wi, se devan je zansèt yo Bondye te fè mirak nan peyi Lejip, nan plenn Zoan an.</span> <span class="verse"><a name="13">13</a>Li fann lanmè a an de, li fè yo pase nan mitan l'. Li fè dlo yo kanpe dwat tankou miray.</span> <span class="verse"><a name="14">14</a>Pou l' moutre yo chemen pou yo pran, lajounen li ba yo yon nwaj, lannwit li ba yo yon dife ki t'ap mache devan yo.</span> <span class="verse"><a name="15">15</a>Li fann gwo wòch nan dezè a, li ba yo kont dlo pou yo bwè.</span> <span class="verse"><a name="16">16</a>Li fè sous dlo pete nan wòch la, li fè dlo koule tankou dlo larivyè.</span> <span class="verse"><a name="17">17</a>Men, yo pa t' sispann fè peche kont Bondye, yo revòlte dèyè Bondye ki anwo nan syèl la, lè yo te nan dezè a.</span> <span class="verse"><a name="18">18</a>Yo te vle sonde Bondye: yo mande pou l' ba yo manje yo te vle manje a.</span> <span class="verse"><a name="19">19</a>Yo pale Bondye mal, yo di: -Eske Bondye ka mete manje sou tab nan mitan dezè sa a?</span> <span class="verse"><a name="20">20</a>Wi, se vre. Li frape wòch la: Dlo koule kou larivyè. Men, èske li kapab ban nou pen? Eske li ka bay pèp li a vyann?</span> <span class="verse"><a name="21">21</a>Lè Seyè a tande sa, li fè kòlè. Se te tankou yon dife li te limen dèyè pitit Jakòb yo. Li vin ankòlè anpil sou yo,</span> <span class="verse"><a name="22">22</a>paske yo pa t' gen konfyans nan Bondye, yo pa t' kwè li ta kapab delivre yo.</span> <span class="verse"><a name="23">23</a>Li pale ak nwaj yo ki anwo nan syèl la, li ba yo lòd pou yo louvri pòt syèl la.</span> <span class="verse"><a name="24">24</a>Li grennen laman sou yo pou yo manje. Li ba yo manje farin ki soti nan syèl la.</span> <span class="verse"><a name="25">25</a>Se konsa, yo manje manje zanj Bondye yo. Li ba yo manje pou yo manje plen vant yo.</span> <span class="verse"><a name="26">26</a>Lèfini, li fè yon van lès soufle nan syèl la. Avèk pouvwa li, li fè yon van leve soti nan sid.</span> <span class="verse"><a name="27">27</a>Li grennen vyann sou yo tankou pousyè. Li fè zwazo soti nan syèl la tonbe atè, tankou sab bò lanmè.</span> <span class="verse"><a name="28">28</a>Li fè yo tonbe nan mitan kote yo te rete a, tout bò kay yo.</span> <span class="verse"><a name="29">29</a>Yo tout te manje plen vant yo. Bondye ba yo tou sa yo te anvi.</span> <span class="verse"><a name="30">30</a>Men, yo pa t' ankò fin manje, yo pa t' ankò fin plen vant yo, manje a te nan bouch yo toujou,</span> <span class="verse"><a name="31">31</a>lè Bondye fache sou yo. Li touye pi gwonèg nan mitan yo, li kraze tout jenn gason nan peyi Izrayèl la.</span> <span class="verse"><a name="32">32</a>Atousa, pèp la donnen pi rèd nan fè peche. Yo pa t' vle kwè nan mirak sa yo.</span> <span class="verse"><a name="33">33</a>Se konsa, li fè lavi yo disparèt tankou lafimen. Li sezi yo, yo mouri frèt.</span> <span class="verse"><a name="34">34</a>Li te fè detwa ladan yo mouri. Se lè sa a yo tounen vin jwenn li, yo chanje lavi yo, yo lapriyè nan pye li.</span> <span class="verse"><a name="35">35</a>Yo vin chonje se Bondye ki te pwoteksyon yo. Se Bondye anwo nan syèl la ki te delivre yo.</span> <span class="verse"><a name="36">36</a>Men, tout bèl pawòl sa yo, se te manti. Tou sa yo t'ap di a, se te pawòl nan bouch.</span> <span class="verse"><a name="37">37</a>Yo pa t' sensè avè li, yo pa t' kenbe kontra li te pase ak yo.</span> <span class="verse"><a name="38">38</a>Men, paske Bondye te gen pitye pou yo, li padonnen peche yo, li pa t' touye yo. Anpil fwa menm, li kenbe, li pa t' fè kòlè sou yo. Li pa t' kite kòlè l' tonbe sou yo.</span> <span class="verse"><a name="39">39</a>Li chonje se moun yo ye, se pase y'ap pase tankou van k'ap soufle.</span> <span class="verse"><a name="40">40</a>¶ Men, se pa ni de ni twa fwa yo te leve dèyè li nan dezè a! Se pa ni de ni twa fwa yo te fè l' fè kòlè!</span> <span class="verse"><a name="41">41</a>Se tout tan yo t'ap tante Seyè a! Se tout tan yo t'ap pwovoke Bondye pèp Izrayèl la, ki yon Bondye apa!</span> <span class="verse"><a name="42">42</a>Yo bliye jan li gen pouvwa. Yo bliye lè li te sove yo anba lènmi yo,</span> <span class="verse"><a name="43">43</a>lè li te fè gwo mirak ak bèl mèvèy nan peyi Lejip, nan plenn Zoan an.</span> <span class="verse"><a name="44">44</a>Li fè dlo larivyè yo tounen san. Pesonn pa t' ka bwè dlo sa yo.</span> <span class="verse"><a name="45">45</a>Li voye mouchavè sou yo pou devore yo. Li voye krapo pou detwi yo.</span> <span class="verse"><a name="46">46</a>Li voye krikèt vèt pou manje rekòt yo, chwalbwa pou devore tout jaden yo.</span> <span class="verse"><a name="47">47</a>Li touye pye rezen yo ak lagrèl, li touye pye sikomò yo ak fredi.</span> <span class="verse"><a name="48">48</a>Li touye tout bèt jaden nan savann yo ak lagrèl, li touye bann mouton yo ak loray.</span> <span class="verse"><a name="49">49</a>Li te ankòlè anpil sou yo, li te move, li te fache. Li fè anpil malè tonbe sou yo. Li voye yon lame zanj pou detwi yo.</span> <span class="verse"><a name="50">50</a>Li kite kòlè l' pase sou yo, li pa t' sove lavi yo yonn. Li lage yon epidemi ki t'ap fini ak yo.</span> <span class="verse"><a name="51">51</a>Li touye tout premye pitit gason ki nan peyi Lejip la, tout premye pitit gason nan laras Kam lan.</span> <span class="verse"><a name="52">52</a>Lèfini, tankou yon bann mouton, li mennen pèp li ale, li kondi yo nan mitan dezè a.</span> <span class="verse"><a name="53">53</a>Li mennen yo san danje san malè. Yo pa t' bezwen pè anyen. Men, lanmè a te kouvri tout lènmi yo.</span> <span class="verse"><a name="54">54</a>Li fè yo rive sou fwontyè peyi li te chwazi pou li a, toupre mòn li te pran ak fòs kouraj li a.</span> <span class="verse"><a name="55">55</a>Li mete lòt nasyon yo deyò pou bay pèp li a plas. Li separe tè a, li bay chak branch fanmi Izrayèl la pa yo. Li kite yo moute kay yo kote lènmi yo te rete.</span> <span class="verse"><a name="56">56</a>Men, yo kenbe tèt ak Bondye ki gen tout pouvwa a. Yo t'ap wè jouk ki bò li te ye ak yo: Yo pa fè sa li te mande yo fè!</span> <span class="verse"><a name="57">57</a>Yo pa kenbe pawòl yo. Yo vire do ba li tankou zansèt yo te fè. Yo pati sou move pye, yo mal derape.</span> <span class="verse"><a name="58">58</a>Yo fè l' fache paske yo bati tanp pou lòt bondye yo, yo pòte l' fè jalouzi poutèt vye zidòl yo.</span> <span class="verse"><a name="59">59</a>Bondye fache lè li wè sa. Se konsa li voye pèp Izrayèl la jete.</span> <span class="verse"><a name="60">60</a>Li kite kay li te genyen Silo a, kote li t'ap viv pami moun sou latè a.</span> <span class="verse"><a name="61">61</a>Li kite lènmi yo pran Bwat Kontra a, ki te garanti pouvwa li ak fòs li nan mitan yo, li kite yo pote l' ale.</span> <span class="verse"><a name="62">62</a>Li te fache nèt sou pèp li a, li kite lènmi touye yo nan lagè.</span> <span class="verse"><a name="63">63</a>Jenn gason yo mouri nan dife. Jenn fi yo pa jwenn pesonn pou marye ak yo.</span> <span class="verse"><a name="64">64</a>Tout prèt yo mouri anba kout nepe. Vèv yo pa t' kriye pou yo.</span> <span class="verse"><a name="65">65</a>Se lè sa a Seyè a leve, tankou si li t'ap leve nan dòmi. Li parèt tankou yon vanyan gason ki anba gwòg li.</span> <span class="verse"><a name="66">66</a>Li frape lènmi yo, li fè yo kouri. Li fè yo wont pou tout tan.</span> <span class="verse"><a name="67">67</a>Li voye pitit Jozèf yo jete, li pa t' chwazi branch fanmi Efrayim lan.</span> <span class="verse"><a name="68">68</a>Li chwazi branch fanmi Jida a pito, ansanm ak mòn Siyon li renmen anpil lan.</span> <span class="verse"><a name="69">69</a>Se la li bati tanp li a ki pòtre ak kay li nan syèl la. Li fè l' solid tankou latè, pou tout tan.</span> <span class="verse"><a name="70">70</a>Li te chwazi David, yon moun ki t'ap sèvi l'. Li wete l' dèyè mouton li t'ap okipe yo,</span> <span class="verse"><a name="71">71</a>dèyè manman mouton ki gen pitit dèyè yo, li fè l' wa sou pitit Jakòb yo. Li mete l' gadò pèp Izrayèl la.</span> <span class="verse"><a name="72">72</a>David pran swen yo ak tout kè li. Li kondi yo avèk anpil ladrès.</span> </p></div</div></div></body></html>