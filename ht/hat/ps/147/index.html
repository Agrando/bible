<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 147</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/147"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 147</strong></div><p><span class="verse"><a name="1">1</a>¶ Lwanj pou Seyè a! Sa bon nèt pou nou chante pou Seyè a. Sa bon nèt pou nou fè lwanj Seyè a. Wi, li merite l' vre!</span> <span class="verse"><a name="2">2</a>Seyè a ap rebati lavil Jerizalèm. L'ap fè moun Izrayèl ki te gaye nan mitan lòt nasyon yo tounen lakay yo.</span> <span class="verse"><a name="3">3</a>L'ap bay moun ki nan gwo lapenn yo kouraj. L'ap geri moun ki blese yo.</span> <span class="verse"><a name="4">4</a>Li konte konbe zetwal ki genyen! Li konnen non yo chak.</span> <span class="verse"><a name="5">5</a>Seyè nou an gen pouvwa. Li gen anpil fòs. Konesans li pa gen limit.</span> <span class="verse"><a name="6">6</a>Seyè a ap bay pòv malere yo men pou yo leve. Men, l'ap rabese mechan yo jouk atè.</span> <span class="verse"><a name="7">7</a>Chante yon chante pou Seyè a pou nou di l' mèsi. Fè mizik pou Bondye nou an ak gita.</span> <span class="verse"><a name="8">8</a>Se li ki kouvri syèl la ak nwaj yo. Se li ki pare lapli pou tè a. Se li ki fè zèb pouse sou mòn yo.</span> <span class="verse"><a name="9">9</a>Li bay bèt yo manje, li bay ti kònèy yo manje lè yo rele.</span> <span class="verse"><a name="10">10</a>Li pa pran plezi l' nan chwal ki gen fòs, ni se pa kouraj moun ki fè kè l' kontan.</span> <span class="verse"><a name="11">11</a>Moun ki fè kè l' kontan, se moun ki gen krentif pou li, se moun ki mete tout espwa yo nan li, paske yo konnen li renmen yo.</span> <span class="verse"><a name="12">12</a>¶ Nou menm, moun lavil Jerizalèm, fè lwanj Seyè a! Nou menm, moun mòn Siyon, fè lwanj Bondye nou an!</span> <span class="verse"><a name="13">13</a>Li fè pòt kay nou yo vin pi solid. Li voye benediksyon sou pitit nou yo nan mitan nou.</span> <span class="verse"><a name="14">14</a>L'ap veye fwontyè peyi a pou pa gen lagè! L'ap plen vant nou ak bon kalite manje.</span> <span class="verse"><a name="15">15</a>Li pase yon lòd: lòd la kouri byen vit toupatou sou latè.</span> <span class="verse"><a name="16">16</a>Li fè lanèj tonbe kouvri latè tankou koton. Li fè lawouze tounen ti moso glas sou tout pyebwa.</span> <span class="verse"><a name="17">17</a>Li voye lagrèl tankou gravye. Ki moun ki ka sipòte fredi li voye?</span> <span class="verse"><a name="18">18</a>Li pase yon lòd, li fè yo tout fonn. Li fè van soufle, dlo pran koule toupatou.</span> <span class="verse"><a name="19">19</a>Li fè pitit Jakòb yo konnen pawòl li. li fè pèp Izrayèl la konnen lòd li yo ak sa li deside.</span> <span class="verse"><a name="20">20</a>Li pa aji konsa ak okenn lòt nasyon. Li pa fè yo konnen sa l' deside fè. Lwanj pou Seyè a!</span> </p></div</div></div></body></html>