<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 118</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/118"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 118</strong></div><p><span class="verse"><a name="1">1</a>¶ Fè lwanj Seyè a paske li bon. Li p'ap janm sispann renmen nou!</span> <span class="verse"><a name="2">2</a>Se pou pèp Izrayèl la di: -Wi, li p'ap janm sispann renmen nou!</span> <span class="verse"><a name="3">3</a>Se pou prèt k'ap sèvi Bondye yo di: -Wi, li p'ap janm sispann renmen nou!</span> <span class="verse"><a name="4">4</a>Se pou tout moun ki gen krentif pou Bondye di: -Wi, li p'ap janm sispann renmen nou!</span> <span class="verse"><a name="5">5</a>Nan tray mwen te ye a, mwen rele Seyè a, li reponn mwen, li delivre m'.</span> <span class="verse"><a name="6">6</a>Seyè a pou mwen, mwen pa pè anyen. Kisa moun ka fè m'?</span> <span class="verse"><a name="7">7</a>Se Seyè a k'ap ede mwen. Se konsa m'ap kanpe gade moun ki rayi m' yo.</span> <span class="verse"><a name="8">8</a>Pito yon moun chache pwoteksyon anba zèl Seyè a pase pou l' mete konfyans li nan moun.</span> <span class="verse"><a name="9">9</a>Pito yon moun chache pwoteksyon anba zèl Seyè a pase pou l' konte sou chèf.</span> <span class="verse"><a name="10">10</a>Tout nasyon yo te sènen m', Men, avèk pouvwa Seyè a, mwen kraze yo nèt.</span> <span class="verse"><a name="11">11</a>Yo te sènen m', yo te kwense m'. Men, avèk pouvwa Seyè a, mwen kraze yo nèt.</span> <span class="verse"><a name="12">12</a>Yo te kouvri m' tankou myèl. Men, yo mouri tankou dife nan pay. Avèk pouvwa Seyè a, mwen kraze yo nèt.</span> <span class="verse"><a name="13">13</a>Yo te ban m' yon bourad pou fè m' tonbe. Men, Seyè a te pote m' sekou.</span> <span class="verse"><a name="14">14</a>Se Seyè a ki tout fòs mwen, se pou li m'ap chante. Se li menm ki delivre m'.</span> <span class="verse"><a name="15">15</a>Tande jan moun k'ap mache dwat devan Bondye yo ap rele anndan lakay yo, sitèlman yo kontan! Yo genyen batay la, yo delivre. Seyè a fè bèl bagay avèk pouvwa li.</span> <span class="verse"><a name="16">16</a>Pouvwa Seyè a se yon pakèt afè. Seyè a fè bèl bagay ak pouvwa li.</span> <span class="verse"><a name="17">17</a>Non, mwen p'ap mouri. M'a viv! M'a rakonte sa Seyè a fè pou mwen.</span> <span class="verse"><a name="18">18</a>Li te pini m' byen pini. Men, li pa t' touye m'.</span> <span class="verse"><a name="19">19</a>¶ Louvri pòt kay Bondye ki fè m' jistis la pou m' antre, pou m' di Seyè a mèsi.</span> <span class="verse"><a name="20">20</a>Men pòt kay Seyè a! Se moun ki mache dwat devan l' sèlman ki ka pase ladan l'.</span> <span class="verse"><a name="21">21</a>Seyè, m'ap di ou mèsi paske ou te koute m', paske se ou menm ki delivre m'.</span> <span class="verse"><a name="22">22</a>Wòch moun ki t'ap bati yo te voye jete a, se li menm ki tounen wòch ki kenbe kay la.</span> <span class="verse"><a name="23">23</a>Sa se travay Seyè a menm! Se bèl bagay pou nou wè sa!</span> <span class="verse"><a name="24">24</a>Ala yon bèl jounen Seyè a ban nou! Ann pase jounen an ap fè fèt, ann fè kè nou kontan!</span> <span class="verse"><a name="25">25</a>Aa! Seyè! Tanpri, delivre nou! Tanpri, fè nou reyisi nan tou sa n'ap fè!</span> <span class="verse"><a name="26">26</a>Benediksyon pou moun ki vini nan non Seyè a! Nou menm ki nan kay Seyè a, n'ap beni nou.</span> <span class="verse"><a name="27">27</a>Seyè a se Bondye li ye. Li wete nou nan fènwa kote nou te ye a. Avèk branch bwa nan men nou, ranje nou pou nou fè tout tou lotèl la.</span> <span class="verse"><a name="28">28</a>Se ou ki Bondye mwen, m'ap di ou mèsi. Bondye mwen, m'ap di jan ou gen pouvwa!</span> <span class="verse"><a name="29">29</a>Fè lwanj Seyè a paske li bon. Li p'ap janm sispann renmen nou!</span> </p></div</div></div></body></html>