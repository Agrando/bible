<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 49</strong></div><p><span class="verse"><a name="1">1</a>¶ (49:1) Pou chèf sanba yo. Se yon sòm pitit Kore yo. (49:2) Nou tout, koute sa byen. Louvri zòrèy nou, nou menm k'ap viv toupatou sou latè,</span> <span class="verse"><a name="2">2</a>(49:3) gran kou piti, rich kou pòv.</span> <span class="verse"><a name="3">3</a>(49:4) Mwen pral ban nou bon konsèy. Sa ki nan kè m' se bagay ki gen sans.</span> <span class="verse"><a name="4">4</a>(49:5) M'ap louvri zòrèy mwen pou m' tande parabòl la. Mwen pral esplike l' ban nou antan m'ap jwe mizik.</span> <span class="verse"><a name="5">5</a>(49:6) Poukisa pou m' ta pè, lè jou malè a rive, lè moun ki pa vle wè m' yo sènen m' toupatou ak move lide nan tèt yo?</span> <span class="verse"><a name="6">6</a>¶ (49:7) Moun ki mete konfyans yo nan byen latè, moun k'ap fè grandizè pou richès yo genyen,</span> <span class="verse"><a name="7">7</a>(49:8) pa gen yonn ladan yo ki ka bay senk kòb pou delivre frè yo, ni ki ka peye Bondye pou l' delivre yo.</span> <span class="verse"><a name="8">8</a>(49:9) Yo ta mèt pare pou yo bay anpil lajan pou sove lavi pa yo, sa p'ap janm rive fèt.</span> <span class="verse"><a name="9">9</a>(49:10) Atò, se pou yo ta viv tout tan san yo pa janm al anba tè?</span> <span class="verse"><a name="10">10</a>(49:11) Men, nou wè moun ki gen bon konprann yo mouri, yo disparèt menm jan ak moun sòt ansanm ak moun egare yo. Yo kite tout richès yo pou lòt moun.</span> <span class="verse"><a name="11">11</a>(49:12) Se nan simityè yo pral bout, se nan tonm yo pral rete, menm si yo gen gwo bitasyon ki pote non yo.</span> <span class="verse"><a name="12">12</a>(49:13) Yon moun te mèt grannèg kou l' grannèg li gen pou l' mouri. Li tankou zannimo y'ap mennen labatwa.</span> <span class="verse"><a name="13">13</a>(49:14) Se konsa y'ap fini, moun ki mete konfyans yo nan pwòp tèt yo. Se sa ki gen pou rive moun k'ap koute pawòl yo tou.</span> <span class="verse"><a name="14">14</a>(49:15) Tankou yo mete mouton nan pak, se konsa y'ap mete yo kote mò yo ye a. Yo pral tou dwat nan simityè, se lanmò ki pral pran swen yo. Bèl kou yo bèl, y'ap tounen pousyè. Se kote mò yo ye a y'ap rete.</span> <span class="verse"><a name="15">15</a>¶ (49:16) Men, Bondye ap delivre mwen, l'ap wete m' anba pouvwa lanmò.</span> <span class="verse"><a name="16">16</a>(49:17) Ou pa bezwen pè lè ou wè yon moun ap vin pi rich, lè ou wè l'ap mete richès pil sou pil lakay li.</span> <span class="verse"><a name="17">17</a>(49:18) Lè l' mouri, li p'ap pote anyen ale avèk li, l'ap kite tout richès li yo dèyè.</span> <span class="verse"><a name="18">18</a>(49:19) Li te mèt kontan jan l' t'ap viv la, yo te mèt ap fè lwanj li pou jan afè l' ap mache byen,</span> <span class="verse"><a name="19">19</a>(49:20) yon lè, li gen pou l' mouri tankou zansèt li yo ki p'ap janm wè limyè ankò.</span> <span class="verse"><a name="20">20</a>(49:21) Yon moun te mèt grannèg kou l' grannèg, si li pa gen konprann, li tankou zannimo y'ap mennen labatwa.</span> </p></div</div></div></body></html>