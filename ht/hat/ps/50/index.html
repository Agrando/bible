<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 50</strong></div><p><span class="verse"><a name="1">1</a>¶ Se yon sòm Asaf. Seyè ki Bondye tout bondye yo pale. Li rele tout moun ki rete sou latè, depi moun ki rete kote solèy leve jouk moun ki rete kote solèy kouche. Li fè yo tout sanble.</span> <span class="verse"><a name="2">2</a>Bondye parèt, li klere byen bèl depi Siyon, mòn ki bèl tout bon an.</span> <span class="verse"><a name="3">3</a>Bondye nou an ap vini. Li p'ap rete ak bouch li fèmen. Devan li gen yon gwo dife k'ap boule tout bagay, l'ap vini nan mitan yon gwo van k'ap fè dega.</span> <span class="verse"><a name="4">4</a>Li rele syèl la ak latè a pou sèvi l' temwen. Li pral jije pèp li a.</span> <span class="verse"><a name="5">5</a>Li di: -Sanble tout moun k'ap sèvi m' yo nan pye m'. Sanble tout moun ki te fè kontra avèk mwen lè yo te ofri bèt touye ban mwen.</span> <span class="verse"><a name="6">6</a>Syèl la va fè konnen Bondye ki pa nan patipri a, se li menm ki sèl jij!</span> <span class="verse"><a name="7">7</a>¶ Koute, pèp Izrayèl, pèp mwen! Mwen pral pale avè ou! Mwen pral mete tout bagay aklè avè ou! Se mwen menm ki Bondye, se mwen menm ki Bondye ou.</span> <span class="verse"><a name="8">8</a>Se pa pou bèt ou touye pou mwen yo m'ap fè ou repwòch, ni pou bèt ou boule pou mwen yo.</span> <span class="verse"><a name="9">9</a>Mwen pa mande ou ti towo bèf ki nan sèka ou, ni bouk kabrit ki nan jaden ou.</span> <span class="verse"><a name="10">10</a>Paske, tout bèt ki nan bwa, se pou mwen yo ye. Tout kantite bèt ki nan mòn yo, se pou mwen yo ye tou.</span> <span class="verse"><a name="11">11</a>Mwen konnen tout zwezo k'ap vole nan mòn yo. Tout zannimo ki nan savann, se pou mwen yo ye.</span> <span class="verse"><a name="12">12</a>Si m' te grangou, mwen pa ta janm bezwen di ou sa, paske tout tè a ansanm ak tou sa ki ladan l', se pou mwen yo ye.</span> <span class="verse"><a name="13">13</a>Eske m' manje vyann towo bèf? Eske m' bwè san bouk kabrit?</span> <span class="verse"><a name="14">14</a>Men sa pou ou fè pou Bondye: Di l' mèsi pou tout bagay. Fè tout sa ou te pwomèt fè pou Bondye ki anwo nan syèl la.</span> <span class="verse"><a name="15">15</a>Lè ou nan tray, rele m', m'a delivre ou. W'a fè lwanj mwen.</span> <span class="verse"><a name="16">16</a>¶ Men, Bondye pale ak mechan yo, li di yo: -Ki dwa nou genyen pou n'ap resite kòmandman mwen yo? Ki dwa nou genyen pou nou gen pawòl kontra mwen an nan bouch nou?</span> <span class="verse"><a name="17">17</a>Nou pa vle kite m' korije nou. Nou derefize obeyi kòmandman mwen yo.</span> <span class="verse"><a name="18">18</a>Lè nou wè yon vòlè, nou fè zanmi avèk li. Nou met tèt nou ansanm ak fanm movèz vi yo.</span> <span class="verse"><a name="19">19</a>Lang nou cho pou pale moun mal. Depi nou louvri bouch nou, se manti n'ap bay.</span> <span class="verse"><a name="20">20</a>Nou chita, n'ap pale frè nou mal. N'ap bay manti sou frè nou ki menm manman ak nou.</span> <span class="verse"><a name="21">21</a>Nou fè tou sa, epi nou te vle pou m' pe bouch mwen? Nou mete nan tèt nou se menm moun ak nou mwen ye? Men koulye a, mwen pral fè nou pran men nou. Mwen pral mete tout bagay aklè devan je nou.</span> <span class="verse"><a name="22">22</a>Koute sa byen, nou menm ki bliye si gen Bondye. Si se pa sa, m'ap dechire nou. Lè sa a, p'ap gen moun ki ka delivre nou.</span> <span class="verse"><a name="23">23</a>Lè yon moun chonje di m' mèsi pou tout bagay, se lè sa a li fè lwanj mwen. M'ap delivre tout moun k'ap veye kote y'ap mete pye yo.</span> </p></div</div></div></body></html>