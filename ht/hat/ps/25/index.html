<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 25</strong></div><p><span class="verse"><a name="1">1</a>¶ Se yon sòm David. Seyè, m'ap fè lapriyè m' moute devan ou. Bondye mwen, se nan ou mwen mete tout konfyans mwen.</span> <span class="verse"><a name="2">2</a>Piga ou fè m' wont, pa kite lènmi yo pase m' nan betiz.</span> <span class="verse"><a name="3">3</a>Wi, moun ki mete konfyans yo nan ou p'ap janm wont. Men, moun ka soti wont yo, se moun k'ap trayi ou pou gremesi.</span> <span class="verse"><a name="4">4</a>Seyè, fè m' konnen jan ou vle m' viv la! Moutre m' nan ki chemen ou vle pou m' mache a!</span> <span class="verse"><a name="5">5</a>Moutre m' sa pou m' fè pou m' viv yon jan ki konfòm ak verite ou la, paske se ou menm ki delivrans mwen. Se sou ou mwen konte tout jounen.</span> <span class="verse"><a name="6">6</a>Seyè, chonje jan ou gen kè sansib, chonje jan ou renmen nou depi nan tan lontan.</span> <span class="verse"><a name="7">7</a>Pa chonje peche ak fòt mwen te fè lè m' te jenn. Seyè, jan ou renmen m' sa a, jan ou gen bon kè, tanpri, pa bliye m'!</span> <span class="verse"><a name="8">8</a>¶ Seyè a bon, li pa nan patipri, li moutre moun k'ap fè sa ki mal yo jan pou yo viv.</span> <span class="verse"><a name="9">9</a>Li pran men moun ki soumèt devan l' yo, li fè yo mache nan bon chemen an, li moutre yo jan li vle pou yo viv la.</span> <span class="verse"><a name="10">10</a>Moun ki kenbe kontra li fe ak yo a, moun ki obeyi kòmandman l' yo, li fè yo wè jan li renmen yo, jan li p'ap janm lage yo.</span> <span class="verse"><a name="11">11</a>Seyè, poutèt non ou pote a, padonnen peche m' yo, paske yo anpil.</span> <span class="verse"><a name="12">12</a>Si yon moun gen krentif pou Seyè a, Seyè a va moutre l' chemen pou l' pran.</span> <span class="verse"><a name="13">13</a>L'ap toujou gen kè kontan. Pitit li yo va pran peyi a pou yo.</span> <span class="verse"><a name="14">14</a>Seyè a, se zanmi moun ki gen krentif pou li. Li fè yo konnen kontra li pase ak yo a.</span> <span class="verse"><a name="15">15</a>¶ Se sou Seyè a m'ap gade tout tan, l'ap delivre m' lè m' nan move pa.</span> <span class="verse"><a name="16">16</a>Seyè, vire je ou bò kote m'. Gen pitye pou mwen, paske mwen pou kont mwen, mwen san fòs.</span> <span class="verse"><a name="17">17</a>Pa kite m' ak kè sere sa a. Wete m' nan tray m'ap pase a.</span> <span class="verse"><a name="18">18</a>Gade nan ki mizè mwen ye! Gade jan m'ap soufri! Padonnen tout peche m' yo.</span> <span class="verse"><a name="19">19</a>Gade tout kantite lènmi mwen genyen! Gade jan yo rayi m', jan y'ap pousib mwen.</span> <span class="verse"><a name="20">20</a>Pwoteje m' non! Delivre m' non! Piga ou fè m' wont, paske se bò kote ou m'ap chache pwoteksyon, se anba zèl ou mwen vin kache.</span> <span class="verse"><a name="21">21</a>Fè m' viv yon jan ki san repwòch. Fè m' mache dwat pou ou ka pwoteje m', paske tout espwa mwen se nan ou li ye.</span> <span class="verse"><a name="22">22</a>O Bondye, delivre pèp Izrayèl la anba tray l'ap pase yo.</span> </p></div</div></div></body></html>