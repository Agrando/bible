<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 77</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/77"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 77</strong></div><p><span class="verse"><a name="1">1</a>¶ (77:1) Pou chèf sanba yo. Pou Jedoutoun. Se yon sòm Asaf. (77:2) Mwen rele byen fò nan pye Bondye. Wi, mwen rele nan pye Bondye, li koute mwen.</span> <span class="verse"><a name="2">2</a>(77:3) Lè mwen nan tray, mwen lapriyè nan pye Seyè a. Tout lannwit m'ap lapriyè san rete, mwen pa ka jwenn konsolasyon.</span> <span class="verse"><a name="3">3</a>(77:4) Mwen chonje Bondye, m'ap plenn! M'ap kalkile, mwen santi m' dekouraje!</span> <span class="verse"><a name="4">4</a>(77:5) Ou fè m' rete je klè, mwen sitèlman boulvèse, mwen pa ka pale.</span> <span class="verse"><a name="5">5</a>(77:6) M'ap chonje tan lontan, wi, m'ap chonje lanne pase anwo yo.</span> <span class="verse"><a name="6">6</a>(77:7) Mwen pase nwit ap repase chante yo, m'ap kalkile anpil nan kè m', m'ap egzaminen, m'ap di:</span> <span class="verse"><a name="7">7</a>(77:8 -)Eske Seyè a voye m' jete nèt? Eske li p'ap janm kontan avè m' ankò?</span> <span class="verse"><a name="8">8</a>(77:9) Eske Bondye pa gen bon kè ankò? Eske li p'ap kenbe pawòl li ankò?</span> <span class="verse"><a name="9">9</a>(77:10) Eske Bondye bliye gen pitye? Eske lè li ankòlè li pa pran priyè?</span> <span class="verse"><a name="10">10</a>(77:11) Apre sa mwen di: Men sak fè m' pi mal ankò! Gen lè Bondye ki anwo nan syèl la pa menm jan an ankò?</span> <span class="verse"><a name="11">11</a>¶ (77:12) Seyè, m'a rakonte gwo bagay ou te fè yo, paske mwen chonje bèl mèvèy ou te fè nan tan lontan.</span> <span class="verse"><a name="12">12</a>(77:13) M'ap kalkile tout sa ou te fè yo, m'ap egzaminen tout gwo bagay estwòdenè ou te fè yo!</span> <span class="verse"><a name="13">13</a>(77:14) Tout sa ou fè, Bondye, se bagay apa! Nan tout bondye yo, nanpwen ki gen pouvwa tankou ou!</span> <span class="verse"><a name="14">14</a>(77:15) Ou se Bondye ki fè mèvèy. Ou fè nasyon yo wè pouvwa ou.</span> <span class="verse"><a name="15">15</a>(77:16) Avèk fòs ponyèt ou ou te delivre pèp ou a, pitit pitit Jakòb yo ak pitit pitit Jozèf yo.</span> <span class="verse"><a name="16">16</a>(77:17) Lè dlo yo wè ou, Bondye, dlo yo soti pè. Lè dlo yo wè ou, fon lanmè yo pran tranble.</span> <span class="verse"><a name="17">17</a>(77:18) Nwaj yo pran vide gwo lapli, kout loraj pran woule nan nwaj yo, kout zèklè fè yanyan nan tout syèl la.</span> <span class="verse"><a name="18">18</a>(77:19) Bri loraj la pran woule nan syèl la. Kout zèklè klere toupatou. Tè a soti pè, li pran tranble.</span> <span class="verse"><a name="19">19</a>(77:20) Ou louvri yon chemen pou ou nan mitan lanmè a. Ou pase nan mitan gwo lanmè fon fon an. Men pesonn pa ka wè mak pye kote ou pase.</span> <span class="verse"><a name="20">20</a>(77:21) Ou pran Moyiz ak Arawon, ou fè yo mennen pèp ou a tankou yon bann mouton y'ap mennen.</span> </p></div</div></div></body></html>