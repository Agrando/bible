<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 85</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/85"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 85</strong></div><p><span class="verse"><a name="1">1</a>¶ (85:1) Pou chèf sanba yo. Se yon sòm pitit Kore yo. (85:2) Seyè, ou te bon pou peyi ou la! Ou te mennen pitit Jakòb ki te prizonye yo tounen!</span> <span class="verse"><a name="2">2</a>(85:3) Ou te padonnen tou sa yo te fè ki mal, ou te efase tout peche yo.</span> <span class="verse"><a name="3">3</a>(85:4) Ou pa t' fache sou yo ankò! Ou te sispann fè kòlè sou yo!</span> <span class="verse"><a name="4">4</a>(85:5) Mete nou kanpe sou de pye nou ankò! O Bondye, ou menm ki delivrans nou! Ou pa bezwen fache sou nou ankò!</span> <span class="verse"><a name="5">5</a>(85:6) Eske w'ap toujou rete fache sou nou? Eske ou p'ap janm byen ak nou ankò?</span> <span class="verse"><a name="6">6</a>(85:7) Eske ou p'ap ban nou lavi ankò, pou pèp ou ka fè fèt pou ou?</span> <span class="verse"><a name="7">7</a>(85:8) Seyè, fè nou wè jan ou renmen nou! Delivre nou non!</span> <span class="verse"><a name="8">8</a>¶ (85:9) M'ap koute sa Seyè, Bondye a, ap di: Li pale ak pèp li a, ak moun ki kenbe l' fèm yo, li pwomèt pou l' fè yo viv ak kè poze, depi yo pa janm lage kò yo nan fè betiz ankò.</span> <span class="verse"><a name="9">9</a>(85:10) Wi, li pare pou l' delivre moun ki gen krentif pou li, pou l' fè yo santi pouvwa li, pou l' toujou la avèk yo.</span> <span class="verse"><a name="10">10</a>(85:11) Lè sa a nan peyi a, moun yo yonn va renmen lòt, pesonn p'ap bay lòt manti ankò. Moun va viv byen yonn ak lòt, pesonn p'ap fè lòt lenjistis ankò!</span> <span class="verse"><a name="11">11</a>(85:12) Sou latè moun p'ap vire do bay Bondye. Bondye menm, bò pa li, va rete nan syèl la, l'a gade anba san patipri.</span> <span class="verse"><a name="12">12</a>(85:13) Seyè a va fè nou jwenn tout kalite bon bagay. Jaden nou yo va bay bèl rekòt.</span> <span class="verse"><a name="13">13</a>(85:14) Moun k'ap mache dwat yo va pran devan. Kote yo pase moun ap viv byen yonn ak lòt.</span> </p></div</div></div></body></html>