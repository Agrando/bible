<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 33</strong></div><p><span class="verse"><a name="1">1</a>¶ Nou tout k'ap viv jan Bondye vle l' la, fè kè nou kontan pou sa Seyè a fè. Nou tout k'ap mache dwat devan li, li bon pou n' fè lwanj li.</span> <span class="verse"><a name="2">2</a>Jwe enstriman mizik pou di Seyè a mèsi! Jwe gita dis kòd la, fè fèt pou li.</span> <span class="verse"><a name="3">3</a>Chante yon chante tou nèf pou li. Wi, jwe bèl mizik, chante byen fò.</span> <span class="verse"><a name="4">4</a>Paske, pawòl Seyè a se verite. Li fè tout bagay jan l' te di l' la.</span> <span class="verse"><a name="5">5</a>Seyè a renmen sa ki dwat, li renmen sa ki san patipri. Toupatou sou latè nou wè jan li gen bon kè.</span> <span class="verse"><a name="6">6</a>Seyè a pale, epi syèl la fèt. Li soufle ak bouch li, tou sa ki nan syèl la fèt.</span> <span class="verse"><a name="7">7</a>Li ranmase tout dlo lanmè a yon sèl kote. Li mete tout dlo ki nan fon lanmè a nan rezèvwa.</span> <span class="verse"><a name="8">8</a>Se pou tout moun sou latè gen krentif pou Seyè a. Se pou tout moun sou latè tranble devan li.</span> <span class="verse"><a name="9">9</a>Paske, li pale, bagay la rive. Li bay lòd, tout bagay fèt.</span> <span class="verse"><a name="10">10</a>Seyè a detounen plan travay peyi yo, li anpeche pèp yo reyalize sa yo te gen lide fè.</span> <span class="verse"><a name="11">11</a>Men, plan travay Seyè a la pou tout tan. Sa l' gen lide fè a ap toujou fèt.</span> <span class="verse"><a name="12">12</a>¶ Ala bon sa bon lè yon peyi gen Seyè a pou Bondye li! Ala bon sa bon pou pèp li chwazi pou rele l' pa l' la!</span> <span class="verse"><a name="13">13</a>Seyè a rete nan syèl la, li gade anba, li wè tout moun.</span> <span class="verse"><a name="14">14</a>Kote li ye lakay li a, li gade anba, li wè sa tout moun ap fè sou tè a.</span> <span class="verse"><a name="15">15</a>Se li menm ki penmèt yo gen lide nan tèt yo, l'ap veye tou sa y'ap fè.</span> <span class="verse"><a name="16">16</a>Se pa yon gwo lame k'ap fè yon wa genyen batay la. Se pa gwo kouray k'ap fè yon sòlda kraze lènmi l' yo.</span> <span class="verse"><a name="17">17</a>Pa mete nan tèt ou yon chwal ka fè ou genyen batay la. Bon kou l' bon, li pa ka sove pesonn.</span> <span class="verse"><a name="18">18</a>Seyè a ap veye sou moun ki gen krentif pou li. L'ap veye sou moun ki met espwa yo nan li paske yo konnen li renmen yo.</span> <span class="verse"><a name="19">19</a>L'ap rache yo anba lanmò. L'ap kenbe yo vivan lè grangou tonbe sou peyi a.</span> <span class="verse"><a name="20">20</a>Nou mete tout espwa nou nan Seyè a. Se li menm ki tout sekou nou. Se li menm ki tout pwoteksyon nou.</span> <span class="verse"><a name="21">21</a>Se li ki fè kè nou kontan. Nou mete konfyans nou nan li ki yon Bondye apa.</span> <span class="verse"><a name="22">22</a>Tanpri, Seyè, toujou fè nou favè, menm jan nou menm nou mete tout espwa nou nan ou.</span> </p></div</div></div></body></html>