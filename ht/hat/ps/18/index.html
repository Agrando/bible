<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 18</strong></div><p><span class="verse"><a name="1">1</a>¶ (18:1) Pou chèf sanba yo. Se chante sa a David, sèvitè Seyè a, te chante pou Bondye lè Bondye te delivre l' anba Sayil ansanm ak tout lòt lènmi l' yo. (18:2) Ala renmen mwen renmen ou, Seyè! Se ou menm ki tout fòs mwen.</span> <span class="verse"><a name="2">2</a>(18:3) Se ou menm ki twou wòch kote m' kache a. Se ou menm ki sèvi m' ranpa. Se ou menm ki delivre m'. Ou se Bondye mwen, se ou menm ki pwoteje m'. Se nan ou mwen mete tout konfyans mwen. Se ou ki tout defans mwen. Se fòs ou k'ap sove m'. Se anba zèl ou mwen jwenn kote pou m' kache.</span> <span class="verse"><a name="3">3</a>(18:4) Mwen rele Seyè a: Li delivre m' anba lènmi m' yo. Lwanj pou Seyè a!</span> <span class="verse"><a name="4">4</a>(18:5) Lanmò te fin vlope m'. Mwen te pè lè m' wè tout malè sa yo tonbe sou mwen.</span> <span class="verse"><a name="5">5</a>(18:6) Privye lanmò te tonbe sou mwen yon sèl kou. Kote m' vire, mwen wè lanmò devan m'.</span> <span class="verse"><a name="6">6</a>(18:7) Nan mizè mwen te ye a, mwen rele nan pye Seyè a. Mwen mande Bondye m' lan sekou. Kote l' chita lakay li a, li tande vwa mwen, rèl mwen rive jouk nan zòrèy li.</span> <span class="verse"><a name="7">7</a>(18:8) Lè sa a, latè pran tranble, li souke. Mòn yo pran tranble jouk nan rasin yo. Yon sèl frison pran yo, paske Bondye te ankòlè!</span> <span class="verse"><a name="8">8</a>(18:9) Lafimen t'ap soti nan twou nen li. Yon gwo flanm dife ak moso chabon tou limen t'ap soti nan bouch li.</span> <span class="verse"><a name="9">9</a>(18:10) Li bese syèl la, li desann avè yon gwo nwaj nwa anba pye li.</span> <span class="verse"><a name="10">10</a>(18:11) Li moute sou do yon zanj cheriben, li t'ap vole. Yon kouran van t'ap pouse l' ale.</span> <span class="verse"><a name="11">11</a>(18:12) Li te kache kò l' nan fènwa. Yon gwo nwaj pwès, plen dlo, te vlope l' toupatou.</span> <span class="verse"><a name="12">12</a>(18:13) Anpil lagrèl ak anpil chabon dife t'ap soti nan gwo limyè ki t'ap klere devan l' lan.</span> <span class="verse"><a name="13">13</a>(18:14) Seyè a pran gwonde nan syèl la. Bondye ki anwo nan syèl la fè tout moun tande vwa li.</span> <span class="verse"><a name="14">14</a>(18:15) Li voye flèch li yo, li gaye tout lènmi m' yo. Li fè yo tout kouri ak kout zèklè.</span> <span class="verse"><a name="15">15</a>(18:16) Lè ou ankòlè, Seyè, van yo soti ak fòs nan twou nen ou. Lè konsa moun wè fon lanmè a, fondasyon tè a parèt aklè.</span> <span class="verse"><a name="16">16</a>(18:17) Seyè a rete nan syèl la, li lonje men l', li pran m'. Li rale m' soti nan gwo dlo yo kote m' te ye a.</span> <span class="verse"><a name="17">17</a>(18:18) Li delivre m' anba gwo lènmi m' yo, anba tout moun sa yo ki te rayi m' epi ki te pi fò pase m'.</span> <span class="verse"><a name="18">18</a>(18:19) Lè m' te nan tray, yo pwofite atake m'. Men, Seyè a te soutni m'.</span> <span class="verse"><a name="19">19</a>(18:20) Li wete m' nan move pa a. Li delivre m' paske li renmen mwen.</span> <span class="verse"><a name="20">20</a>¶ (18:21) Seyè a ban m' rekonpans mwen, paske li wè m' mache dwat devan li. Li ban m' benediksyon, paske li wè mwen inonsan.</span> <span class="verse"><a name="21">21</a>(18:22) Mwen te obeyi lalwa Seyè a, mwen pa vire do bay Bondye m' lan pou m' fè sa ki mal.</span> <span class="verse"><a name="22">22</a>(18:23) Mwen fè tou sa ki nan lalwa li, mwen pa janm dezobeyi kòmandman li yo.</span> <span class="verse"><a name="23">23</a>(18:24) Li konnen mwen pa antò. Mwen kenbe kò m' pou m' pa fè sa ki mal.</span> <span class="verse"><a name="24">24</a>(18:25) Se konsa li ban m' rekonpans mwen, paske mwen mache dwat devan li, paske li wè mwen inonsan.</span> <span class="verse"><a name="25">25</a>(18:26) Ou menm, Seyè, ou kenbe pawòl ou ak moun ki kenbe pawòl yo. Ou bon ak moun ki bon.</span> <span class="verse"><a name="26">26</a>(18:27) Ou pa fè ipokrit ak moun ki pa fè ipokrit avè ou, men ou malen ak moun ki malen.</span> <span class="verse"><a name="27">27</a>(18:28) Ou delivre moun ki soumèt devan ou, men ou desann moun ki konprann yo pa kanmarad pesonn.</span> <span class="verse"><a name="28">28</a>(18:29) Seyè, ou se limyè mwen, ou se Bondye mwen. Se ou ki wete m' nan fènwa kote m' te ye a.</span> <span class="verse"><a name="29">29</a>¶ (18:30) Avè ou, mwen fonse sou bann lènmi m' yo ki ame jouk nan dan. Avèk ou, mwen eskalade miray ki sèvi yo defans.</span> <span class="verse"><a name="30">30</a>(18:31) Bondye oo! Tou sa ou fè bon nèt ale. Ou toujou kenbe pawòl ou. Ou pwoteje tout moun ki chache pwoteksyon anba zèl ou.</span> <span class="verse"><a name="31">31</a>(18:32) Ki moun ki Bondye si se pa Seyè a? Ki moun ki pran defans nou si se pa Bondye nou an?32 (18:33) Se Bondye ki ban m' fòs, li fè m' mennen yon vi san repwòch.</span> <span class="verse"><a name="32">32</a>(18:34) Li asire pye m' tankou pye kabrit. Li fè m' mache sou mòn yo, san m' pa tonbe.</span> <span class="verse"><a name="33">33</a>(18:35) Li moutre m' jan pou m' goumen. Li ban m' fòs pou m' sèvi ak pi gwo banza ki genyen.</span> <span class="verse"><a name="34">34</a>(18:36) Se ou menm, Seyè, ki pwoteje m'. Se ou ki delivre m'. Si m' kapab leve kanpe, se paske ou renmen m'. Pouvwa ou pa kite m' tonbe.</span> <span class="verse"><a name="35">35</a>(18:37) Ou pa kite yo bare wout mwen. Mwen pa janm pèdi pye.</span> <span class="verse"><a name="36">36</a>(18:38) Mwen kouri dèyè lènmi m' yo, mwen jwenn yo. Mwen pa tounen jouk tan mwen pa fin kraze yo nèt.</span> <span class="verse"><a name="37">37</a>(18:39) Mwen jete yo atè, yo pa ka leve. Yo tonbe, mwen mete pye m' sou kou yo.</span> <span class="verse"><a name="38">38</a>(18:40) Ou ban m' kont fòs pou batay la. Ou fè lènmi m' yo mande m' padon.</span> <span class="verse"><a name="39">39</a>(18:41) Ou fè lènmi m' yo kouri devan m'. Mwen disparèt tout moun ki rayi m' yo.</span> <span class="verse"><a name="40">40</a>(18:42) Y'ap rele, y'ap mande sekou. Men, pa gen moun ki ka delivre yo! Y'ap rele Seyè a, men li pa reponn yo.</span> <span class="verse"><a name="41">41</a>(18:43) Mwen kraze yo, yo tout tounen pousyè van pote yo ale. Mwen mache sou yo tankou sou labou nan lari.</span> <span class="verse"><a name="42">42</a>(18:44) Ou delivre m' anba pèp rebèl sa a. Ou mete m' chèf pou m' gouvènen sou tout nasyon yo. Pèp mwen pa t' janm konnen, se yo menm k'ap sèvi m'.</span> <span class="verse"><a name="43">43</a>(18:45) Moun lòt peyi yo ap flate m'. Kou yo tande vwa m', yo obeyi:</span> <span class="verse"><a name="44">44</a>(18:46) Yo pèdi tout kouraj yo. Yo soti kote yo te kache a, y'ap tranble kou fèy bwa.</span> <span class="verse"><a name="45">45</a>(18:47) Viv Seyè a! Lwanj pou moun ki pran defans mwen an! Se Bondye ki delivre mwen! Ann fè konnen jan li gen pouvwa!</span> <span class="verse"><a name="46">46</a>(18:48) Se Bondye ki pran revanj mwen. Se li ki mete pèp yo anba pye mwen.</span> <span class="verse"><a name="47">47</a>(18:49) Li sove m' anba lènmi m' yo. Li wete m' anba men moun ki t'ap konbat mwen yo. Ou delivre m' anba ansasen yo.</span> <span class="verse"><a name="48">48</a>(18:50) Se poutèt sa, Seyè, m'a fè moun lòt nasyon yo konnen ki moun ou ye. M'a chante pou fè lwanj ou.</span> <span class="verse"><a name="49">49</a>(18:51) Bondye delivre wa li a anpil fwa. Li moutre jan li pa janm sispann renmen David, moun li te chwazi a, ansanm ak pitit pitit li yo pou tout tan.</span> </p></div</div></div></body></html>