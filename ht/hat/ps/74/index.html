<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 74</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/74"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 74</strong></div><p><span class="verse"><a name="1">1</a>¶ Se yon chante Asaf. Bondye, poukisa ou lage nou nèt konsa? Poukisa ou an kolè konsa sou moun pa ou yo, sou mouton ki nan savann ou yo?</span> <span class="verse"><a name="2">2</a>Pa bliye pèp ou te chwazi depi nan tan lontan an, pèp ou te achte pou ou te fè yo tounen moun pa ou! Pa bliye mòn Siyon kote ou te chwazi pou rete a!</span> <span class="verse"><a name="3">3</a>vin wè sa ki rete apre ravaj la! Lènmi nou yo fin kraze dènye bagay nan kay ki apa pou ou a.</span> <span class="verse"><a name="4">4</a>Moun ki pa vle wè ou yo, yo kanpe nan mitan kote pèp ou konn reyini an, y'ap rele byen fò. Yo wete tou sa ki nan tanp lan, yo mete drapo pa yo.</span> <span class="verse"><a name="5">5</a>Yo tankou moun k'ap voye kout rach pou koupe pyebwa nan yon gwo rak.</span> <span class="verse"><a name="6">6</a>Yo kraze bout bèl panno bwa byen travay ki te nan tanp lan, anba kout rach ak kout mato.</span> <span class="verse"><a name="7">7</a>Yo mete dife nan kay ki apa pou ou a, yo derespekte kote yo fè sèvis pou ou a, yo kraze l' vide atè.</span> <span class="verse"><a name="8">8</a>Nan kè yo yo te di: Ann kraze yo tout yon sèl kou! Yo boule tout kote ki te apa pou Bondye nan peyi a!</span> <span class="verse"><a name="9">9</a>Tout bèl bagay ki te nan tanp lan disparèt. Pa gen pwofèt ankò. Pesonn pa konnen kilè sa va chanje.</span> <span class="verse"><a name="10">10</a>Bondye, kilè moun k'ap pile nou anba pye yo va sispann joure? Gen lè lènmi yo p'ap janm gen respè pou non ou?</span> <span class="verse"><a name="11">11</a>Poukisa ou derefize ede nou? Poukisa ou rete kanpe ap gade, de bra ou kwaze?</span> <span class="verse"><a name="12">12</a>¶ Men, Bondye, se ou ki wa nou depi nan tan lontan. Ou fè nou genyen anpil batay sou latè.</span> <span class="verse"><a name="13">13</a>Se avèk pouvwa ou ou te fann lanmè a. Se avè l' ou te kraze tèt gwo bèt lanmè yo.</span> <span class="verse"><a name="14">14</a>Se ou ki kraze tèt levyatan an, lèfini, ou fè bèt k'ap viv nan dezè a manje l'.</span> <span class="verse"><a name="15">15</a>Ou te fè sous dlo pete, ou fè larivyè koule. Ou fe gwo larivyè rete konsa yo chèch.</span> <span class="verse"><a name="16">16</a>Ou fè lajounen, ou fè lannwit. Se ou ki mete lalin lan ak solèy la nan plas yo.</span> <span class="verse"><a name="17">17</a>Se ou ki fikse limit tè a. Se ou ki fè sezon chalè ak sezon fredi.</span> <span class="verse"><a name="18">18</a>¶ Seyè, pa bliye jan lènmi ou yo ap pase ou nan rizib. Se yon bann moun san konprann ki pa gen respè pou non ou!</span> <span class="verse"><a name="19">19</a>Pa lage pèp ou nan men lènmi l' yo tankou toutrèl devan malfini. Pa bliye moun pa ou yo ki nan mizè nèt.</span> <span class="verse"><a name="20">20</a>Chonje kontra ou te siyen avèk yo a! Paske, nan tout ti kwen peyi a, nan tout mòn yo se ansasen.</span> <span class="verse"><a name="21">21</a>Pa kite moun y'ap peze yo wont! Fè pou pòv malere yo ka fè lwanj ou.</span> <span class="verse"><a name="22">22</a>Leve non, Bondye! Defann kòz ou! Pa bliye jan moun fou sa yo ap joure ou tout lajounen!</span> <span class="verse"><a name="23">23</a>Pa bliye jan lènmi ou yo ap rele byen fò! Pa bliye jan moun ki pa vle wè ou yo ap fè eskandal san rete.</span> </p></div</div></div></body></html>