<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 66</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/66"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 66</strong></div><p><span class="verse"><a name="1">1</a>¶ Pou chèf sanba yo. Chante sa a se yon sòm li ye. Nou tout ki rete sou latè, rele ak kè kontan pou Bondye! Fe fèt pou fè lwanj Bondye!</span> <span class="verse"><a name="2">2</a>Chante pouvwa Bondye! Fè gwo fèt pou fè lwanj li!</span> <span class="verse"><a name="3">3</a>Di Bondye: -Sa ou fè yo se bagay ki pou fè moun respekte ou. Ou sitèlman gen pouvwa, lènmi ou yo ap flate ou.</span> <span class="verse"><a name="4">4</a>Tout moun ki rete sou latè ap adore ou. Y'ap chante pou ou, y'ap chante pou sa ou fè.</span> <span class="verse"><a name="5">5</a>Vini non! Al gade sa Bondye fè! Li fè bagay ki pou fè moun sou latè respekte li.</span> <span class="verse"><a name="6">6</a>Li fè fon lanmè a tounen tè sèk: Zansèt nou yo travèse rivyè a san pye yo pa mouye. Ann fè kè nou kontan pou sa li te fè!</span> <span class="verse"><a name="7">7</a>Avèk fòs kouraj li l'ap dominen pou tout tan. L'ap gade tout sa nasyon yo ap fè. Si gen moun ki vle fè rebèl, pito yo pa leve tèt yo?</span> <span class="verse"><a name="8">8</a>¶ Nou menm pèp yo, di Bondye mèsi! Fè tout moun tande jan n'ap fè lwanj li!</span> <span class="verse"><a name="9">9</a>Se li menm ki ban nou lavi. Li pa kite pye nou glise.</span> <span class="verse"><a name="10">10</a>Bondye, ou te fè nou pase anba tray pou ou te wè kote nou ye. Wi, menm jan yo pase lò nan dife pou wè si li bon, se konsa ou te fè nou pase anba tray.</span> <span class="verse"><a name="11">11</a>Ou te kite nou tonbe nan pèlen an. Ou te mete yon chay lou sou do nou.</span> <span class="verse"><a name="12">12</a>Ou kite nenpòt moun ap pase nou lòd. Nou pase nan dife, nou pase nan gwo dlo. Men, ou wete nou nan tout move pa, ou delivre nou.</span> <span class="verse"><a name="13">13</a>¶ M'a vin lakay ou ak bèt pou yo boule pou ou, m'a ofri ou sa mwen te pwomèt ou a.</span> <span class="verse"><a name="14">14</a>M'a kenbe pawòl mwen te di lè m' te nan tray la.</span> <span class="verse"><a name="15">15</a>M'a ofri mouton byen gra pou yo boule pou ou sou lotèl la, ansanm ak odè vyann y'ap boukannen pou ou. Wi, m'a ofri ou towo bèf ak bouk kabrit.</span> <span class="verse"><a name="16">16</a>vin koute non, nou tout ki gen krentif pou Bondye. M'a di nou sa Bondye fè pou mwen.</span> <span class="verse"><a name="17">17</a>Mwen rele nan pye l', mwen te deja pare pou m' te fè lwanj li.</span> <span class="verse"><a name="18">18</a>Si mwen te gen move lide nan tèt mwen, Seyè a pa ta koute sa m' t'ap di l' la.</span> <span class="verse"><a name="19">19</a>Men Bondye te koute sa m' t'ap di l' la, li te tande m' lè m' t'ap lapriyè.</span> <span class="verse"><a name="20">20</a>Lwanj pou Bondye! Mèsi Bondye! Ou pa t' kite m' lapriyè pou gremesi. Ou pa t' refize fè m' wè jan ou gen bon kè.</span> </p></div</div></div></body></html>