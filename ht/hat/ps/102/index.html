<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 102</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/102"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 102</strong></div><p><span class="verse"><a name="1">1</a>¶ (102:1) Lapriyè yon moun ki anba tray. Li pa kapab sipòte ankò. L'ap rakonte Bondye ka li. (102:2) Seyè, koute m' non lè m'ap lapriyè, se pou rèl mwen rive nan zòrèy ou.</span> <span class="verse"><a name="2">2</a>(102:3) Pa vire do ban mwen lè mwen nan traka. Panche zòrèy ou bò kote m'. Prese vin reponn mwen lè m'ap rele ou.</span> <span class="verse"><a name="3">3</a>(102:4) Lavi m' ap disparèt tankou lafimen. Mwen gen yon lafyèb nan zo.</span> <span class="verse"><a name="4">4</a>(102:5) Mwen anba gwo kou. Mwen tankou zèb koupe k'ap cheche. Mwen sitèlman boulvèse, mwen pa menm chonje manje.</span> <span class="verse"><a name="5">5</a>(102:6) Mwen tounen zo ak po tèlman m'ap plenn.</span> <span class="verse"><a name="6">6</a>(102:7) Mwen sanble yon tako savann, mwen tankou frize ki rete nan vye kay kraze.</span> <span class="verse"><a name="7">7</a>(102:8) Mwen pa ka dòmi, mwen tankou yon zwezo ki pou kont li sou yon do kay.</span> <span class="verse"><a name="8">8</a>(102:9) Tout lajounen lènmi m' yo ap joure m'. Moun k'ap pase m' nan rizib yo pran non m' sèvi jouman.</span> <span class="verse"><a name="9">9</a>(102:10) Se sann dife ki tout manje m'. Dlo nan je m' fè yon sèl ak dlo m'ap bwè.</span> <span class="verse"><a name="10">10</a>(102:11) Ou sitèlman ankòlè, ou sitèlman fache, ou pran m', ou voye m' jete byen lwen.</span> <span class="verse"><a name="11">11</a>(102:12) Kò m' ap tchoule tankou solèy k'ap kouche. M'ap cheche tankou zèb.</span> <span class="verse"><a name="12">12</a>¶ (102:13) Men ou menm, Seyè, w'ap gouvènen pou tout tan. Pitit an pitit y'ap chonje non ou!</span> <span class="verse"><a name="13">13</a>(102:14) W'a leve, w'a gen pitye pou lavil Siyon an, paske li lè pou ou gen pitye pou li. Jou a rive.</span> <span class="verse"><a name="14">14</a>(102:15) Moun k'ap sèvi ou yo renmen lavil Siyon an. Kè yo fè yo mal pou yo wè jan l'ap fini.</span> <span class="verse"><a name="15">15</a>(102:16) Lè sa a, moun lòt nasyon yo va gen krentif pou Seyè a, tout wa ki sou latè va pè bèl pouvwa li.</span> <span class="verse"><a name="16">16</a>(102:17) Seyè a va rebati lavil Siyon, l'a fè wè jan li gen pouvwa.</span> <span class="verse"><a name="17">17</a>(102:18) L'a pran ka moun ki san sekou yo lè y'a lapriyè, wi, li p'ap meprize lapriyè yo.</span> <span class="verse"><a name="18">18</a>(102:19) Se pou yo ekri sa pou timoun k'ap vini yo ka konnen l', pou timoun ki poko fèt yo ka fè lwanj li.</span> <span class="verse"><a name="19">19</a>(102:20) Seyè a rete anwo nan kay ki apa pou li a, li gade anba, li rete anwo nan syèl la, l'ap gade sou latè,</span> <span class="verse"><a name="20">20</a>(102:21) pou l' tande jan prizonye yo ap plenn, pou l' delivre moun yo kondannen amò yo.</span> <span class="verse"><a name="21">21</a>(102:22) Konsa, moun va nonmen non Seyè a nan tout lavil Siyon an. Y'a fè lwanj li nan lavil Jerizalèm,</span> <span class="verse"><a name="22">22</a>(102:23) lè tout nasyon yo ak tout gouvènman ki sou latè yo va sanble pou sèvi Seyè a.</span> <span class="verse"><a name="23">23</a>¶ (102:24) Mwen te jenn gason toujou lè Seyè a kraze kouraj mwen: li koupe sou lavi m'.</span> <span class="verse"><a name="24">24</a>(102:25) Mwen di: Bondye mwen, ou menm k'ap viv pou tout tan, pa pran m' koulye a. Mwen jenn gason toujou.</span> <span class="verse"><a name="25">25</a>(102:26) Se ou menm, Seyè, ki te kreye latè nan tan lontan. Se avèk men ou ou te fè syèl la.</span> <span class="verse"><a name="26">26</a>(102:27) Yo gen pou yo disparèt, men ou menm w'ap toujou la. Yo gen pou yo vin vye tankou rad. W'ap chanje yo tankou yo chanje rad, w'a mete yo sou kote.</span> <span class="verse"><a name="27">27</a>(102:28) Men ou menm, ou p'ap janm chanje, ou p'ap janm mouri.</span> <span class="verse"><a name="28">28</a>(102:29) Pitit sèvitè ou yo va rete nan peyi a san danje. Pitit pitit yo va toujou viv devan je ou.</span> </p></div</div></div></body></html>