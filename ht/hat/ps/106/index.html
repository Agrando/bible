<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 106</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/106"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 106</strong></div><p><span class="verse"><a name="1">1</a>¶ Lwanj pou Seyè a! Wi, lwanj pou Seyè a paske li bon: li p'ap janm sispann renmen nou.</span> <span class="verse"><a name="2">2</a>Ki moun ki ka rakonte tout gwo bagay Seyè a fè? Ki moun ki ka fin fè lwanj li?</span> <span class="verse"><a name="3">3</a>Ala bon sa bon pou moun ki fè sa Bondye mande l' fè, ki toujou ap fè sa ki dwat devan li!</span> <span class="verse"><a name="4">4</a>Seyè, jan ou gen kè sansib pou pèp ou a, pa bliye m'. Pa bliye m', lè w'ap vin delivre yo.</span> <span class="verse"><a name="5">5</a>Konsa, m'a wè jan moun ou chwazi yo alèz. M'a fè kè m' kontan ansanm ak pèp ou a. M'a pran plezi m' ansanm ak moun ki pou ou yo.</span> <span class="verse"><a name="6">6</a>¶ Tankou zansèt nou yo, nou te peche, nou te fè mechanste, nou te fè sa ki mal.</span> <span class="verse"><a name="7">7</a>Lè zansèt nou yo te nan peyi Lejip, yo pa t' konprann mirak ou te fè pou yo. Yo te bliye jan ou te renmen yo, yo leve dèyè Bondye ki gen tout pouvwa a, lè yo te bò Lanmè Wouj la.</span> <span class="verse"><a name="8">8</a>Men, li te sove yo pou sa sèvi yon lwanj pou li, pou l' moutre jan li gen pouvwa.</span> <span class="verse"><a name="9">9</a>Li te pase Lanmè Wouj la lòd, lanmè a cheche. Li fè pèp li mache nan fon lanmè a tankou si se te nan yon dezè.</span> <span class="verse"><a name="10">10</a>Li sove yo anba men moun ki te rayi yo, li delivre yo anba men lènmi yo.</span> <span class="verse"><a name="11">11</a>Dlo a neye tout lènmi yo. Pa gen yonn ki chape.</span> <span class="verse"><a name="12">12</a>Se lè sa a pèp li a vin kwè sa l' te di a, yo chante pou fè lwanj li.</span> <span class="verse"><a name="13">13</a>¶ Men, lamenm, yo bliye sa l' te fè pou yo. Yo pa t' tann li fin fè pou yo sa l' te gen nan lide l'.</span> <span class="verse"><a name="14">14</a>Yo kite lanvi pran pye sou yo nan dezè a, yo t'ap gade ki bò Bondye ye ak yo.</span> <span class="verse"><a name="15">15</a>Se konsa, Bondye ba yo sa yo te mande l' la. Men, li voye yon move maladi sou yo pou touye yo.</span> <span class="verse"><a name="16">16</a>Antan yo la nan dezè a yo te rayi sò Moyiz ak sò Arawon, sèvitè Bondye te chwazi a.</span> <span class="verse"><a name="17">17</a>Se konsa latè a fann, li vale Datan, li fèmen sou Abiram ansanm ak tout moun ki te fè bann ak li yo.</span> <span class="verse"><a name="18">18</a>Dife grennen sou tout bann lan, li boule tout mechan yo.</span> <span class="verse"><a name="19">19</a>Lè yo te Orèb, yo fè pòtre yon ti towo bèf, yo adore zidòl yo te fè ak lò a.</span> <span class="verse"><a name="20">20</a>Yo pran lwanj ki pou Bondye a bay yon pòtre bèf ki manje zèb.</span> <span class="verse"><a name="21">21</a>Yo bliye Bondye ki te delivre yo a, avèk gwo mèvèy li te fè nan peyi Lejip,</span> <span class="verse"><a name="22">22</a>mirak li te fè nan peyi Kam lan, mèvèy li tè fè bò Lanmè Wouj la.</span> <span class="verse"><a name="23">23</a>Se konsa Bondye di l'ap detwi pèp li a. Men, Moyiz, moun li te chwazi a, kanpe devan li. Li mande l' pou l' pa fè kòlè jouk pou li ta detwi yo.</span> <span class="verse"><a name="24">24</a>Yo pa t' vle tande pale sou peyi kote pou yo jwenn tout bon bagay la paske yo pa t' kwè pawòl Bondye.</span> <span class="verse"><a name="25">25</a>Yo rete anba tant yo, y'ap bougonnen. Yo pa t' vle koute Seyè a.</span> <span class="verse"><a name="26">26</a>Lè sa a, Seyè a leve men l', li sèmante l'ap fè yo peri nan dezè a.</span> <span class="verse"><a name="27">27</a>L'ap gaye tout pitit pitit yo nan mitan lòt nasyon yo, l'ap kite yo mouri toupatou nan peyi etranje.</span> <span class="verse"><a name="28">28</a>Men, pèp Bondye a mete tèt yo ansanm pou y' al adore Baal lavil Peyò. Yo manje bèt yo te touye ofri bay mò yo.</span> <span class="verse"><a name="29">29</a>Sa te moute kolè Seyè a anpil sou yo lè li wè sa yo t'ap fè. Se poutèt sa maladi tonbe sou yo.</span> <span class="verse"><a name="30">30</a>Men, Fineas leve, li mete lòd, li pini koupab yo, epi pèp la geri.</span> <span class="verse"><a name="31">31</a>Bagay sa ki rive a te fè yo bay Fineas rezon depi lè sa a pou tout tan.</span> <span class="verse"><a name="32">32</a>Pèp la te fè Seyè a fache anpil bò sous dlo Meriba a. Sa te fè Moyiz lapenn pou yo.</span> <span class="verse"><a name="33">33</a>Sa te fè Moyiz sitèlman fache, li te rive fè bagay li pa t' gen dwa fè.</span> <span class="verse"><a name="34">34</a>¶ Yo pa t' detwi moun lòt nasyon yo jan Seyè a te mande yo fè a.</span> <span class="verse"><a name="35">35</a>Men, okontrè, yo te marye ak yo, yo pran tout vye mès yo.</span> <span class="verse"><a name="36">36</a>Yo pran adore zidòl yo. Sa tounen yon pèlen pou yo.</span> <span class="verse"><a name="37">37</a>Yo ofri pwòp pitit gason ak pwòp pitit fi yo pou touye bay zidòl yo.</span> <span class="verse"><a name="38">38</a>Yo touye ti inonsan sa yo, pwòp pitit gason ak pitit fi yo. Yo ofri yo bay zidòl moun peyi Kanaran yo. Se konsa yo fin derespekte tout peyi a ak san moun yo te touye.</span> <span class="verse"><a name="39">39</a>Avèk sa yo t'ap fè a, yo avili tèt yo, yo vire do bay Bondye.</span> <span class="verse"><a name="40">40</a>Seyè a te fache anpil sou pèp li a. Li te degoute ak pitit li yo.</span> <span class="verse"><a name="41">41</a>Li lage yo nan men moun lòt nasyon yo. Moun ki te rayi yo mete pye sou kou yo.</span> <span class="verse"><a name="42">42</a>Lènmi yo t'ap peze yo, yo te soumèt yo nèt anba men yo.</span> <span class="verse"><a name="43">43</a>Seyè a te delivre pèp li a anpil fwa. Men, yo te pito revòlte kont li, yo te tonbe pi mal nan fè peche.</span> <span class="verse"><a name="44">44</a>Men, Seyè a te wè mizè yo, li te tande jan y'ap rele.</span> <span class="verse"><a name="45">45</a>Li chonje kontra li te pase ak yo, li gen pitye pou yo paske li renmen yo anpil.</span> <span class="verse"><a name="46">46</a>Li fè moun ki te kenbe yo prizonye gen pitye pou yo.</span> <span class="verse"><a name="47">47</a>Delivre nou non, Seyè, Bondye nou. Fè nou soti nan tout peyi kote nou gaye yo. Sanble nou non, pou nou ka di ou mèsi pou tout bagay ou menm ase ou ka fè, pou nou ka kontan lè n'ap fè lwanj ou.</span> <span class="verse"><a name="48">48</a>Ann fè lwanj Seyè a, Bondye pèp Izrayèl la! Ann fè lwanj li depi tout tan ak pou tout tan! Epi tout pèp la pran reponn: Wi, se vre! Lwanj pou Seyè a!</span> </p></div</div></div></body></html>