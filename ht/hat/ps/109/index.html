<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 109</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/109"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 109</strong></div><p><span class="verse"><a name="1">1</a>¶ Pou chèf sanba yo. Se yon sòm David. Bondye, m'ap fè lwanj ou! Tanpri, pa rete san ou pa di anyen.</span> <span class="verse"><a name="2">2</a>Yon bann mechan ak yon bann mantò ap pale m' mal. Y'ap fè manti sou mwen.</span> <span class="verse"><a name="3">3</a>Kote m' pase, moun ki rayi m' yo ap pale m' mal. Y'ap fè m' lagè san mwen pa fè yo anyen.</span> <span class="verse"><a name="4">4</a>Mwen renmen yo, men yo menm yo pa vle wè m'. Pou mwen menm, m'ap lapriyè nan pye ou.</span> <span class="verse"><a name="5">5</a>M'ap fè byen pou yo, yo menm y'ap fè m' mal. Mwen renmen yo, men yo menm yo rayi m'.</span> <span class="verse"><a name="6">6</a>¶ Pran yon mechan, mete l' chèf sou lènmi m' lan. Moun ki la pou pran defans li, se li ki pou kanpe akize li.</span> <span class="verse"><a name="7">7</a>Lè yo jije l', se pou yo jwenn li koupab. Menm lapriyè l'ap fè yo, se pou yo pase pou peche.</span> <span class="verse"><a name="8">8</a>Se pou l' pa gen anpil jou pou l' viv ankò. Se pou yon lòt moun pran plas li nan travay li.</span> <span class="verse"><a name="9">9</a>Se pou pitit li yo rete san papa. Se pou madanm li vin vèv.</span> <span class="verse"><a name="10">10</a>Se pou pitit li yo tounen vakabon k'ap mande. Se pou yo mete yo deyò nan vye kay kraze kote yo rete a.</span> <span class="verse"><a name="11">11</a>Se pou moun ki te prete l' lajan mete men sou tou sa ki pou li. Se pou etranje piye rekòt jaden li.</span> <span class="verse"><a name="12">12</a>Se pou pesonn pa zanmi l' ankò. Se pou pesonn pa gen pitye pou pitit li kite.</span> <span class="verse"><a name="13">13</a>Se pou tout pitit pitit li yo mouri. Se pou timoun k'ap vini yo bliye non li.</span> <span class="verse"><a name="14">14</a>Se pou Seyè a toujou chonje tou sa zansèt li yo te fè ki mal, pou l' pa janm padonnen peche manman l' yo.</span> <span class="verse"><a name="15">15</a>Se pou Seyè a pa janm bliye peche yo te fè. Se pou li fè moun bliye yo nèt sou latè,</span> <span class="verse"><a name="16">16</a>paske li pa janm chonje gen pitye pou pesonn. Li pèsekite malere yo, endijan yo, moun ki san sekou, jouk li touye yo.</span> <span class="verse"><a name="17">17</a>Li renmen bay madichon. Se pou madichon tonbe sou li. Li pa renmen bay benediksyon. Se pou pesonn pa ba li benediksyon.</span> <span class="verse"><a name="18">18</a>Tout kò l' se madichon! Se pou madichon pase l' nan san. Se pou madichon antre nan tout zo nan kò l'.</span> <span class="verse"><a name="19">19</a>Se pou madichon kouvri l' tankou dra. Se pou madichon mare nan ren l' tankou yon sentiwon.</span> <span class="verse"><a name="20">20</a>Se konsa pou Seyè a pini moun ki pa vle wè m' yo, moun k'ap pale m' mal yo.</span> <span class="verse"><a name="21">21</a>¶ Men, Seyè, Bondye mwen, fè kichòy pou mwen non, pou sa sèvi yon lwanj pou ou. Delivre m' non paske ou p'ap janm sispann renmen m'.</span> <span class="verse"><a name="22">22</a>Se yon pòv malere san sekou mwen ye, kè m' ap fann.</span> <span class="verse"><a name="23">23</a>Kò m' ap tchoule tankou solèy k'ap kouche. Mwen tankou bigay van ap pote ale.</span> <span class="verse"><a name="24">24</a>Jenou m' fèb sitèlman mwen pa manje. Mwen tounen zo ak po. Mwen fèb anpil!</span> <span class="verse"><a name="25">25</a>Lè moun wè m', y'ap fè siy sou mwen, y'ap pase m' nan rizib.</span> <span class="verse"><a name="26">26</a>Ede m' non, Seyè, Bondye mwen! Delivre m' paske ou gen bon kè.</span> <span class="verse"><a name="27">27</a>Se pou lènmi m' yo konnen se ou menm, Seyè, k'ap delivre m'.</span> <span class="verse"><a name="28">28</a>Yo mèt ban m' madichon. Men, ou menm, w'ap ban m' benediksyon. Se pou moun ki pa vle wè m' yo wont. Men, mwen menm k'ap sèvi ou la, se pou m' gen kè kontan.</span> <span class="verse"><a name="29">29</a>Se pou moun ki pa vle wè m' yo wont, se pou dezonè tonbe sou yo.</span> <span class="verse"><a name="30">30</a>M'ap louvri bouch mwen tout lajè pou m' di Seyè a mèsi. M'ap fè lwanj li lè tout pèp la reyini,</span> <span class="verse"><a name="31">31</a>paske li pran defans pòv malere a, li delivre l' anba men moun ki te kondannen l' yo.</span> </p></div</div></div></body></html>