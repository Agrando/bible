<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 35</strong></div><p><span class="verse"><a name="1">1</a>¶ Se yon sòm David. Seyè, atake moun ki pa vle wè m' yo, goumen ak moun k'ap fè m' lagè yo.</span> <span class="verse"><a name="2">2</a>Pran zam ou sèvi pou pare kou a, leve non, vin pote m' sekou.</span> <span class="verse"><a name="3">3</a>Pran fwenn ou, pran rach ou. Atake moun k'ap pousib mwen yo. Fè m' konnen se ou menm k'ap delivre m'.</span> <span class="verse"><a name="4">4</a>Se pou moun k'ap chache touye m' yo sezi, se pou yo wont. Se pou moun k'ap fè konplo sou mwen yo rale kò yo dèyè. Se pou yo pa ka leve tèt yo.</span> <span class="verse"><a name="5">5</a>Se pou yo tankou pay van ap pote ale, lè zanj Bondye a ap kouri dèyè yo.</span> <span class="verse"><a name="6">6</a>Se pou fènwa bare wout yo, pou chemen an glise anba pye yo, lè zanj Bondye a ap talonnen yo.</span> <span class="verse"><a name="7">7</a>San m' pa fè yo anyen, y'ap tann pèlen pou mwen. San m' pa fè yo anyen, y'ap fouye yon twou byen fon pou m' ka tonbe ladan l'.</span> <span class="verse"><a name="8">8</a>Men, y'ap rete konsa, malè ap tonbe sou yo, y'ap pran nan pèlen yo te tann lan, y'ap tonbe nan twou yo te fouye a.</span> <span class="verse"><a name="9">9</a>Se konsa Seyè a pral fè kè m' kontan, m'ap kontan anpil, paske li delivre mwen.</span> <span class="verse"><a name="10">10</a>M'a di ak tout kè mwen: -Seyè, pa gen tankou ou! Ou delivre fèb yo anba moun ki gen fòs pase yo. Ou delivre pòv yo ak malere yo anba moun k'ap piye yo.</span> <span class="verse"><a name="11">11</a>¶ Gen moun k'ap kanpe bay manti sou mwen. Yo di mwen fè yon pakèt bagay mwen pa janm konnen mwen fè.</span> <span class="verse"><a name="12">12</a>Moun mwen fè byen se yo k'ap fè m' mal. Mwen fin dekouraje.</span> <span class="verse"><a name="13">13</a>Lè yo te malad, mwen te pran gwo lapenn pou yo, mwen rete san manje. Mwen bese tèt mwen pou mwen lapriyè pou yo,</span> <span class="verse"><a name="14">14</a>menm jan mwen ta lapriyè pou yon zanmi osinon pou yon frè. M'ap mache do ba ak gwo lapenn nan kè m', tankou yon moun ki pèdi manman l'.</span> <span class="verse"><a name="15">15</a>Men, lè mwen menm mwen nan tray, yo tout yo kontan, yo mete tèt yo ansanm. Y'ap fè pil dèyè do m' pou bay manti sou mwen. Y'ap kale do m' san pran souf.</span> <span class="verse"><a name="16">16</a>Yo atake m', yo pase m' nan betiz. Y'ap gade m', y'ap griyen dan sou mwen.</span> <span class="verse"><a name="17">17</a>¶ Seyè, pou konbe tan ankò w'a penmèt sa? Pwoteje m' non anba bèt sovaj sa yo. Sove m' anba lyon sa yo.</span> <span class="verse"><a name="18">18</a>M'a di ou mèsi nan mitan tout moun lè yo reyini, m'a fè lwanj ou devan yon gwo foul moun.</span> <span class="verse"><a name="19">19</a>Pa kite lènmi m' yo, bann mantò sa yo, fè fèt sou tèt mwen. Pa kite moun sa yo ki rayi m' san m' pa fè yo anyen an fè siy sou mwen.</span> <span class="verse"><a name="20">20</a>Yo pale tankou moun k'ap chache kont. Y'ap kalkile tout kalite manti pou yo fè sou moun ki pa nan kont ak pesonn nan peyi a.</span> <span class="verse"><a name="21">21</a>Yo louvri bouch yo byen laj pou bay manti sou mwen. Y'ap di: -Wi! Nou te wè ou!</span> <span class="verse"><a name="22">22</a>Men ou menm, Seyè, ou wè tout bagay. Pa rete san ou pa di anyen nan sa, Seyè! Pa rete lwen m' konsa.</span> <span class="verse"><a name="23">23</a>Leve non, Seyè, vin pran defans mwen! Leve non, Bondye mwen, vin plede kòz mwen!</span> <span class="verse"><a name="24">24</a>Ou pa nan patipri, Seyè. Fè m' jistis. Pa kite lènmi m' yo fè fèt sou tèt mwen.</span> <span class="verse"><a name="25">25</a>Pa kite yo di nan kè yo: -Wi! se sa menm nou te vle rive li! Pa kite yo di: -Nou fini avè l'!</span> <span class="verse"><a name="26">26</a>Tout moun ki kontan wè jan m'ap soufri a, se pou yo wont jouk yo pa konn sa pou yo fè. Se pou moun k'ap gonfle lestonmak yo sou mwen pèdi fil, se pou yo kouri al kache!</span> <span class="verse"><a name="27">27</a>Se pou moun ki kontan wè jan m' inonsan an pran rele byen fò san rete. Se pou yo di: -Seyè a gen gwo pouvwa! Li vle pou sèvitè li viv ak kè poze.</span> <span class="verse"><a name="28">28</a>Lè sa a, m'a fè konnen jistis ou, m'a fè lwanj ou tout lajounen.</span> </p></div</div></div></body></html>