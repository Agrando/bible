<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 119</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/119"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 119</strong></div><p><span class="verse"><a name="1">1</a>¶ Ala bon sa bon pou moun k'ap mennen yon lavi san repwòch, pou moun k'ap mache dapre lalwa Seyè a!</span> <span class="verse"><a name="2">2</a>Ala bon sa bon pou moun ki kenbe prensip li yo, pou moun k'ap chache obeyi l' ak tout kè yo!</span> <span class="verse"><a name="3">3</a>Moun konsa p'ap fè mal, y'ap mache nan chemen li mete devan yo.</span> <span class="verse"><a name="4">4</a>¶ Ou ban nou lòd pou nou swiv. Ou mande pou nou obeyi yo san manke yonn.</span> <span class="verse"><a name="5">5</a>Jan m' ta renmen kenbe fèm pou m' toujou fè sa ou mande!</span> <span class="verse"><a name="6">6</a>Konsa, mwen p'ap janm wont lè m'ap kalkile kòmandman ou yo.</span> <span class="verse"><a name="7">7</a>¶ M'a fè lwanj ou avèk yon konsyans ki pwòp, lè m' aprann tou sa ou deside nan jistis ou.</span> <span class="verse"><a name="8">8</a>Mwen vle fè tou sa ou mande. Tanpri, pa lage m'.</span> <span class="verse"><a name="9">9</a>¶ Kisa yon jenn gason dwe fè pou l' mennen bak li dwat? Se pou l' toujou mache jan ou di l' mache a.</span> <span class="verse"><a name="10">10</a>¶ Mwen chache obeyi ou ak tout kè mwen. Pa kite m' dezobeyi kòmandman ou yo.</span> <span class="verse"><a name="11">11</a>¶ Mwen sere pawòl ou yo nan kè mwen, pou m' pa fè peche kont ou.</span> <span class="verse"><a name="12">12</a>¶ Mèsi, Bondye. Moutre m' tou sa ou vle m' fè.</span> <span class="verse"><a name="13">13</a>¶ M'ap repete ak bouch mwen tout jijman ki soti nan bouch ou.</span> <span class="verse"><a name="14">14</a>Mwen pran plezi m' pou m' mache dapre prensip ou yo, tankou si m' te gen tout richès sou latè.</span> <span class="verse"><a name="15">15</a>M'ap kalkile sa ou ban nou lòd fè. M'ap egzaminen chemen ou mete devan nou.</span> <span class="verse"><a name="16">16</a>Mwen pran tout plezi m' nan fè sa ou mande. Mwen p'ap bliye pawòl ou yo.</span> <span class="verse"><a name="17">17</a>¶ Aji byen avè m', mwen menm k'ap sèvi ou la, pou m' ka viv, pou m' ka fè tou sa ou di m' fè.</span> <span class="verse"><a name="18">18</a>¶ Louvri je m' pou m' ka wè bèl bagay ki nan lalwa ou la.</span> <span class="verse"><a name="19">19</a>¶ Se pase m'ap pase sou tè a. Tanpri, pa anpeche m' konnen kòmandman ou yo.</span> <span class="verse"><a name="20">20</a>¶ Se tout tan kè m' ap bat, tèlman mwen anvi konnen sa ou deside.</span> <span class="verse"><a name="21">21</a>¶ Ou rele dèyè awogan yo, bann madichon sa yo k'ap dezobeyi kòmandman ou yo.</span> <span class="verse"><a name="22">22</a>¶ Pa kite yo joure m', pa kite yo meprize m', paske mwen te kenbe prensip ou yo.</span> <span class="verse"><a name="23">23</a>¶ Menm si chèf yo chita pou pale m' mal, mwen menm k'ap sèvi ou la, m'ap kalkile sou sa ou vle m' fè a.</span> <span class="verse"><a name="24">24</a>¶ Prensip ou yo fè kè m' kontan. Se yo ki ban m' konsèy sa pou m' fè.</span> <span class="verse"><a name="25">25</a>¶ Mwen kouche atè nan pousyè a! Ban m' lavi ankò, jan ou te pwomèt la.</span> <span class="verse"><a name="26">26</a>¶ Mwen di ou tou sa m' te fè, ou reponn mwen. Tanpri, moutre m' tou sa ou vle m' fè.</span> <span class="verse"><a name="27">27</a>Fè m' konprann ki jan pou m' swiv lòd ou ban mwen yo. M'a kalkile bèl bagay ou fè yo.</span> <span class="verse"><a name="28">28</a>¶ Mwen gen lapenn, dlo ap koule nan je m'. Mete m' sou de pye m' ankò, jan ou te pwomèt la.</span> <span class="verse"><a name="29">29</a>Pa kite m' lage kò m' nan bay manti. Fè m' favè sa a, moutre mwen lalwa ou.</span> <span class="verse"><a name="30">30</a>¶ Mwen pran desizyon pou m' swiv verite a. M'ap kenbe jijman ou yo devan je mwen.</span> <span class="verse"><a name="31">31</a>Mwen swiv prensip ou yo pwen pa pwen. Seyè, pa kite m' pran wont.</span> <span class="verse"><a name="32">32</a>M'ap prese obeyi kòmandman ou yo lè ou louvri lespri mwen.</span> <span class="verse"><a name="33">33</a>¶ Seyè, moutre m' jan pou m' swiv lòd ou yo, pou m' obeyi yo jouk sa kaba.</span> <span class="verse"><a name="34">34</a>Ban m' lespri pou m' ka obeyi lalwa ou, pou m' fè sa l' mande a ak tout kè mwen.</span> <span class="verse"><a name="35">35</a>¶ Fè m' viv yon jan ki dakò ak kòmandman ou yo, paske se nan yo mwen jwenn tout plezi m'.</span> <span class="verse"><a name="36">36</a>Fè m' pi anvi swiv prensip ou yo pase pou m' anvi gen lajan.</span> <span class="verse"><a name="37">37</a>¶ Pa kite m' kouri dèyè bagay ki pa vo anyen. Fè m' swiv chemen ou mete devan m' lan.</span> <span class="verse"><a name="38">38</a>¶ Kenbe pwomès ou te fè sèvitè ou la, pwomès ou te fè pou moun ki gen krentif pou ou.</span> <span class="verse"><a name="39">39</a>¶ Pa kite yo joure m', mwen pè bagay konsa. Ala bon jijman ou yo bon!</span> <span class="verse"><a name="40">40</a>¶ Ou wè jan m' anvi swiv lòd ou yo! Nan jistis ou, tanpri, ban m' lavi ankò!</span> <span class="verse"><a name="41">41</a>¶ Fè m' wè jan ou renmen m', Seyè! vin delivre m', jan ou te pwomèt la.</span> <span class="verse"><a name="42">42</a>Lè sa a, m'a gen repons pou m' bay moun k'ap joure m' yo, paske mwen gen konfyans nan pawòl ou.</span> <span class="verse"><a name="43">43</a>¶ Pa janm wete pawòl verite a nan bouch mwen, paske mwen mete tout espwa mwen nan jijman ou yo.</span> <span class="verse"><a name="44">44</a>M'ap toujou obeyi lalwa ou la, pou tout tan tout tan.</span> <span class="verse"><a name="45">45</a>¶ M'a mache alèz san anyen pa jennen m', paske m'ap toujou chache swiv lòd ou yo.</span> <span class="verse"><a name="46">46</a>M'a fè wa yo konnen prensip ou yo, mwen p'ap wont fè sa.</span> <span class="verse"><a name="47">47</a>Mwen pran tout plezi m' nan obeyi kòmandman ou yo, paske mwen renmen yo.</span> <span class="verse"><a name="48">48</a>M'ap respekte kòmandman ou yo, paske mwen renmen yo. M'ap kalkile sou sa ou vle m' fè a.</span> <span class="verse"><a name="49">49</a>¶ Chonje sa ou te di sèvitè ou la. Se sa ki te ban m' espwa.</span> <span class="verse"><a name="50">50</a>¶ Nan mizè mwen, tout konsolasyon m', se pwomès ou fè m' lan. Se sa ki fè m' viv.</span> <span class="verse"><a name="51">51</a>¶ Yon bann awogan ap pase m' nan betiz. Mwen pa janm dezobeyi lalwa ou.</span> <span class="verse"><a name="52">52</a>¶ Mwen chonje sa ou te deside nan tan lontan. Seyè, se sa ki ban m' kouraj.</span> <span class="verse"><a name="53">53</a>¶ Sa mete m' ankòlè, lè m' wè jan mechan yo ap dezobeyi lalwa ou.</span> <span class="verse"><a name="54">54</a>¶ Mwen fè chante ak sa ou mande m' fè, nan kay ki pa lakay mwen.</span> <span class="verse"><a name="55">55</a>¶ Lannwit se ou m'ap chonje, Seyè. M'ap fè tou sa lalwa ou la mande m' fè.</span> <span class="verse"><a name="56">56</a>Pou mwen menm, men ki jan sa ye: se swiv m'ap swiv tout lòd ou yo.</span> <span class="verse"><a name="57">57</a>¶ Seyè, mwen deja di ou sa: pou mwen menm, se kenbe m'ap kenbe pawòl ou yo.</span> <span class="verse"><a name="58">58</a>¶ M'ap mande ou favè sa a ak tout kè m': Tanpri, gen pitye pou mwen, jan ou te di l' la.</span> <span class="verse"><a name="59">59</a>¶ Mwen egzaminen jan m'ap viv la. Mwen chanje pou m' ka mache dapre prensip ou yo.</span> <span class="verse"><a name="60">60</a>Mwen prese, mwen pa pran reta pou m' obeyi kòmandman ou yo.</span> <span class="verse"><a name="61">61</a>¶ Mechan yo sènen m' toupatou ak pèlen yo. Men, mwen pa janm bliye lalwa ou la.</span> <span class="verse"><a name="62">62</a>¶ Nan mitan lannwit mwen leve pou m' di ou mèsi, paske tout jijman ou yo san patipri.</span> <span class="verse"><a name="63">63</a>¶ Mwen se zanmi tout moun ki gen krentif pou ou, zanmi tout moun k'ap swiv lòd ou yo.</span> <span class="verse"><a name="64">64</a>¶ Seyè, toupatou sou latè tout moun wè jan ou gen bon kè. Moutre m' tou sa ou vle m' fè.</span> <span class="verse"><a name="65">65</a>¶ Ou te aji byen avè m', sèvitè ou la, jan ou te pwomèt la.</span> <span class="verse"><a name="66">66</a>Moutre m' sa ki byen, louvri lespri m', ban m' konesans, paske mwen gen konfyans nan kòmandman ou yo.</span> <span class="verse"><a name="67">67</a>¶ Anvan ou te pini m' lan, mwen te konn fè sa ki mal. Men koulye a, m'ap fè tou sa ou di m' fè.</span> <span class="verse"><a name="68">68</a>¶ Ou gen bon kè, ou pa fè mechanste. Moutre m' sa ou vle m' fè.</span> <span class="verse"><a name="69">69</a>¶ Yon bann awogan ap fè manti sou mwen. Men mwen menm, m'ap swiv lòd ou yo ak tout kè m'.</span> <span class="verse"><a name="70">70</a>Moun sa yo gen lespri yo bouche, men mwen menm, mwen pran tout plezi m' nan lalwa ou la.</span> <span class="verse"><a name="71">71</a>¶ Pinisyon an te bon nèt pou mwen! Li fè m' konnen sa ou vle m' fè.</span> <span class="verse"><a name="72">72</a>¶ Lalwa ou ban mwen an gen plis valè pou mwen pase tout richès ki sou latè.</span> <span class="verse"><a name="73">73</a>¶ Se ou ki te kreye m', se ou ki te fè m' ak men ou. Ban m' lespri pou m' ka aprann kòmandman ou yo.</span> <span class="verse"><a name="74">74</a>¶ Moun ki gen krentif pou ou va fè fèt lè y'a wè m', paske mwen te mete tout espwa m' nan pawòl ou.</span> <span class="verse"><a name="75">75</a>¶ Seyè, mwen konnen jijman ou yo san patipri. Ou te pini m' paske ou toujou kenbe pawòl ou.</span> <span class="verse"><a name="76">76</a>¶ Jan ou te pwomèt mwen sa, mwen menm sèvitè ou la, konsole m', paske ou renmen m'.</span> <span class="verse"><a name="77">77</a>Gen pitye pou mwen pou m' ka viv, paske mwen pran tout plezi m' nan lalwa ou.</span> <span class="verse"><a name="78">78</a>¶ Bann awogan sa yo k'ap fini avè m' san rezon an, se pou yo wont. Mwen menm, m'ap kalkile lòd ou ban mwen yo.</span> <span class="verse"><a name="79">79</a>Se pou moun ki gen krentif pou ou ansanm ak moun ki konnen prensip ou yo tounen vin jwenn mwen.</span> <span class="verse"><a name="80">80</a>¶ Se pou m' fè tou sa ou vle m' fè, san manke yonn, pou m' pa janm wont.</span> <span class="verse"><a name="81">81</a>¶ Seyè, kè m' fè m' mal tèlman m'ap tann ou vin delivre mwen. Mwen mete tout espwa mwen nan pawòl ou.</span> <span class="verse"><a name="82">82</a>Je m' yo fè m' mal tèlman m'ap veye sa ou te pwomèt la. M'ap mande: -Kilè w'a vin konsole m'?</span> <span class="verse"><a name="83">83</a>¶ Mwen tankou yon vye kalbas ki pandye bò dife. Men, mwen pa janm bliye sa ou mande m' fè.</span> <span class="verse"><a name="84">84</a>¶ Konbe jou sèvitè ou la rete pou l' viv ankò? Kilè w'a pini moun k'ap pèsekite m' yo?</span> <span class="verse"><a name="85">85</a>¶ Yon bann awogan fouye twou sou wout mwen, yo p'ap fè sa ou mande nan lalwa a.</span> <span class="verse"><a name="86">86</a>Tout kòmandman ou yo se bagay ki sèten. Y'ap pèsekite m' san rezon. vin pote m' sekou!</span> <span class="verse"><a name="87">87</a>Ti moso yo touye m'. Men, mwen menm, mwen pa janm dezobeyi lòd ou yo.</span> <span class="verse"><a name="88">88</a>¶ Paske ou renmen m', ban m' lavi ankò pou m' ka swiv prensip ki soti nan bouch ou.</span> <span class="verse"><a name="89">89</a>¶ Seyè, pawòl ou la pou tout tan. Y'ap toujou rete jan yo ye a nan syèl la.</span> <span class="verse"><a name="90">90</a>Tout tan tout tan, w'ap toujou kenbe pawòl ou. Ou mete latè nan plas li, l'ap rete fèm.</span> <span class="verse"><a name="91">91</a>Jouk jounen jòdi a, tout bagay sou latè rete jan ou vle l' la, paske yo tout se sèvitè ou yo ye.</span> <span class="verse"><a name="92">92</a>¶ Si mwen pa t' pran plezi m' nan fè sa ou mande m' fè, atòkonsa mwen ta fin mouri nan mizè mwen.</span> <span class="verse"><a name="93">93</a>¶ Mwen p'ap janm bliye lòd ou bay yo paske se gremesi yo ou ban m' lavi ankò.</span> <span class="verse"><a name="94">94</a>¶ Se moun ou mwen ye. Sove m' non! M'ap toujou swiv lòd ou yo.</span> <span class="verse"><a name="95">95</a>¶ Yon bann mechan ap veye pou yo touye m'. Men mwen menm, m'ap veye pou m' mache dapre prensip ou yo.</span> <span class="verse"><a name="96">96</a>¶ Mwen wè tou sa ki bon sou latè la pou yon ti tan. Men, kòmandman ou yo la pou tout tan.</span> <span class="verse"><a name="97">97</a>¶ Ala renmen mwen renmen lalwa ou la! Se tout lajounen m'ap kalkile sou li.</span> <span class="verse"><a name="98">98</a>¶ Kòmandman ou yo fè m' gen plis konprann pase lènmi m' yo. Kòmandman ou yo nan kè m' tout tan.</span> <span class="verse"><a name="99">99</a>Mwen gen plis konprann pase tout pwofesè m' yo, paske m'ap kalkile sou prensip ou yo.</span> <span class="verse"><a name="100">100</a>Mwen gen plis konprann pase granmoun cheve blan, paske mwen toujou swiv lòd ou yo.</span> <span class="verse"><a name="101">101</a>¶ Mwen veye pou m' pa mete pye m' nan move chemen, pou m' ka fè tou sa ou di m' fè.</span> <span class="verse"><a name="102">102</a>¶ Mwen pa janm vire do bay sa ou deside, paske se ou menm ki moutre mwen tout bagay.</span> <span class="verse"><a name="103">103</a>¶ Ala dous pawòl ou yo dous anba lang mwen! Yo pi dous pase siwo myèl nan bouch mwen.</span> <span class="verse"><a name="104">104</a>Lòd ou yo fè m' konprann tout bagay, konsa mwen rayi tout bagay ki ka fè m' bay manti.</span> <span class="verse"><a name="105">105</a>¶ Pawòl ou se yon chandèl ki fè m' wè kote m'ap mete pye m', se yon limyè k'ap klere chemen mwen.</span> <span class="verse"><a name="106">106</a>¶ Mwen fè sèman, epi m'ap kenbe sèman an: M'ap fè tou sa ou deside nan jistis ou.</span> <span class="verse"><a name="107">107</a>¶ Seyè, m'ap soufri anpil anpil. Ban m' lavi ankò jan ou te pwomèt la.</span> <span class="verse"><a name="108">108</a>¶ Seyè, koute lè m'ap lapriyè pou m' di ou mèsi. Fè m' konnen tou sa ou deside.</span> <span class="verse"><a name="109">109</a>¶ Se tout tan lavi m' an danje. Men, mwen p'ap janm bliye lalwa ou.</span> <span class="verse"><a name="110">110</a>Yon bann mechan tann pèlen pou mwen. Men, mwen pa t' dezobeyi lòd ou yo.</span> <span class="verse"><a name="111">111</a>¶ Prensip ou yo se byen m' pou tout tan, se yo ki fè kè m' kontan.</span> <span class="verse"><a name="112">112</a>Mwen pran desizyon pou m' fè tou sa ou vle m' fè, tout tan jouk mwen mouri.</span> <span class="verse"><a name="113">113</a>¶ Mwen rayi moun ki pa konn sa yo vle. Mwen renmen lalwa ou.</span> <span class="verse"><a name="114">114</a>¶ Se ou ki defans mwen, se ou ki tout pwoteksyon mwen. Mwen mete tout espwa m' nan pawòl ou.</span> <span class="verse"><a name="115">115</a>¶ Wete kò nou sou mwen, bann mechan, pou m' ka obeyi kòmandman Bondye mwen an.</span> <span class="verse"><a name="116">116</a>¶ Soutni mwen, jan ou te pwomèt la, pou m' ka viv. Pa kite m' pran wont pou m' pa jwenn sa m'ap tann lan.</span> <span class="verse"><a name="117">117</a>Kenbe m' pou m' ka delivre. M'ap toujou veye pou m' pa janm bliye sa ou vle m' fè.</span> <span class="verse"><a name="118">118</a>¶ Ou meprize tout moun ki desobeyi lalwa ou yo, paske tout plan y'ap fè yo p'ap sèvi yo anyen.</span> <span class="verse"><a name="119">119</a>Ou konsidere mechan ki sou latè tankou fatra. Se poutèt sa mwen renmen prensip ou yo.</span> <span class="verse"><a name="120">120</a>M'ap tranble nan tout kò m' sitèlman mwen pè ou. Wi, mwen pè jijman ou yo.</span> <span class="verse"><a name="121">121</a>¶ Mwen fè sa ki dwat ak sa ki bon. Tanpri, pa lage m' nan men lènmi m' yo.</span> <span class="verse"><a name="122">122</a>Kanpe pou defann sèvitè ou la. Pa kite bann awogan yo mete pye sou kou mwen.</span> <span class="verse"><a name="123">123</a>¶ Je m' yo fè m' mal tèlman m'ap tann ou vin sove m', jan ou te pwomèt fè m' jistis la.</span> <span class="verse"><a name="124">124</a>¶ Jan ou gen bon kè sa a, aji byen ak sèvitè ou la. Moutre m' sa ou vle m' fè a.</span> <span class="verse"><a name="125">125</a>Se sèvitè ou mwen ye, louvri lespri m', pou m' ka konnen prensip ou yo.</span> <span class="verse"><a name="126">126</a>¶ Seyè, li lè pou ou fè sa w'ap fè a, paske moun yo pa vle obeyi lalwa ou.</span> <span class="verse"><a name="127">127</a>¶ Se poutèt sa, mwen renmen kòmandman ou yo pi plis pase lò, menm pase lò ki pi bon an.</span> <span class="verse"><a name="128">128</a>Se konsa, pou mwen menm tout lòd ou yo bon. Mwen rayi tout bagay ki ka fè m' bay manti.</span> <span class="verse"><a name="129">129</a>¶ Prensip ou yo se mèvèy. M'ap swiv yo ak tout kè m'.</span> <span class="verse"><a name="130">130</a>¶ Esplikasyon nou jwenn nan pawòl ou klere lespri nou. Yo louvri lespri moun ki san konprann yo pou yo konprann.</span> <span class="verse"><a name="131">131</a>¶ Mwen rete ak bouch mwen louvri, m'ap tann, tèlman m' anvi konnen kòmandman ou yo.</span> <span class="verse"><a name="132">132</a>¶ Vire gade m' non, gen pitye pou mwen, tankou ou toujou fè l' pou moun ki renmen ou yo!</span> <span class="verse"><a name="133">133</a>¶ Soutni m' avèk pawòl ou pou m' pa bite. Pa kite mechanste gen pye sou mwen.</span> <span class="verse"><a name="134">134</a>¶ Delivre m' anba men moun k'ap peze m' yo pou m' ka mache dapre lòd ou yo.</span> <span class="verse"><a name="135">135</a>¶ Se sèvi m'ap sèvi ou. Tanpri, fè m' santi ou la avè m'. Moutre m' sa ou vle m' fè.</span> <span class="verse"><a name="136">136</a>¶ Dlo ap kouri nan je m' tankou larivyè, paske moun pa vle obeyi lalwa ou.</span> <span class="verse"><a name="137">137</a>¶ Seyè, ou pa nan patipri. Ou jije tout moun menm jan.</span> <span class="verse"><a name="138">138</a>Prensip ou bay yo, se bagay ki dwat, se bagay ki vre.</span> <span class="verse"><a name="139">139</a>¶ Tèlman mwen renmen lalwa ou, mwen santi se tankou yon dife k'ap boule tout anndan mwen, lè m' wè jan moun ki pa vle wè m' yo bliye pawòl ou yo.</span> <span class="verse"><a name="140">140</a>¶ Pawòl ou se pawòl sèten nèt. Sèvitè ou gen tan renmen li.</span> <span class="verse"><a name="141">141</a>¶ Mwen pa anyen, y'ap meprize m'. Men, mwen pa bliye lòd ou bay yo.</span> <span class="verse"><a name="142">142</a>¶ Jistis ou la pou tout tan, lalwa ou se verite.</span> <span class="verse"><a name="143">143</a>¶ Mwen nan tray, kè m' ap kase. Men, mwen pran tout plezi m' nan fè sa ou mande m' fè.</span> <span class="verse"><a name="144">144</a>Prensip ou yo se bagay ki dwat pou tout tan. Ban m' bon konprann pou m' ka viv.</span> <span class="verse"><a name="145">145</a>¶ M'ap rele nan pye ou ak tout kè mwen. Reponn mwen, Seyè, pou m' ka toujou fè sa ou vle m' fè.</span> <span class="verse"><a name="146">146</a>M'ap rele ou, sove m' non, pou m' ka mache dapre prensip ou yo!</span> <span class="verse"><a name="147">147</a>¶ Solèy poko leve, m'ap rele mande sekou. Tout espwa mwen se nan pawòl ou li ye.</span> <span class="verse"><a name="148">148</a>Lannwit poko rive, mwen moute kabann mwen pou m' kalkile pawòl ou yo.</span> <span class="verse"><a name="149">149</a>¶ Seyè, koute sa m'ap di ou, paske ou gen bon kè. Ban m' lavi ankò, jan ou te pwomèt la.</span> <span class="verse"><a name="150">150</a>¶ Moun ki soti pou touye m' yo pwoche bò kote m'. Se moun sa yo ki vire do bay lalwa a depi lontan.</span> <span class="verse"><a name="151">151</a>Men, ou toupre m', Seyè. Tout kòmandman ou yo se bagay ki vre.</span> <span class="verse"><a name="152">152</a>¶ Gen lontan depi mwen konnen prensip ou yo. Yo la pou tout tan.</span> <span class="verse"><a name="153">153</a>¶ Gade nan ki mizè mwen ye. Delivre m' non, paske mwen pa janm bliye lalwa ou!</span> <span class="verse"><a name="154">154</a>Defann kòz mwen, delivre m'. Ban m' lavi ankò, jan ou te pwomèt la.</span> <span class="verse"><a name="155">155</a>¶ Mechan yo p'ap janm sove, paske yo p'ap chache konnen sa ou vle yo fè.</span> <span class="verse"><a name="156">156</a>¶ Seyè, ou pa manke gen kè sansib! Ban m' lavi ankò, jan ou te deside l' la.</span> <span class="verse"><a name="157">157</a>¶ Mwen gen anpil moun ki pa vle wè m'. Mwen pa janm mete prensip ou yo sou kote.</span> <span class="verse"><a name="158">158</a>¶ Lè m'ap gade bann trèt sa yo, sa ban m' degoutans, paske se pa moun k'ap obeyi pawòl ou.</span> <span class="verse"><a name="159">159</a>¶ Gade jan m' renmen lòd ou yo, Seyè! Ban m' lavi ankò, paske ou renmen m'.</span> <span class="verse"><a name="160">160</a>¶ Tou sa ki nan pawòl ou se verite. Tout jijman ou yo se jijman ki san patipri. Yo la pou tout tan.</span> <span class="verse"><a name="161">161</a>¶ Yon bann chèf ap pèsekite m' san rezon, men se pou pawòl ou yo mwen gen krentif.</span> <span class="verse"><a name="162">162</a>¶ Pawòl ou fè kè m' kontan. Se tankou si m' te jwenn yon gwo richès.</span> <span class="verse"><a name="163">163</a>¶ Mwen rayi bay manti, mwen pa vle wè sa. Mwen renmen lalwa ou la anpil.</span> <span class="verse"><a name="164">164</a>¶ Sèt fwa chak jou m'ap di ou mèsi pou jijman ou yo ki san patipri.</span> <span class="verse"><a name="165">165</a>¶ Moun ki renmen lalwa ou la ap viv ak kè poze. Pa gen anyen ki pou fè yo bite.</span> <span class="verse"><a name="166">166</a>¶ M'ap tann ou vin delivre m', Seyè. M'ap fè tou sa ou kòmande m' fè.</span> <span class="verse"><a name="167">167</a>¶ M'ap mache dapre prensip ou yo, se pa ti renmen mwen renmen yo.</span> <span class="verse"><a name="168">168</a>M'ap swiv lòd ou yo, m'ap fè tou sa ou vle m' fè, paske ou konnen tout vire tounen m'.</span> <span class="verse"><a name="169">169</a>¶ Se pou rèl mwen rive jouk nan zòrèy ou, Seyè. Jan ou te pwomèt la, ban m' bon konprann.</span> <span class="verse"><a name="170">170</a>Se pou lapriyè m' rive nan zòrèy ou. Jan ou te pwomèt la, delivre m'.</span> <span class="verse"><a name="171">171</a>¶ Se pou m' louvri bouch mwen pou m' fè lwanj ou, paske se ou ki moutre m' sa ou vle m' fè.</span> <span class="verse"><a name="172">172</a>¶ Se pou m' chante pou m' fè konnen pawòl ou yo, paske tout kòmandman ou yo dwat.</span> <span class="verse"><a name="173">173</a>¶ Se pou ou vin ede m' ak fòs ponyèt ou, paske mwen pran desizyon pou m' swiv lòd ou yo!</span> <span class="verse"><a name="174">174</a>Ou wè jan m'ap tann ou vin sove m'! Mwen jwenn tout plezi m' nan lalwa ou.</span> <span class="verse"><a name="175">175</a>¶ Ban m' lavi pou m' fè lwanj ou, pou ou ka vin ede m', jan ou te deside l' la.</span> <span class="verse"><a name="176">176</a>¶ Mwen tankou yon mouton ki pèdi bann li. Tanpri, vin chache m', paske mwen pa janm bliye kòmandman ou yo.</span> </p></div</div></div></body></html>