<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 34</strong></div><p><span class="verse"><a name="1">1</a>¶ (34:1) Yon jou David te pran pòz moun fou li devan Abimelèk, pou Abimelèk te kite l' ale. Se aprè sa David ekri sòm sa a. (34:2) Se tout tan m'ap di Seyè a mesi, mwen p'ap janm sispann fè lwanj li.</span> <span class="verse"><a name="2">2</a>(34:3) M'ap fè lwanj li pou sa li te fè. Se pou tout moun ki anba tray tande sa pou yo ka fè kè yo kontan.</span> <span class="verse"><a name="3">3</a>(34:4) Mete tèt nou ansanm avè m' pou fè konnen jan Seyè a gen pouvwa. Ann fè lwanj li ansanm!</span> <span class="verse"><a name="4">4</a>(34:5) Mwen te kriye nan pye Seyè a, li te reponn mwen. Li delivre m' anba tout sa ki t'ap fè m' pè yo.</span> <span class="verse"><a name="5">5</a>(34:6) Lè nou vire je nou gade l', sa fè kè nou kontan. Nou p'ap janm wont.</span> <span class="verse"><a name="6">6</a>(34:7) Lè moun ki san sekou yo rele l', li reponn yo, li delivre yo anba tout tray.</span> <span class="verse"><a name="7">7</a>(34:8) Zanj Seyè a kanpe bò kote tout moun ki gen krentif pou li, pou pwoteje yo. Li delivre yo lè yo nan danje.</span> <span class="verse"><a name="8">8</a>(34:9) Goute, n'a wè jan Seyè a bon! Ala bon sa bon pou moun ki jwenn pwoteksyon anba zèl li!</span> <span class="verse"><a name="9">9</a>(34:10) Nou tout pèp Seyè a, se pou nou gen krentif pou li, paske moun ki gen krentif pou li p'ap janm manke anyen.</span> <span class="verse"><a name="10">10</a>(34:11) Moun rich konn manke manje, yo konn rete grangou. Men, moun k'ap chache fè volonte Seyè a p'ap manke anyen.</span> <span class="verse"><a name="11">11</a>¶ (34:12) Vini non, timoun mwen yo, koute sa m'ap di nou. M'a fè nou konnen ki jan pou nou gen krentif pou Seyè a.</span> <span class="verse"><a name="12">12</a>(34:13) Ki moun ki ta renmen jwi lavi? Ki moun ki ta renmen viv lontan ak kè kontan?</span> <span class="verse"><a name="13">13</a>(34:14) Se moun ki pa lage kò yo nan pale moun mal ni nan bay manti.</span> <span class="verse"><a name="14">14</a>(34:15) Sispann fè sa ki mal. Fè sa ki byen! Chache jan pou nou viv byen ak moun. Fè tou sa nou kapab pou nou viv byen ak tout moun.</span> <span class="verse"><a name="15">15</a>(34:16) Seyè a ap veye moun ki mache dwat devan l' yo. L'ap koute yo lè y'ap rele nan pye l'.</span> <span class="verse"><a name="16">16</a>(34:17) Men, Seyè a vire do bay moun k'ap fè sa ki mal, pou pesonn sou latè pa janm chonje yo.</span> <span class="verse"><a name="17">17</a>(34:18) Lè moun ki mache dwat yo rele l', li tande yo. Li wete yo anba tray.</span> <span class="verse"><a name="18">18</a>(34:19) Seyè a kanpe toupre moun ki dekouraje yo, li delivre tout moun ki te pèdi espwa.</span> <span class="verse"><a name="19">19</a>(34:20) Lè yon moun ap mache dwat, li gen pou l' soufri anpil. Men, Seyè a ap delivre l' anba tout soufrans li yo.</span> <span class="verse"><a name="20">20</a>(34:21) L'ap pwoteje l' nèt ale. Pa yon ti zo nan kò l' p'ap kraze.</span> <span class="verse"><a name="21">21</a>(34:22) Malè gen pou fini ak mechan yo. Moun ki pa vle wè moun k'ap mache dwat yo gen pou yo tonbe anba chatiman.</span> <span class="verse"><a name="22">22</a>(34:23) Seyè a ap delivre moun k'ap sèvi l' yo, li p'ap kondannen okenn moun ki chache pwoteksyon bò kote l'.</span> </p></div</div></div></body></html>