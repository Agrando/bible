<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 94</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/94"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 94</strong></div><p><span class="verse"><a name="1">1</a>¶ Seyè, ou menm Bondye ki gen dwa tire revanj lan, parèt non pou fè yo wè ki moun ou ye.</span> <span class="verse"><a name="2">2</a>Ou menm k'ap jije tout moun sou latè, leve non! Bay moun k'ap pran pòz gwokolèt yo sa yo merite!</span> <span class="verse"><a name="3">3</a>Kilè mechan yo va sispann fè fèt? Wi, Seyè, kilè y'a sispann?</span> <span class="verse"><a name="4">4</a>Kilè moun k'ap fè sa ki mal yo va sispann fè grandizè? Kilè y'a sispann fè bèl diskou pou rakonte krim yo fè?</span> <span class="verse"><a name="5">5</a>Seyè, y'ap kraze pèp ou a, y'ap peze moun pa ou yo.</span> <span class="verse"><a name="6">6</a>Y'ap koupe kou vèv yo, y'ap koupe kou timoun ki san papa yo, y'ap ansasinen etranje k'ap viv nan peyi a.</span> <span class="verse"><a name="7">7</a>Lè konsa yo di: Seyè a pa wè nou! Bondye pèp Izrayèl la pa okipe bagay konsa!</span> <span class="verse"><a name="8">8</a>Nou menm, bann san konprann, manyè fè atansyon non! Bann moun fou, kilè n'a konprann?</span> <span class="verse"><a name="9">9</a>Bondye ki bay zòrèy, ki jan pou l' pa ta ka tande? Bondye ki fè je, ki jan pou l' pa ta ka wè?</span> <span class="verse"><a name="10">10</a>Limenm ki reskonsab tout nasyon yo, ki jan pou l' pa ta ka pini yo? Limenm k'ap bay moun tout kalite konesans, ki jan pou l' pa ta ka konnen?</span> <span class="verse"><a name="11">11</a>Seyè a konnen lide lèzòm gen nan tèt yo. Li konnen sa pa vo anyen.</span> <span class="verse"><a name="12">12</a>¶ Ala bon sa bon, Seyè, lè w'ap korije yon moun, pou fè l' konnen sa ki nan lalwa ou,</span> <span class="verse"><a name="13">13</a>pou l' ka rete ak kè poze lè jou malè a rive, jouk y'a fouye twou pou antere mechan an.</span> <span class="verse"><a name="14">14</a>Seyè a p'ap voye pèp li a jete, li p'ap vire do bay moun ki pou li yo.</span> <span class="verse"><a name="15">15</a>Lè sa a, moun va jwenn jistis nan tribinal, tout moun ki mache dwat va dakò avèk sa.</span> <span class="verse"><a name="16">16</a>Kilès ki va kanpe pou mwen kont mechan yo? Kilès ki va pran pou mwen kont moun k'ap fè mal yo?</span> <span class="verse"><a name="17">17</a>Si se pa t' Seyè a ki te sekou mwen, gen lontan depi mwen ta mouri.</span> <span class="verse"><a name="18">18</a>Lè mwen di: Men m'ap tonbe wi! Se ou menm, Seyè, ki soutni m' paske ou gen bon kè.</span> <span class="verse"><a name="19">19</a>Lè m' nan tèt chaje, lè mwen pa konn sa pou m' fè, se ou menm ki ban m' kouraj, se ou menm ki fè kè m' kontan.</span> <span class="verse"><a name="20">20</a>Eske ou nan konfyolo avèk jij pèvèti sa yo, k'ap fè mechanste yo pase pou lalwa?</span> <span class="verse"><a name="21">21</a>Y'ap fè konplo sou moun ki mache dwat yo, y'ap kondannen inonsan yo amò.</span> <span class="verse"><a name="22">22</a>Men, Seyè a se tout defans mwen. Bondye mwen, se twou wòch kote m' jwenn pwoteksyon.</span> <span class="verse"><a name="23">23</a>L'ap fè mechanste yo a tonbe sou pwòp tèt yo, l'ap fè peche yo a touye yo. Seyè a, Bondye nou an, ap disparèt yo.</span> </p></div</div></div></body></html>