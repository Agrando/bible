<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 135</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/135"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 135</strong></div><p><span class="verse"><a name="1">1</a>¶ Lwanj pou Seyè a! Fè lwanj Seyè a! Nou tout k'ap sèvi Seyè a,</span> <span class="verse"><a name="2">2</a>nou tout ki kanpe lakay li, nan kote ki apa pou Bondye nou an, fè lwanj li!</span> <span class="verse"><a name="3">3</a>Fè lwanj Seyè a, paske li gen bon kè! Chante chante pou li, paske li aji byen ak nou.</span> <span class="verse"><a name="4">4</a>Se li menm ki te chwazi Jakòb pou moun pa l', se li menm ki te chwazi pèp Izrayèl la pou pèp li.</span> <span class="verse"><a name="5">5</a>¶ Mwen konnen Seyè nou an gen gwo pouvwa. Li gen pouvwa pase tout lòt bondye yo.</span> <span class="verse"><a name="6">6</a>Li fè sa li vle nan syèl ak sou latè, sou lanmè ak nan fon lanmè.</span> <span class="verse"><a name="7">7</a>Li fè nwaj yo leve kote syèl la kole ak latè a, li fè zèklè ak lapli, li fè van yo soti kote li sere yo a.</span> <span class="verse"><a name="8">8</a>Se li menm ki te touye tout premye pitit gason ak tout premye pòte mal zannimo nan peyi Lejip.</span> <span class="verse"><a name="9">9</a>Se li ki te fè anpil mirak ak mèvèy nan peyi Lejip pou pini farawon an ansanm ak tout moun k'ap sèvi l' yo.</span> <span class="verse"><a name="10">10</a>Li detwi anpil nasyon, li touye wa ki te gen pouvwa:</span> <span class="verse"><a name="11">11</a>Siyon, wa peyi Amon an, Og, wa peyi Bazan an ansanm ak tout wa nan peyi Kanaran yo.</span> <span class="verse"><a name="12">12</a>Li pran peyi yo, li bay pèp li a, wi, li bay moun pèp Izrayèl yo peyi moun sa yo pou yo rete.</span> <span class="verse"><a name="13">13</a>Seyè, lèzòm ap toujou konnen ki moun ou ye. Yo p'ap janm bliye ou!</span> <span class="verse"><a name="14">14</a>Seyè a va pran defans pèp li a, l'a gen pitye pou moun k'ap sèvi l' yo.</span> <span class="verse"><a name="15">15</a>¶ Zidòl nasyon yo se bagay ki fèt ak ajan, ak lò. Se moun ki fè yo ak men yo.</span> <span class="verse"><a name="16">16</a>Yo gen bouch, men yo pa ka pale. Yo gen je, men yo pa ka wè.</span> <span class="verse"><a name="17">17</a>Yo gen zòrèy, men yo pa ka tande. Yo pa gen yon ti souf nan bouch yo.</span> <span class="verse"><a name="18">18</a>Moun ki fè zidòl yo ansanm ak tout moun ki mete konfyans yo nan yo, se pou yo tounen tankou yo.</span> <span class="verse"><a name="19">19</a>Nou menm, pèp Izrayèl la, fè lwanj Seyè a! Nou menm, prèt Bondye yo, fè lwanj Seyè a!</span> <span class="verse"><a name="20">20</a>Nou menm k'ap sèvi nan tanp li a, fè lwanj Seyè a! Nou tout ki gen krentif pou Seyè a, fè lwanj li!</span> <span class="verse"><a name="21">21</a>Fè lwanj Seyè a nan peyi Siyon. nan lavil Jerizalèm, kote l' rete a. Lwanj pou Seyè a!</span> </p></div</div></div></body></html>