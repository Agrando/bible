<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 139</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/139"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 139</strong></div><p><span class="verse"><a name="1">1</a>¶ Pou chèf sanba yo. Se yon sòm David. Seyè, ou sonde m', ou konnen ki moun mwen ye.</span> <span class="verse"><a name="2">2</a>Ou konnen lè m' chita, ou konnen lè m' kanpe. Ou rete byen lwen, ou konnen tou sa k'ap pase nan tèt mwen.</span> <span class="verse"><a name="3">3</a>Mwen te mèt ap mache, mwen te mèt kouche, ou wè m', ou konnen tou sa m'ap fè.</span> <span class="verse"><a name="4">4</a>Mwen poko menm louvri bouch mwen, ou gen tan konnen tou sa mwen pral di.</span> <span class="verse"><a name="5">5</a>Kote m' vire, ou la bò kote m', w'ap pwoteje m' ak pouvwa ou.</span> <span class="verse"><a name="6">6</a>Konesans ou genyen yo twòp pou mwen. Yo depase m', mwen pa konprann yo.</span> <span class="verse"><a name="7">7</a>¶ Ki bò mwen ta ale pou m' pa jwenn ak ou? Ki bò mwen ta ale pou ou pa wè m' devan je ou?</span> <span class="verse"><a name="8">8</a>Si m' moute nan syèl la, se la ou ye. Si m' desann kote mò yo ye a, ou la tou.</span> <span class="verse"><a name="9">9</a>Si m' vole ale bò kote solèy leve, osinon si m' al rete bò lòt bò lanmè,</span> <span class="verse"><a name="10">10</a>l'a ankò, w'ap toujou la pou mennen m', w'ap la pou pwoteje m'.</span> <span class="verse"><a name="11">11</a>Si mwen di: -Bon! M' pral kache nan fènwa a. M' pral rete kote tout limyè mouri.</span> <span class="verse"><a name="12">12</a>Fènwa pa fè nwa pou ou. Lannwit klere kou lajounen pou ou. Kit li fènwa, kit li lajounen, se menm bagay pou ou.</span> <span class="verse"><a name="13">13</a>Wi, se ou ki fòme tout pati nan kò m', se ou ki ranje yo byen ranje nan vant manman m'.</span> <span class="verse"><a name="14">14</a>M'ap fè lwanj ou, paske ou pa manke fè bèl bagay. Tou sa ou fè se bèl bagay. Mwen konn sa byen.</span> <span class="verse"><a name="15">15</a>Ou te konnen tout zo nan kò m', depi lè m' t'ap fòme kote moun pa t' ka wè a, depi lè ou t'ap travay mwen ak ladrès nan fon tè a.</span> <span class="verse"><a name="16">16</a>Depi anvan m' te fèt, tout lavi m' te devan je ou. Tou sa mwen tapral fè te deja ekri nan liv ou, anvan menm mwen te fè yo.</span> <span class="verse"><a name="17">17</a>¶ Bondye, sa ki nan tèt ou twò difisil pou m' konprann, lèfini yo anpil!</span> <span class="verse"><a name="18">18</a>Si m' ta vle konte yo, yo ta pi plis pase grenn sab ki bò lanmè. Si m' ta janm rive fin konte yo, mwen p'ap pi konnen ou pase sa.</span> <span class="verse"><a name="19">19</a>Bondye, si ou ta vle touye mechan yo! Si ou ta vle fè ansasen yo manyè kite m' an repo!</span> <span class="verse"><a name="20">20</a>Yo anba chal! Y'ap revòlte kont ou. Y'ap pale ou mal.</span> <span class="verse"><a name="21">21</a>Seyè, kouman ou ta vle pou m' pa rayi moun ki rayi ou yo! Kouman ou ta vle pou m' pa gen degoutans pou moun k'ap leve dèyè ou yo?</span> <span class="verse"><a name="22">22</a>Mwen pa manke rayi yo. Mwen konsidere yo tankou lènmi m'.</span> <span class="verse"><a name="23">23</a>Sonde m', Bondye! Wè tou sa ki nan kè m'! Fouye m'! Wè tou sa ki nan lide m'!</span> <span class="verse"><a name="24">24</a>Gade wè si m' sou yon move chemen. Mennen m' sou chemen ki la pou tout tan an.</span> </p></div</div></div></body></html>