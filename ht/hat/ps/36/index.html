<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 36</strong></div><p><span class="verse"><a name="1">1</a>¶ (36:1) Pou chèf sanba yo. Se yon sòm David, sèvitè Seyè a. (36:2) Peche a pale nan fon kè mechan an: li mete nan tèt li pa gen rezon pou gen krentif Bondye.</span> <span class="verse"><a name="2">2</a>(36:3) Li kwè li pi bon pase sa l' ye a: konsa, li pa vle rekonèt peche l' yo.</span> <span class="verse"><a name="3">3</a>(36:4) Tout pawòl nan bouch li se move pawòl, se manti ase l'ap bay. Li fin pèdi tèt li, li pa ka fè anyen ki byen anko.</span> <span class="verse"><a name="4">4</a>(36:5) Li kouche sou kabann li, l'ap fè move plan. Li sou yon move pant, li dakò ak tou sa ki mal.</span> <span class="verse"><a name="5">5</a>¶ (36:6) Seyè, ou renmen nou anpil anpil. Ou toujou kenbe pawòl ou.</span> <span class="verse"><a name="6">6</a>(36:7) Jistis ou kanpe fèm tankou gwo mòn ou yo. Jijman ou yo se bagay moun pa ka fin konprann. Seyè, se ou menm ki pran swen moun ansanm ak tout bèt yo.</span> <span class="verse"><a name="7">7</a>(36:8) Bondye, ala bon sa bon, renmen ou gen pou nou an! Se anba zèl ou lèzòm jwenn pwoteksyon.</span> <span class="verse"><a name="8">8</a>(36:9) Yo manje vant plen ak manje yo jwenn an kantite lakay ou. Bon bagay ou yo tankou yon rivyè dlo k'ap koule kote yo bwè kont kò yo.</span> <span class="verse"><a name="9">9</a>(36:10) Paske, se ou menm ki sous lavi a. Se limyè ou ki fè nou wè klè!</span> <span class="verse"><a name="10">10</a>(36:11) Toujou renmen moun ki konnen ou! Toujou fè byen pou moun ki san repwòch devan ou!</span> <span class="verse"><a name="11">11</a>(36:12) Pa kite awogan yo mete pye sou kou m'. Pa kite mechan yo fè m' kouri.</span> <span class="verse"><a name="12">12</a>(36:13) Gade jan moun k'ap fè mal yo tonbe non! Yo rete atè a, yo pa ka kanpe sou pye yo ankò!</span> </p></div</div></div></body></html>