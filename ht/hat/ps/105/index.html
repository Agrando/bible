<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 105</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/ps/105"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/ps">Psalms</a> &gt <strong>Chapter 105</strong></div><p><span class="verse"><a name="1">1</a>¶ Lwanj pou Seyè a! Fè konnen jan li gen pouvwa! Fè nasyon yo konnen sa li fè!</span> <span class="verse"><a name="2">2</a>Chante pou li! Fè lwanj li! Rakonte tout mèvèy li te fè yo!</span> <span class="verse"><a name="3">3</a>Fè kè nou kontan paske se moun pa l' nou ye. Wi, se pou tout moun k'ap sèvi Seyè a fè fèt!</span> <span class="verse"><a name="4">4</a>Ale jwenn Seyè a pou l' ka ede nou, toujou chache rete devan li.</span> <span class="verse"><a name="5">5</a>-(we vèsè pwochen)</span> <span class="verse"><a name="6">6</a>Nou menm, pitit pitit Abraram, sèvitè Bondye, nou menm, pitit pitit Jakòb yo, nou menm Bondye chwazi, chonje mirak ak mèvèy li te fè. Chonje jijman ki te soti nan bouch li!</span> <span class="verse"><a name="7">7</a>Seyè a se Bondye nou li ye. Lè li pase yon lòd se pou tout latè.</span> <span class="verse"><a name="8">8</a>¶ -(we vèsè pwochen)</span> <span class="verse"><a name="9">9</a>L'ap toujou chonje kontra li te pase ak Abraram. L'ap kenbe pwomès li, pwomès li fè Izarak la pou tout tan tout tan.</span> <span class="verse"><a name="10">10</a>Sa li te pwomèt Abraram lan, li fè l' tounen yon lwa pou pitit Jakòb yo, yon kontra ak pèp Izrayèl la pou tout tan.</span> <span class="verse"><a name="11">11</a>Li te di: -M'ap ba ou peyi Kanaran an pou pòsyon ki rele ou pa ou nan byen m' yo.</span> <span class="verse"><a name="12">12</a>Lè sa a, pèp Bondye a pa t' anpil, yo te sèlman yon ti ponyen moun, yo te tankou etranje toujou nan peyi a.</span> <span class="verse"><a name="13">13</a>Yo t'ap mache ale vini nan tout nasyon yo, yo t'ap soti nan yon peyi ale nan yon lòt.</span> <span class="verse"><a name="14">14</a>Men, li pa t' kite pesonn maltrete yo. Li te menm rive pini anpil wa poutèt yo.</span> <span class="verse"><a name="15">15</a>Li te di: Piga nou manyen moun mwen chwazi yo. Piga nou fè pwofèt mwen yo anyen.</span> <span class="verse"><a name="16">16</a>Lè Seyè a te voye yon grangou sou peyi yo a, lè li te koupe tout viv yo,</span> <span class="verse"><a name="17">17</a>li te voye Jozèf devan yo, menm Jozèf yo te vann tankou esklav la.</span> <span class="verse"><a name="18">18</a>Yo te mete pye l' nan sèp, yo te pase yon chenn nan kou li,</span> <span class="verse"><a name="19">19</a>jouk sa li te di a te rive vre. Konsa, pawòl Seyè a te fè wè se Jozèf ki te gen rezon.</span> <span class="verse"><a name="20">20</a>Wa peyi Lejip la te wete l' nan chenn yo, chèf nasyon yo te fè lage l'.</span> <span class="verse"><a name="21">21</a>Li mete l' chèf sou tout moun lakay li, li mete l' pou l' gouvènen tout peyi a.</span> <span class="verse"><a name="22">22</a>Li ba li kat blanch sou tout chèf yo, li ba li otorite pou l' moutre notab yo sa pou yo fè.</span> <span class="verse"><a name="23">23</a>Apre sa, Jakòb te desann nan peyi Lejip ansanm ak tout pitit li yo. Li pase kèk tan nan peyi pitit Kam yo.</span> <span class="verse"><a name="24">24</a>Seyè a te fè pèp li a peple anpil. Li te fè l' vin pi fò pase lènmi l' yo.</span> <span class="verse"><a name="25">25</a>¶ Li fè moun peyi Lejip yo rayi pèp li a: Yo aji mal ak li, yo twonpe li.</span> <span class="verse"><a name="26">26</a>Lè sa a, li voye Moyiz, yon moun ki t'ap sèvi l', ansanm ak Arawon, yon moun li te chwazi.</span> <span class="verse"><a name="27">27</a>Avèk pouvwa li, yo te fè mèvèy nan peyi pitit Kam yo. Yo te fè anpil mirak nan peyi Lejip.</span> <span class="verse"><a name="28">28</a>Li voye fènwa kouvri tout peyi a. Men, moun peyi Lejip yo pa t' koute sa l' te di yo.</span> <span class="verse"><a name="29">29</a>Li fè dlo larivyè yo tounen san, li touye tout pwason ladan yo.</span> <span class="verse"><a name="30">30</a>Krapo te pran tout peyi a pou yo, yo te rive jouk anndan kay wa a.</span> <span class="verse"><a name="31">31</a>Bondye annik pale, mouchavè ak vèmin parèt, yo kouvri tout peyi a.</span> <span class="verse"><a name="32">32</a>Li pa ba yo lapli, li voye lagrèl pito ak kout zèklè sou peyi a.</span> <span class="verse"><a name="33">33</a>Li te detwi tout pye rezen ak tout pye figfrans yo. Li jete tout pyebwa nan peyi a atè.</span> <span class="verse"><a name="34">34</a>Bondye annik pale, chwalbwa parèt, chini vide an kantite.</span> <span class="verse"><a name="35">35</a>Yo devore tout ti plant nan peyi a, yo manje tout rekòt nan jaden yo.</span> <span class="verse"><a name="36">36</a>Bondye touye premye pitit gason nan tout fanmi nan peyi Lejip la. Wi, li touye tout premye pitit gason yo.</span> <span class="verse"><a name="37">37</a>Apre sa, li fè pèp Izrayèl la pati avèk kantite lò ak ajan. Anyen pa t' rive yo yonn menm.</span> <span class="verse"><a name="38">38</a>Moun peyi Lejip yo te fè fèt lè yo pati paske yo te pè anpil.</span> <span class="verse"><a name="39">39</a>Seyè a mete yon nwaj pou pwoteje yo lajounen, yon dife pou klere yo lannwit.</span> <span class="verse"><a name="40">40</a>Yo mande l' vyann, li ba yo zòtolan. Li ba yo pen ki soti nan syèl pou plen vant yo.</span> <span class="verse"><a name="41">41</a>Li fann yon gwo wòch, sous dlo pete, dlo pran koule nan dezè a tankou larivyè.</span> <span class="verse"><a name="42">42</a>Li te chonje pwomès li te fè a, pawòl li te bay Abraram, sèvitè l' la.</span> <span class="verse"><a name="43">43</a>Se konsa li te fè pèp li a soti ak kè kontan, li te fè pèp li te chwazi a rele sitèlman yo te kontan.</span> <span class="verse"><a name="44">44</a>Li ba yo tè lòt nasyon yo, li kite yo ranmase rekòt jaden lòt moun,</span> <span class="verse"><a name="45">45</a>pou pèp li a te ka kenbe lòd li yo, pou yo te ka obeyi kòmandman li yo. Lwanj pou Seyè a!</span> </p></div</div></div></body></html>