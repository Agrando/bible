<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/1kgs/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/1kgs">1 Kings</a> &gt <strong>Chapter 4</strong></div><p><span class="verse"><a name="1">1</a>¶ Salomon te wa sou tout pèp Izrayèl la nèt.</span> <span class="verse"><a name="2">2</a>Men non chèf ki te nan gouvènman li an: Azarya, pitit Zadòk, te prèt la.</span> <span class="verse"><a name="3">3</a>Elikorèf ak Akija, pitit gason Chicha yo, te sekretè palè a. Jozafa, pitit Ayiloud, te reskonsab achiv wa a.</span> <span class="verse"><a name="4">4</a>Benaja, pitit gason Jeojada, te kòmandan tout lame a. Zadòk ak Abyata te prèt.</span> <span class="verse"><a name="5">5</a>Azarya, pitit gason Natan, te chèf tout gouvènè yo. Zaboud, pitit gason Natan, prèt la, te konseye pèsonèl wa a.</span> <span class="verse"><a name="6">6</a>Ayicha te chèf kanbiz palè a. Adoniram, pitit gason Abda, te reskonsab travay kòve yo.</span> <span class="verse"><a name="7">7</a>Salomon te chwazi douz gouvènè pou tout peyi a. Travay yo se te ranmase manje nan zòn sou reskonsablite yo pou wa a ak tout moun lakay li yo, yo chak pandan yon mwa nan lanne a.</span> <span class="verse"><a name="8">8</a>Men non douz gouvènè yo ak zòn sou reskonsablite yo chak: Bennour, pou zòn mòn Efrayim yo,</span> <span class="verse"><a name="9">9</a>Benndeke, pou zòn lavil Makaz, lavil Chalbim, lavil Bèt-Chemèch, lavil Elon ak lavil Bèt anan.</span> <span class="verse"><a name="10">10</a>Bennesèd, pou zòn lavil Awoubòt, lavil Soko ak tout peyi Efè a.</span> <span class="verse"><a name="11">11</a>Bennabinadab, ki te marye ak Tafat, pitit fi Salomon an, pou tout zòn Dò a.</span> <span class="verse"><a name="12">12</a>Bana, pitit gason Akiloud, pou zòn lavil Tanak, lavil Megido, pou tout zòn bò lavil Bèt-Chean toupre lavil Zaretan, sou bò sid lavil Jizreyèl la rive lavil Abèl Meola ak lavil Jokmeyam.</span> <span class="verse"><a name="13">13</a>Benngebè, pou lavil Ramòt nan peyi Galarad, ak tout ti bouk nan peyi Galarad la ki pou branch fanmi Jayi, pitit Manase, ak tout zòn Agòb nan peyi Bazan. Antou swasant gwo lavil fèmen dèyè gwo miray ranpa ak gwo pòtay bare ak poto kwiv.</span> <span class="verse"><a name="14">14</a>Akinadad, pitit gason Ido, pou zòn Manayim.</span> <span class="verse"><a name="15">15</a>Akimaz, ki te marye ak Basmat, yonn nan pitit Salomon yo, pou zòn Neftali a.</span> <span class="verse"><a name="16">16</a>Bana, pitit gason Ouchayi, pou zòn Asè a ak lavil Bealòt.</span> <span class="verse"><a name="17">17</a>Jozafa, pitit gason Pawouk, pou zòn Isaka a.</span> <span class="verse"><a name="18">18</a>Chimeyi, pitit gason Ela, pou zòn Benjamen an.</span> <span class="verse"><a name="19">19</a>Gebè, pitit gason Ouri, pou zòn Galarad, ansyen peyi Siyon, wa moun Amon yo ak Og, wa peyi Bazan an. Te gen yon gouvènè jeneral tou pou tout peyi a.</span> <span class="verse"><a name="20">20</a>¶ Pèp Izrayèl la ak pèp Jida a te anpil, yo te tankou grenn sab bò lanmè. Yo t'ap manje, yo t'ap bwè, kè yo te kontan.</span> <span class="verse"><a name="21">21</a>Salomon te rive gouvènen tout nasyon nan zòn ki pran depi larivyè Lefrat rive nan peyi Filisti a ak fwontyè Lejip la. Yo tout te peye Salomon taks, yo tout te soumèt devan li pandan tout rèy li jouk li mouri.</span> <span class="verse"><a name="22">22</a>Men pwovizyon Salomon te bezwen chak jou: sansenkant (150) barik kè ble, twasan (300) barik farin frans,</span> <span class="verse"><a name="23">23</a>dis bèf angrese nan pak, ven bèf angrese nan savann, san mouton, san konte bèt mawon, mal ak fenmèl, ak bèt volay byen gra.</span> <span class="verse"><a name="24">24</a>Salomon te rive chèf sou tout peyi ki sou bò solèy kouche larivyè Lefrat la depi lavil Tifsak bò larivyè Lefrat la jouk lavil Gaza nan direksyon lwès. Tout ti wa ki t'ap gouvènen sou bò solèy kouche larivyè Lefrat la te soumèt devan li. Salomon menm pa t' ni nan goumen ni nan kont ak ankenn peyi nan vwazinaj li.</span> <span class="verse"><a name="25">25</a>Pandan tout rèy Salomon jouk li mouri, moun peyi Izrayèl yo ak moun peyi Jida yo t'ap viv ak kè poze, san danje ni malè, chak fanmi nan lakou yo ak ti jaden rezen yo anba pye fig frans yo.</span> <span class="verse"><a name="26">26</a>Salomon te gen katmil (4.000) pak pou chwal cha lagè yo, ak douzmil (12.000) chwal pou sòlda.</span> <span class="verse"><a name="27">27</a>Douz gouvènè yo te gen pou ranmase pwovizyon wa Salomon te bezwen pou li menm ak pou moun k'ap manje nan palè a, yo chak pandan yon mwa nan lanne a. Yo pa janm kite anyen manke.</span> <span class="verse"><a name="28">28</a>Gouvènè yo te gen pou bay lòj ak zèb tout kote yo bezwen pou chwal cha lagè yo ak lòt bèt chay.</span> <span class="verse"><a name="29">29</a>¶ Bondye te bay Salomon anpil lespri, anpil bon konprann ak yon konesans nou pa ka mezire.</span> <span class="verse"><a name="30">30</a>Salomon te gen plis bon konprann pase tout moun ki gen bon konprann nan peyi bò solèy leve yo, osinon pase tout moun ki gen bon konprann nan peyi Lejip.</span> <span class="verse"><a name="31">31</a>Li te gen plis bon konprann pase tout moun, pase Etan, moun lavil Ezrak, pase Eman, Kalkòl ak Dada, pitit gason Makòl yo. Nan tout peyi ki toupre peyi Izrayèl la yo t'ap nonmen non Salomon.</span> <span class="verse"><a name="32">32</a>Li te ekri twamil (3.000) pwovèb ak mil senk (1.005) chante pou pi piti.</span> <span class="verse"><a name="33">33</a>Li fè bèl pawoli sou pyebwa ak tout kalite plant, depi pye sèd peyi Liban yo jouk lyann izòp ki pouse sou miray. Li pale tou sou bèt kat pat, sou zwazo, sou bèt ki trennen sou vant ak sou pwason.</span> <span class="verse"><a name="34">34</a>Moun te soti toupatou pou vin tande Salomon ap pale. Ata wa tout lòt peyi latè yo te pran nouvèl jan li te gen anpil bon konprann. Yo menm tou yo te voye moun vin tande l'.</span> </p></div</div></div></body></html>