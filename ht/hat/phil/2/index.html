<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/phil/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/phil">Philippians</a> &gt <strong>Chapter 2</strong></div><p><span class="verse"><a name="1">1</a>¶ Konsa, si se nan Kris la nou jwenn fòs kouraj nou tout bon vre, si se renmen li renmen nou an ki ban nou ankourajman tout bon vre, si Sentespri l' rete nan kè nou tout bon vre, si tout bon vre nou yonn renmen lòt, si nou sansib yonn pou lòt,</span> <span class="verse"><a name="2">2</a>enben, men sa m'ap mande nou: Fè kè m' kontan nèt. Se pou nou viv byen yonn ak lòt, se pou nou yonn renmen lòt menm jan an, pou nou tout gen yon sèl lide nan tèt nou ak yon sèl santiman nan kè nou.</span> <span class="verse"><a name="3">3</a>Pa fè anyen nan lide pou fè tèt nou pase pou pi bon, ni pou fè lwanj tèt nou. Men, soumèt nou devan Bondye. Mete nan tèt nou lòt yo pi bon pase nou.</span> <span class="verse"><a name="4">4</a>Piga pesonn chache enterè pa l' ase. Se pou l' chache sa ki bon pou lòt yo tou.</span> <span class="verse"><a name="5">5</a>Se pou nou yonn gen pou lòt menm santiman ki te nan Jezi, Kris la.</span> <span class="verse"><a name="6">6</a>Sa Bondye ye a, se sa l' te toujou ye. Men, li pa t' janm konsidere sa tankou yon avantaj pou l' te chache kenbe ak tout fòs.</span> <span class="verse"><a name="7">7</a>Okontrè, se li menm pou tèt pa l' ki chwazi mete sa sou kote. Li te pito tounen yon domestik. Li pran fòm yon moun, li vin tankou tout moun.</span> <span class="verse"><a name="8">8</a>Li rabese tèt li. Tankou yon moun, li soumèt devan Bondye. Li obeyi Bondye jouk li rive asepte mouri, wi jouk li asepte mouri sou kwa a.</span> <span class="verse"><a name="9">9</a>Se poutèt sa, Bondye leve l' mete chita kote ki pi wo a. Li ba li yon non ki pi gran pase tout lòt non.</span> <span class="verse"><a name="10">10</a>Konsa, tou sa ki nan syèl la, tou sa ki sou tè a ak anba tè a, yo tout va mete jenou yo atè devan Jezi pa respè pou non Bondye te ba li a.</span> <span class="verse"><a name="11">11</a>Tout moun va rekonèt Jezikri se Seyè a. Sa va sèvi yon lwanj pou Bondye Papa a.</span> <span class="verse"><a name="12">12</a>¶ Se konsa, zanmi m' yo, nou tout nou te toujou obeysan lè m' te la avèk nou. Koulye a m' pa la ankò, se lè sa a pou n' pi obeyisan: toujou fè jefò pou nou ka fin sove nèt, avèk krentif pou Bondye, avèk soumisyon devan li.</span> <span class="verse"><a name="13">13</a>Paske, se Bondye menm k'ap travay tout tan nan kè nou. Se li ki ban nou anvi fè sa ki pou fè l' plezi ansanm ak fòs pou nou ka fè l' vre.</span> <span class="verse"><a name="14">14</a>¶ Nan tou sa n'ap fè, pa plenyen, pa diskite,</span> <span class="verse"><a name="15">15</a>pou yo pa jwenn anyen pou yo repwoche nou, pou nou ka fè sa ki byen tankou bon pitit Bondye, antan n'ap viv nan mitan bann moun malonèt ak bann mechan sa yo ki sou latè. Se pou nou klere nan mitan yo tankou zetwal nan syèl la,</span> <span class="verse"><a name="16">16</a>lè n'ap ba yo mesaj ki bay lavi a. Konsa, n'a fè kè m' kontan lè jou Kris la va rive. Paske, m'a konnen mwen pa t' fatige kò m' pou gremesi, mwen pa t' travay mal.</span> <span class="verse"><a name="17">17</a>Menm si mwen dwe ofri lavi m', menm si san m' ta gen pou l' koule pou wouze ofrann n'ap fè pou Bondye paske nou gen konfyans nan li a, m'ap kontan anpil, epi m'ap fè kè nou tout kontan ansanm avè mwen.</span> <span class="verse"><a name="18">18</a>Konsa, nou menm tou, se pou nou kontan, se pou nou fè kè m' kontan ansanm avè nou tou.</span> <span class="verse"><a name="19">19</a>Si se volonte Seyè Jezi, mwen fè lide voye Timote kote nou anvan lontan, pou lè m' pran nouvèl nou sa ka ban m' ankourajman.</span> <span class="verse"><a name="20">20</a>Timote se sèl moun ki gen menm lide avè m', ki vle wè byen nou. Mwen pa gen lòt.</span> <span class="verse"><a name="21">21</a>Tout lòt yo, se zafè pa yo ase y'ap regle, yo p'ap defann kòz Kris la.</span> <span class="verse"><a name="22">22</a>Nou menm tou nou konnen jan Timote se yon nèg serye. Tankou papa ak pitit nou travay ansanm pou bon nouvèl la.</span> <span class="verse"><a name="23">23</a>Mwen fè lide voye l' kote nou lè m'a fin wè ki jan sa ap pase pou mwen.</span> <span class="verse"><a name="24">24</a>Men, mwen gen konfyans sa a nan Bondye: m'a ka vin wè nou anvan lontan.</span> <span class="verse"><a name="25">25</a>Konsa tou, nou chonje Epafwodit, frè nou an, ki te travay ansanm avè m', ki te la avè m' nan tout batay. Se nou menm ki te voye l' vin ban m' konkou. Enben, mwen wè se nesesè pou m' voye l' tounen ban nou.</span> <span class="verse"><a name="26">26</a>Se pa ti anvi li anvi wè nou. Sa te travay tèt li anpil dèske nou te vin konnen jan l' te malad.</span> <span class="verse"><a name="27">27</a>Li te malad anpil, se vre. Li manke mouri. Men, Bondye te gen pitye pou li. Pa pou li sèlman, men pou mwen menm tou, pou sa pa t' ban mwen plis lapenn ankò.</span> <span class="verse"><a name="28">28</a>Se poutèt sa mwen pi anvi voye li bò kote nou pou nou ka kontan lè n'a wè l' ankò, epi pou m' ka gen mwens lapenn.</span> <span class="verse"><a name="29">29</a>Konsa, resevwa l' ak kè kontan tankou yon frè nan Seyè a. Se pou nou gen anpil respè pou moun ki tankou Epafwodit,</span> <span class="verse"><a name="30">30</a>paske li te prèt pou mouri pou travay Kris la, li riske lavi l' pou l' te ka ban mwen konkou nou menm nou pa t' kapab ban mwen.</span> </p></div</div></div></body></html>