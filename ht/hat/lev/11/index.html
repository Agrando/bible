<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/lev/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/lev">Leviticus</a> &gt <strong>Chapter 11</strong></div><p><span class="verse"><a name="1">1</a>¶ Seyè a pale ak Moyiz ansanm ak Arawon, li di yo konsa:</span> <span class="verse"><a name="2">2</a>-Men sa pou nou di moun pèp Izrayèl yo.</span> <span class="verse"><a name="3">3</a>Nan tout bèt ki sou latè, men bèt nou ka touye pou nou manje. Nou ka manje tout bèt ki gen zago yo fann an de depi yo remoute manje tou.</span> <span class="verse"><a name="4">4</a>Men, gen bèt ki remoute manje epi ki pa gen zago yo fann. Bèt konsa nou pa gen dwa manje yo. Sa pa bon pou nou! Nou gen chamo ki remoute manje men ki pa gen zago yo fann. Vyann li pa bon pou nou manje.</span> <span class="verse"><a name="5">5</a>Nou gen daman ki remoute manje men ki pa gen zago yo fann.</span> <span class="verse"><a name="6">6</a>Nou gen ankò lapen ki remoute manje men ki pa gen zago fann an de. Vyann li pa bon pou nou manje.</span> <span class="verse"><a name="7">7</a>Nou gen ankò kochon. Li menm li gen zago fann an de, men li pa remoute manje. Vyann li tou pa bon pou nou manje.</span> <span class="verse"><a name="8">8</a>Piga nou janm manje vyann bèt sa yo. Piga nou manyen kadav yo. Yo pa bon pou nou menm k'ap sèvi Bondye.</span> <span class="verse"><a name="9">9</a>¶ Nan bèt k'ap viv nan dlo men sa nou ka manje. Nou ka manje tout bèt nan lanmè ak nan dlo dous ki gen zèl ak kal sou kò yo.</span> <span class="verse"><a name="10">10</a>Men, tout bèt k'ap viv nan lanmè osinon nan dlo dous men ki pa gen ni zèl ni kal sou kò yo, sa pa bon pou manje yo.</span> <span class="verse"><a name="11">11</a>Gade yo pou move vyann. Pa manje vyann yo, pa manyen kadav yo.</span> <span class="verse"><a name="12">12</a>Tout bèt k'ap viv nan dlo men ki pa gen zèl ak kal sou kò yo, nou pa fèt pou nou manje yo.</span> <span class="verse"><a name="13">13</a>Nan tout zwazo men sa nou pa gen dwa manje paske yo pa bon pou nou menm k'ap sèvi Bondye.</span> <span class="verse"><a name="14">14</a>Malfini karanklou ak lòt bèt menm fanmi ak yo ki manje kadav,</span> <span class="verse"><a name="15">15</a>tout kalite kònèy,</span> <span class="verse"><a name="16">16</a>otrich, janmichèt, poul dlo, grigri, ak lòt bèt menm fanmi ak yo ki manje vyann vivan,</span> <span class="verse"><a name="17">17</a>koukou, plonjon, frize,</span> <span class="verse"><a name="18">18</a>gwo kanna mawon blan, grangozye, chwèt,</span> <span class="verse"><a name="19">19</a>sigòy, krabye ak tout lòt bèt menm fanmi ak yo, chòchòt, sèpantye.</span> <span class="verse"><a name="20">20</a>¶ Tout ti bètazèl ki mache sou kat pye pa bon pou nou manje.</span> <span class="verse"><a name="21">21</a>Men, nou ka manje tout ti bètazèl ki mache sou kat pye, depi yo gen de gwo pye ki penmèt yo sote,</span> <span class="verse"><a name="22">22</a>tankou krikèt kay, krikèt bwa, chwal bondye ak lòt kalite krikèt.</span> <span class="verse"><a name="23">23</a>Men, tout lòt ti bètazèl ki gen kat pye pa bon pou nou manje.</span> <span class="verse"><a name="24">24</a>Depi yon moun manyen kadav yonn nan bèt sa yo, li pa nan kondisyon pou l' fè sèvis pou Bondye jouk aswè.</span> <span class="verse"><a name="25">25</a>Tout moun ki pote menm yon moso nan kadav yo gen pou lave tout rad sou li, epi li p'ap nan kondisyon pou l' fè sèvis pou Bondye jouk aswè.</span> <span class="verse"><a name="26">26</a>Tout bèt ki pa gen zago yo fann an de osinon ki pa remoute manje pa bon pou nou manje. Tout moun ki manyen ata kadav bèt sa yo pa nan kondisyon pou l' fè sèvis pou Bondye.</span> <span class="verse"><a name="27">27</a>Konsa tou, tout bèt ki mache sou kat pa t' men ki pa gen zago, yo pa bon pou nou manje. Depi yon moun manyen kadav yonn nan bèt sa yo, li pa nan kondisyon pou fè sèvis pou Bondye jouk aswè.</span> <span class="verse"><a name="28">28</a>Tout moun ki pote kadav bèt yo al jete gen pou lave tout rad sou li, epi li p'ap nan kondisyon pou l' fè sèvis pou Bondye jouk aswè. Wi, tout bèt sa yo pa bon pou nou manje.</span> <span class="verse"><a name="29">29</a>Pami tout bèt toupatou sou latè ki mache sou vant, men sa ki pa bon pou nou manje: tout kalite zagoudi, sourit ak leza,</span> <span class="verse"><a name="30">30</a>zandolit, soud, mabouya, gongolo, aganman.</span> <span class="verse"><a name="31">31</a>Wi, tout bèt sa yo pa bon pou nou manje. Si yon moun annik manyen kadav yonn nan bèt sa yo, l'a nan kondisyon pou l' pa fè sèvis pou Bondye jouk aswè.</span> <span class="verse"><a name="32">32</a>Si kadav bèt sa yo tonbe sou nenpòt ki bagay, kit an bwa, kit an twal, kit an po, kit an twal sak, osinon sou nenpòt ki zouti nou sèvi pou nou travay, bagay sa a osinon zouti sa a pa bon pou nou sèvi. Se pou nou mete l' tranpe nan dlo, li p'ap bon pou nou sèvi avè l' jouk aswè rive. Apre sa, nou ka sèvi avè l' san danje.</span> <span class="verse"><a name="33">33</a>Si kadav yonn nan bèt sa yo tonbe nan yon veso fèt an tè, tou sa ki nan veso a pa bon pou nou sèvi ankò, epitou se pou nou kraze veso sa a.</span> <span class="verse"><a name="34">34</a>Si ti gout nan dlo ki soti nan veso sa a ta rive tonbe sou nenpòt manje nou gen dwa manje, manje a pa bon ankò pou nou manje. Konsa tou, tout bwason nou gen dwa bwè, si yo ta rive vide l' nan yon veso konsa, li pa bon ankò pou nou bwè.</span> <span class="verse"><a name="35">35</a>Si kadav yonn nan bèt sa yo tonbe sou nenpòt bagay, bagay sa a pa bon pou sèvi ankò. Si se yon fou osinon yon recho, se pou yo kraze yo an miyèt moso. Yo pa bon, nou pa fèt pou sèvi ak yo ankò menm.</span> <span class="verse"><a name="36">36</a>Men, si yo tonbe nan yon sous osinon nan yon sitèn pou ranmase dlo, sous la osinon sitèn lan ap toujou bon pou sèvis nou. Men, moun ki manyen kadav la pou wete l' nan dlo a p'ap nan kondisyon pou fè sèvis Bondye.</span> <span class="verse"><a name="37">37</a>Si kadav yonn nan bèt sa yo tonbe sou grenn nou pral plante, grenn yo bon toujou pou plante.</span> <span class="verse"><a name="38">38</a>Men, si grenn lan te tranpe nan dlo epi kadav yonn nan bèt sa yo tonbe sou li, grenn lan pa bon ankò pou plante.</span> <span class="verse"><a name="39">39</a>Lè yon bèt nou ka manje rete konsa li mouri, tout moun ki manyen kadav li p'ap kapab fè sèvis pou Bondye jouk aswè.</span> <span class="verse"><a name="40">40</a>Moun ki manje nenpòt moso nan vyann bèt mouri a gen pou l' lave rad sou li epi li p'ap nan kondisyon pou l' fè sèvis Bondye jouk aswè. Moun ki pote kadav la al jete gen pou l' lave rad sou li, epi li p'ap nan kondisyon pou l' fè sèvis pou Bondye jouk aswè.</span> <span class="verse"><a name="41">41</a>Tout ti bèt k'ap trennen sou vant pa bon pou moun k'ap sèvi Bondye. Nou pa fèt pou manje yo.</span> <span class="verse"><a name="42">42</a>Depi se ti bèt k'ap trennen sou vant ou ankò ti bèt kat pye, ou ankò ti bèt ki gen anpil pye, yo yonn pa bon menm pou moun k'ap sèvi Bondye: nou pa fèt pou nou manje yo.</span> <span class="verse"><a name="43">43</a>¶ Pa manje ankenn nan ti bèt k'ap trennen sou vant yo pou yo pa mete nou nan kondisyon pou nou pa kapab fè sèvis pou mwen.</span> <span class="verse"><a name="44">44</a>Se mwen menm Seyè a ki Bondye nou. Se pou nou kenbe kò nou yon jan pou nou viv apa pou mwen, paske mwen menm se yon Bondye apa mwen ye. Pa kite ankenn ti bèt k'ap trennen sou vant mete nou nan kondisyon pou nou pa ka sèvi m'.</span> <span class="verse"><a name="45">45</a>Se mwen menm, Seyè a, se mwen menm ki te mennen nou soti kite peyi Lejip pou m' te ka Bondye nou. Wi, se pou nou viv apa pou mwen, paske mwen se yon Bondye apa.</span> <span class="verse"><a name="46">46</a>Men regleman ki gen rapò ak bèt, zwazo ak tout lòt bèt k'ap viv nan dlo, osinon k'ap trennen sou vant.</span> <span class="verse"><a name="47">47</a>Se pou nou toujou rekonèt bèt ki ka mete nou nan kondisyon pou nou pa ka sèvi Bondye ak bèt ki p'ap fè l', bèt ki bon pou nou manje ak bèt ki pa bon pou nou manje.</span> </p></div</div></div></body></html>