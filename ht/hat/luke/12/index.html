<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 12</strong></div><p><span class="verse"><a name="1">1</a>¶ Lè sa a, se pa ti kras moun ki te sanble; te sitèlman gen moun, yonn t'ap pile lòt. Jezi pran di disip li yo: Veye kò nou ak ledven farizyen yo, ak ti jan ipokrit yo a.</span> <span class="verse"><a name="2">2</a>Pa gen anyen ki kache ki p'ap dekouvri yon lè, nanpwen sekrè ki p'ap devwale.</span> <span class="verse"><a name="3">3</a>Se poutèt sa, tou sa n'a di nan fènwa, y'a tande l' gwo lajounen; tout sa n'a di moun nan zòrèy anndan chanm, y'a mache di l' nan tout kalfou.</span> <span class="verse"><a name="4">4</a>Nou menm ki zanmi m', m'ap di nou sa. Nou pa bezwen pè moun ki touye kò men ki pa kapab fè anyen plis pase sa.</span> <span class="verse"><a name="5">5</a>M'ap moutre nou moun pou nou pè a: Se Bondye pou nou pè. Lè Bondye fin touye, li gen pouvwa pou l' jete nan lanfè apre sa. Wi, mwen di nou se li menm pou nou pè.</span> <span class="verse"><a name="6">6</a>Eske ti zwezo pa vann senk pou dis kòb? Men, Bondye pa bliye yon sèl ladan yo.</span> <span class="verse"><a name="7">7</a>Menm cheve nan tèt nou, yo tout konte. Se sak fè, nou pa bezwen pè menm: nou vo pi plis pase anpil ti zwezo.</span> <span class="verse"><a name="8">8</a>M'ap di nou sa: Moun ki va kanpe pou mwen devan lèzòm, mwen menm, Moun Bondye voye nan lachè a, m'a fè menm bagay la pou li devan zanj Bondye yo.</span> <span class="verse"><a name="9">9</a>Men, moun ki va di devan lèzòm li pa konnen m', mwen menm, Moun Bondye voye nan lachè a, m'a kanpe devan zanj Bondye yo tou m'a di mwen pa konnen l'.</span> <span class="verse"><a name="10">10</a>Tout moun ki pale mal sou Moun Bondye voye nan lachè a, y'a padonnen yo. Men, moun ki pale mal sou Sentespri a yo p'ap padonnen yo sa.</span> <span class="verse"><a name="11">11</a>Lè y'a mennen nou pou yo jije nou nan sinagòg, osinon devan chèf ou ankò devan lòt otorite, pa bat tèt nou pou n' chache konnen ki jan nou pral fè defans nou, ni kisa pou n' di.</span> <span class="verse"><a name="12">12</a>Paske, Sentespri a va moutre nou sa pou nou di lè sa a.</span> <span class="verse"><a name="13">13</a>¶ Yon moun rete nan mitan foul la, li di Jezi konsa: Mèt, di frè m' lan pou l' separe eritaj papa nou an avèk mwen.</span> <span class="verse"><a name="14">14</a>Jezi reponn li: Zanmi mwen, ki moun ki mete m' pou jije afè nou osinon pou fè pataj pou nou?</span> <span class="verse"><a name="15">15</a>Apre sa, li di yo tout: Fè atansyon. Veye kò nou pou lajan pa pran tèt nou. Paske, se pa anpil byen ki garanti lavi yon nonm, li te mèt rich kont kò li.</span> <span class="verse"><a name="16">16</a>Li di yo parabòl sa a tou: Vwala, se te yon nonm rich ki te gen yon tè ki te rapòte l' anpil.</span> <span class="verse"><a name="17">17</a>Li t'ap di nan kè li: Kisa pou m' fè? Mwen pa gen plas pou m' sere rekòt mwen yo.</span> <span class="verse"><a name="18">18</a>Apre sa li di: Bon. Men sa m'ap fè; m'ap kraze depo m' yo, m'ap bati lòt pi gwo pou m' mete tout rekòt mwen yo ak tout lòt byen mwen yo.</span> <span class="verse"><a name="19">19</a>Apre sa, m'a di tèt mwen: Monchè, ou gen anpil byen an depò pou plizyè lanne. Pa fatige kò ou ankò. Manje, bwè, pran plezi ou.</span> <span class="verse"><a name="20">20</a>Men, Bondye di li: Egare! Aswè a menm yo pral mande ou nanm ou. Tou sa ou te sere yo, pou ki moun y'a ye?</span> <span class="verse"><a name="21">21</a>Jezi di yo ankò: Se konsa sa ye tou pou moun k'ap ranmase byen pou tèt pa l' men ki pa rich devan Bondye.</span> <span class="verse"><a name="22">22</a>¶ Apre sa, Jezi di disip li yo: Se poutèt sa mwen di nou: Pa bat kò nou pou manje nou bezwen pou nou viv, ni pou rad nou bezwen pou mete sou nou.</span> <span class="verse"><a name="23">23</a>Lavi pi konsekan pase manje, kò pi konsekan pase rad.</span> <span class="verse"><a name="24">24</a>Gade zwezo yo rele kònèy la: yo pa plante, yo pa fè rekòt; yo pa gen ni depo ni galata. Men, Bondye ba yo manje. Nou menm nou vo pi plis pase zwezo yo, pa vre?</span> <span class="verse"><a name="25">25</a>Kilès nan nou ki ka mete kek lanne an plis sou lavi l' afòs li fè tèt li travay?</span> <span class="verse"><a name="26">26</a>Si nou pa ka fè bagay ki pi piti a, poukisa pou n'ap bat tèt nou pou lòt bagay yo?</span> <span class="verse"><a name="27">27</a>Gade ki jan flè raje yo pouse: yo pa travay, yo pa fè rad. Men, m'ap di nou sa: Wa Salomon ki wa Salomon, ak tout richès li yo, li pa t' gen bèl rad tankou yonn nan flè sa yo.</span> <span class="verse"><a name="28">28</a>Se konsa Bondye abiye pye zèb yo tou: jòdi a yo la, men denmen yo jete sa nan dife pou chofe fou. Se sak fè, se pa nou menm li pa ta abiye. Ala moun manke konfyans nan Bondye!</span> <span class="verse"><a name="29">29</a>Pa bay kò nou traka pou n' toujou ap chache sa pou n' manje ak sa pou n' bwè.</span> <span class="verse"><a name="30">30</a>Tout bagay sa yo, se moun lòt nasyon sou latè yo k'ap chache yo tout tan san rete. Men nou menm, nou gen yon Papa ki konnen nou bezwen tout bagay sa yo.</span> <span class="verse"><a name="31">31</a>Pito nou chache bay bagay peyi kote Bondye Wa a premye plas nan lavi nou, konsa Bondye va ban nou tou sa nou bezwen.</span> <span class="verse"><a name="32">32</a>Nou pa bezwen pè, nou menm ti bann mouton yo, paske se tout plezi papa nou pou l' ban nou peyi kote Bondye Wa a.</span> <span class="verse"><a name="33">33</a>Vann tou sa nou genyen, separe lajan an bay pòv. Chache yon bous ki p'ap chire. Sere lajan nou nan syèl kote li p'ap janm fini. Paske la, vòlò p'ap ka jwenn li, poudbwa p'ap kapab manje li.</span> <span class="verse"><a name="34">34</a>Kote richès ou ye, se la kè ou ye tou.</span> <span class="verse"><a name="35">35</a>Se pou nou toujou pare ak ponyèt nou tou twouse, lanp nou tou limen,</span> <span class="verse"><a name="36">36</a>tankou domestik k'ap tann mèt yo tounen sot nan nòs. Kou l' rive, li frape, yo louvri pòt pou li.</span> <span class="verse"><a name="37">37</a>L'ap bon nèt pou domestik sa yo lè mèt la p'ap jwenn yo ap dòmi! Sa m'ap di nou la a, se vre wi. Mèt la va twouse ponyèt li, l'ap fè domestik yo chita sou tab, la vin sèvi yo.</span> <span class="verse"><a name="38">38</a>Wi, l'ap bon nèt pou domestik sa yo, si l' jwenn yo p'ap dòmi, kit li tounen vè menwit osinon menm pita toujou.</span> <span class="verse"><a name="39">39</a>Se yon bagay nou tout nou dwe konnen: Si mèt kay la te konn kilè vòlò ap vini, li ta veye, li pa ta kite l' kase kay la.</span> <span class="verse"><a name="40">40</a>Nou menm tou, se pou n' toujou pare, paske Moun Bondye voye nan lachè a va vini lè nou pa ta kwè!</span> <span class="verse"><a name="41">41</a>¶ Lè sa a Pyè di li: Mèt, parabòl sa a, se pou nou menm sèlman osinon pou tout moun ou di li?</span> <span class="verse"><a name="42">42</a>Jezi reponn li: Ki moun ki ka di li se yon jeran ki fè tout travay li byen, epi ki konn kenbe tèt li anplas? Se moun sa a mèt kay la va mete pou veye sou tout moun nan kay la, pou bay lòt domestik yo manje lè pou yo manje.</span> <span class="verse"><a name="43">43</a>Se va bèl bagay pou domestik sa a, si mèt la jwenn li ap fè travay li lè l' tounen lakay la.</span> <span class="verse"><a name="44">44</a>Sa m'ap di nou la a, se vre wi: mèt la va mete l' reskonsab tout byen l' yo.</span> <span class="verse"><a name="45">45</a>Men, si domestik sa a te di nan kè l': Mèt mwen ap fè reta. Li poko ap vini. Epi, li tonbe bat lòt sèvitè yo, fi kou gason, li rete ap plede manje, bwè jouk li sou;</span> <span class="verse"><a name="46">46</a>mèt domestik sa a va rive jou l' pa t'ap tann, yon lè li p'ap konnen. L'ap rachonnen l' anba kou, l'ap aji avè l' menm jan yo aji ak moun ki pa fè travay yo.</span> <span class="verse"><a name="47">47</a>Yon domestik ki konnen sa mèt li vle, men ki pa janm pare epi ki pa fè sa mèt la vle, domestik sa a anba kou.</span> <span class="verse"><a name="48">48</a>Men, yon domestik ki pa konn sa mèt li vle, lèfini k'ap fè bagay ki merite pou yo bat li, y'ap bay domestik sa a de twa kou sèlman. Moun yo bay anpil, y'ap mande l' anpil tou. Moun yo mete reskonsab anpil bagay, y'ap egzije plis ankò nan men li.</span> <span class="verse"><a name="49">49</a>Mwen vini jete yon dife sou latè. Mwen ta renmen wè dife sa a limen deja!</span> <span class="verse"><a name="50">50</a>Mwen gen yon batèm pou m' resevwa. Men, mwen twouve l' pran anpil tan pou l' rive.</span> <span class="verse"><a name="51">51</a>Nou kwè mwen vin mete lapè sou latè. Mwen di nou: Non, mwen vin mete divizyon.</span> <span class="verse"><a name="52">52</a>Depi koulye a, yon fanmi ki gen senk moun va divize, twa kont de, de kont twa.</span> <span class="verse"><a name="53">53</a>Papa va leve kont pitit gason, pitit gason va leve kont papa, manman va leve kont pitit fi, pitit fi va leve kont manman, bèlmè va leve kont bèlfi, bèlfi va leve kont bèlmè.</span> <span class="verse"><a name="54">54</a>¶ Jezi t'ap di foul moun yo tou: Lè nou wè yon nwaj ap leve bò kote solèy kouche a, lamenm nou di: Li pral fe lapli. Epi se sak rive vre.</span> <span class="verse"><a name="55">55</a>Lè nou wè van an soufle soti nan sid, nou di: Li pral fè cho. E se sak rive vre.</span> <span class="verse"><a name="56">56</a>Ipokrit, nou konn ki sans pou nou bay bagay k'ap pase sou tè a ak nan syèl la, poukisa atò nou pa konn ki sans pou nou bay bagay k'ap pase koulye a nan tan sa a?</span> <span class="verse"><a name="57">57</a>Poukisa nou pa chache konprann pou tèt pa nou sa nou dwe fè ki dwat?</span> <span class="verse"><a name="58">58</a>Si yon moun pote plent lajistis pou ou, si nou tou de nou pral nan tribinal ansanm, pito n' chache antann nou pandan nou nan chemen. Si se pa sa, l'ap trennen ou devan jij la, jij la ap lage ou nan men lapolis, lapolis ap mete ou nan prizon.</span> <span class="verse"><a name="59">59</a>M'ap di ou sa: ou p'ap soti nan prizon an tout tan ou pa peye dènye lajan ou dwe a.</span> </p></div</div></div></body></html>