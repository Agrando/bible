<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 2</strong></div><p><span class="verse"><a name="1">1</a>¶ Lè sa a, Seza Ogis te bay lòd pou yo te konte dènye moun ki nan peyi l'ap gouvènen yo.</span> <span class="verse"><a name="2">2</a>Premye travay sa a te fèt nan tan Kireniyis t'ap kòmande nan peyi yo rele Siri a.</span> <span class="verse"><a name="3">3</a>Tout moun te al fè pran non yo nan lavil kote fanmi yo te soti.</span> <span class="verse"><a name="4">4</a>Jozèf te rete nan peyi Galile, nan yon bouk yo rele Nazarèt. Men, paske li te moun nan fanmi ak ras David, li moute, li ale nan Jide, nan lavil David yo rele Betleyèm lan.</span> <span class="verse"><a name="5">5</a>Jozèf tapral fè yo pran non l' ansanm ak non Mari, fiyanse li, ki te ansent.</span> <span class="verse"><a name="6">6</a>Antan yo te la, jou pou Mari te akouche a rive.</span> <span class="verse"><a name="7">7</a>Li fè premye pitit li a, yon ti gason. Mari vlope pitit la nan kouchèt, li mete l' kouche nan yon kay kote yo bay bèt manje, paske pa t' gen plas pou yo nan lotèl la.</span> <span class="verse"><a name="8">8</a>¶ Nan menm zòn sa a, te gen gadò mouton ki t'ap pase nwit la deyò ap veye mouton yo.</span> <span class="verse"><a name="9">9</a>Lè sa a, yon zanj Bondye parèt devan yo, bèl limyè Bondye a klere tout kote yo te ye a. Yo te pè anpil.</span> <span class="verse"><a name="10">10</a>Men zanj lan di yo konsa: Pa pè. N'ap anonse nou yon bon nouvèl ki pral fè tout pèp la kontan anpil.</span> <span class="verse"><a name="11">11</a>Jòdi a, nan lavil David la, nou gen yon Sovè ki fenk fèt: se Kris la, Seyè a.</span> <span class="verse"><a name="12">12</a>Men remak ki va fè nou rekonèt li: n'a jwenn yon tibebe vlope nan kouchèt, kouche nan yon kay kote yo bay bèt manje.</span> <span class="verse"><a name="13">13</a>Menm lè a, yon foul lòt zanj nan syèl la vin jwenn zanj lan; yo t'ap fè lwanj Bondye, yo t'ap di konsa:</span> <span class="verse"><a name="14">14</a>Lwanj pou Bondye anwo nan syèl la, kè poze sou latè pou tout moun li renmen.</span> <span class="verse"><a name="15">15</a>Zanj yo kite gadò mouton yo, yo tounen al nan syèl la. Lè sa a, gadò mouton yo yonn di lòt: Ann al jouk Betleyèm, ann al wè sa ki rive, sa Bondye fè nou konnen an.</span> <span class="verse"><a name="16">16</a>Yo prese ale, yo jwenn Mari ak Jozèf, ansanm ak tipitit la kouche kote yo bay bèt yo manje a.</span> <span class="verse"><a name="17">17</a>Lè yo wè l', yo tanmen rakonte sa zanj lan te di yo sou pitit la.</span> <span class="verse"><a name="18">18</a>Tout moun ki t'ap koute yo te sezi tande sa yo t'ap rakonte a.</span> <span class="verse"><a name="19">19</a>Mari menm te kenbe tout pawòl sa yo nan kè l', li t'ap repase yo nan tèt li.</span> <span class="verse"><a name="20">20</a>Apre sa, gadò mouton yo al fè wout yo; yo t'ap di jan Bondye gen pouvwa, yo t'ap fè lwanj li, paske tou sa yo te tande ak tou sa yo te wè a te dakò ak sa zanj lan te fè yo konnen.</span> <span class="verse"><a name="21">21</a>¶ Wit jou apre, se te dat pou yo te sikonsi pitit la. Yo rele l' Jezi dapre non zanj lan te bay anvan menm manman l' te vin ansent li.</span> <span class="verse"><a name="22">22</a>Apre sa, jou a te rive pou Jozèf ak Mari te al fè sèvis pou yo ka mete Mari nan kondisyon fè sèvis Bondye dapre lalwa Moyiz. Lè sa a, yo pote tipitit la lavil Jerizalèm pou mete l' apa pou Bondye,</span> <span class="verse"><a name="23">23</a>dapre sa ki te ekri nan lalwa Bondye a: Mete tout premye pitit gason yo apa pou Mèt la.</span> <span class="verse"><a name="24">24</a>Yo te ofri tou yon pè toutrèl osinon de jenn pijon pou yo touye pou Bondye, jan yo bay lòd fè sa nan lalwa Bondye a.</span> <span class="verse"><a name="25">25</a>¶ Lè sa a, te gen yon nonm nan Jerizalèm yo te rele Simeyon. Nonm sa a te mache dwat devan Bondye, li te respekte Bondye anpil, li t'ap tann konsa moun Bondye t'ap voye pou delivre pèp Izrayèl la. Sentespri Bondye a te avèk li.</span> <span class="verse"><a name="26">26</a>Li te fè l' konnen li pa t'ap mouri san l' pa wè Kris la, moun Bondye te chwazi pou l' voye a.</span> <span class="verse"><a name="27">27</a>Lespri Bondye a pouse Simeyon ale nan tanp lan. Lè Jozèf ak Mari pote tipitit la pou yo fè sa lalwa mande pou li a,</span> <span class="verse"><a name="28">28</a>Simeyon pran tipitit la nan bra l', li di Bondye mèsi. Li di:</span> <span class="verse"><a name="29">29</a>Koulye a, Mèt, ou kenbe pawòl ou; ou mèt kite sèvitè ou la mouri ak kè poze.</span> <span class="verse"><a name="30">30</a>Paske mwen wè ak je mwen moun ou voye pou delivre nou an.</span> <span class="verse"><a name="31">31</a>Ou pare l' mete devan tout pèp yo.</span> <span class="verse"><a name="32">32</a>Se yon limyè ki pou fè tout pèp yo konnen ou; se va yon lwanj pou Izrayèl pèp ou a.</span> <span class="verse"><a name="33">33</a>Papa ak manman Jezi te sezi tande sa Simeyon t'ap di sou pitit yo a konsa.</span> <span class="verse"><a name="34">34</a>Simeyon rele benediksyon Bondye sou yo, li di Mari, manman Jezi: Bondye chwazi pitit sa a; l'ap lakòz anpil moun nan pèp Izrayèl la tonbe. Men, l'ap fè anpil moun nan pèp la jwenn delivrans tou. Li pral yon siy pou Bondye, men moun p'ap vle wè li.</span> <span class="verse"><a name="35">35</a>Se konsa l'ap devwale tout lide k'ap travay nan fon kè anpil moun. Kanta pou ou menm, Mari, doulè gen pou fann kè ou tankou yon nepe.</span> <span class="verse"><a name="36">36</a>Te gen yon fanm ki te pwofèt la a tou. Li te rele An, pitit fi Fanwèl, nan branch fanmi Asè. Li te fin vye granmoun. Li te viv sètan avèk nonm li te marye depi l' te jennfi a.</span> <span class="verse"><a name="37">37</a>Apre sa, li te rete vèv. Lè sa a, li te gen katrevenkatran, li pa t' janm kite tanp lan; li t'ap sèvi Bondye lajounen kou lannwit: tout tan li t'ap fè jèn, li t'ap lapriyè.</span> <span class="verse"><a name="38">38</a>Menm lè sa a tou, li vin rive, li t'ap di Bondye mèsi. Li t'ap pale sou Jezi bay tout moun ki t'ap tann Bondye vin delivre lavil Jerizalèm.</span> <span class="verse"><a name="39">39</a>Lè yo fin fè tou sa lalwa Bondye te mande yo fè a, Jozèf ak Mari tounen ansanm avèk tipitit la nan peyi yo, lavil Nazarèt nan Galile.</span> <span class="verse"><a name="40">40</a>Pitit la menm t'ap grandi, li t'ap devlope. Li te gen kont lespri l', epi favè Bondye te avèk li.</span> <span class="verse"><a name="41">41</a>¶ Chak lanne pou fèt Delivrans lan, manman ak papa Jezi te konn ale lavil Jerizalèm.</span> <span class="verse"><a name="42">42</a>Lè Jezi vin gen douzan, yo moute Jerizalèm al nan fèt la jan yo te toujou fè.</span> <span class="verse"><a name="43">43</a>Lè jou fèt yo fin pase, moun yo t'ap tounen lakay yo. Ti Jezi menm rete lavil Jerizalèm. Men, papa l' ak manman l' pa t' wè sa.</span> <span class="verse"><a name="44">44</a>Yo te kwè li te avèk lòt moun ki t'ap vwayaje ansanm ak yo. Yo mache tout yon jounen. Se lè sa a yo pran chache l' pami fanmi yo ak zanmi yo.</span> <span class="verse"><a name="45">45</a>Men yo pa jwenn li. Yo tounen Jerizalèm al chache li.</span> <span class="verse"><a name="46">46</a>Apre twa jou, yo jwenn li nan tanp lan, chita nan mitan dirèktè yo. Li t'ap koute yo, li t'ap poze yo keksyon tou.</span> <span class="verse"><a name="47">47</a>Tout moun ki t'ap tande l' te sezi pou jan l' te gen lespri, ak jan l' t'ap reponn yo.</span> <span class="verse"><a name="48">48</a>Lè papa l' ak manman l' wè l', yo pa t' manke sezi. Manman li di l' konsa: Pitit mwen, poukisa ou fè nou sa? Se pa ti chache papa ou avè m' nou pa chache ou. Ou fè kè n' kase.</span> <span class="verse"><a name="49">49</a>Jezi di yo: Poukisa pou n'ap chache m' konsa? Nou pa t' konnen fòk mwen okipe zafè papa mwen?</span> <span class="verse"><a name="50">50</a>Men yo pa t' konprann sa l' t'ap di yo.</span> <span class="verse"><a name="51">51</a>Apre sa, li desann ak yo, li tounen Nazarèt. Li te soumèt devan yo. Manman l' menm te kenbe tout bagay sa yo nan kè li.</span> <span class="verse"><a name="52">52</a>Jezi t'ap devlope, li te vin gen plis lespri toujou, li t'ap aji yon jan ki te fè ni Bondye ni lèzòm plezi.</span> </p></div</div></div></body></html>