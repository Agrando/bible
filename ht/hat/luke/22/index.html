<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 22</strong></div><p><span class="verse"><a name="1">1</a>¶ Fèt Pen san ledven yo, ki vle di fèt Delivrans jwif yo, te prèt pou rive.</span> <span class="verse"><a name="2">2</a>Chèf prèt yo ak dirèktè lalwa yo t'ap chache yon riz pou yo fè touye Jezi, paske yo te pè pèp la.</span> <span class="verse"><a name="3">3</a>Lè sa a, Satan antre nan tèt Jida yo te rele Iskariòt la, yonn nan douz disip yo.</span> <span class="verse"><a name="4">4</a>Jida al jwenn chèf prèt yo ak chèf gad ki t'ap veye tanp lan. Li di yo ki jan li ta ka fè yo pran Jezi.</span> <span class="verse"><a name="5">5</a>Yo pa t' manke kontan, yo pwomèt pou yo ba l' lajan.</span> <span class="verse"><a name="6">6</a>Li tonbe dakò ak yo. Se konsa Jida t'ap chache yon bon okazyon pou l' te fè yo pran Jezi san foul la pa konnen.</span> <span class="verse"><a name="7">7</a>¶ Jou fèt Pen san ledven an te rive; se jou sa a pou yo te touye ti mouton yo pou manje Delivrans lan.</span> <span class="verse"><a name="8">8</a>Jezi voye Pyè ak Jan, li di yo konsa: Ale pare manje Delivrans lan pou n' kapab manje li.</span> <span class="verse"><a name="9">9</a>Yo mande li: Ki bò ou ta vle nou pare li?</span> <span class="verse"><a name="10">10</a>Li di yo: Gade. Lè n'a antre lavil la, n'a kontre ak yon nonm k'ap pote yon krich dlo; swiv li jouk nan kay kote la antre a.</span> <span class="verse"><a name="11">11</a>N'a di mèt kay la: Mèt la voye mande ou kote pyès kay pou l' manje manje Delivrans lan avèk disip li yo?</span> <span class="verse"><a name="12">12</a>Lè sa a la moutre nou yon gwo chanm anwo kay la, tou pare, tou meble. Se la n'a pare manje Delivrans lan.</span> <span class="verse"><a name="13">13</a>Yo pati, yo jwenn tout bagay jan l' te di yo a. Epi yo pare manje Delivrans lan.</span> <span class="verse"><a name="14">14</a>Lè lè a rive, Jezi chita bò tab la avèk apòt yo pou manje.</span> <span class="verse"><a name="15">15</a>Li di yo: Mwen pa t' manke anvi manje manje Delivrans sa a avè n' anvan m' al soufri.</span> <span class="verse"><a name="16">16</a>Paske, m'ap di nou sa: mwen p'ap janm manje l' ankò jouk jou la pran sans li nèt vre nan peyi kote Bondye Wa a.</span> <span class="verse"><a name="17">17</a>Apre sa, li pran yon gode, li di Bondye mèsi, epi l' di: Men gode sa a, separe l' bay chak moun nan nou;</span> <span class="verse"><a name="18">18</a>paske, m'ap di nou sa, depi koulye a mwen p'ap bwè diven ankò jouk lè Bondye va vin pran pouvwa a nan men li.</span> <span class="verse"><a name="19">19</a>Apre sa, li pran pen, li di Bondye mèsi, li kase li. Li ba yo l', epi li di yo: Sa se kò mwen. Se mwen menm ki bay li pou nou. Se pou nou fè sa pou nou ka toujou chonje mwen.</span> <span class="verse"><a name="20">20</a>Menm jan an tou, apre yo fin manje, li ba yo gode diven an. Li di yo: Gode sa a, se nouvo kontra Bondye pase ak moun. Se avèk san m' ki koule pou nou an li siyen l'.</span> <span class="verse"><a name="21">21</a>¶ Men gade! Moun k'ap trayi m' lan, li la bò tab la ansanm ak mwen!</span> <span class="verse"><a name="22">22</a>Moun Bondye voye nan lachè a pral mouri jan Bondye te vle l' la, se vre. Men, malè pou moun ki trayi l' la!</span> <span class="verse"><a name="23">23</a>Latou, yonn pran mande lòt kilès nan yo la a ki pral fè bagay sa a.</span> <span class="verse"><a name="24">24</a>Epi yon gwo diskisyon leve nan mitan disip yo. Yo te vle konnen kilès nan yo ki te dwe pase pou pi grannèg.</span> <span class="verse"><a name="25">25</a>Jezi di yo: Nan tout peyi, wa se kòmande yo kòmande, moun ki chèf fè nou rele yo Bon papa.</span> <span class="verse"><a name="26">26</a>Men pou nou menm, se pa konsa pou sa ye. Okontrè, sak pi grannèg nan mitan nou an, se pou l' tankou pi piti a; sa k'ap kòmande a, se pou l' tankou sa k'ap sèvi a.</span> <span class="verse"><a name="27">27</a>Kilès ki pi grannèg: moun ki chita bò tab la, osinon moun k'ap sèvi l' la? Moun ki chita bò tab la, pa vre? Tansèlman, mwen menm mwen nan mitan nou tankou moun k'ap sèvi a.</span> <span class="verse"><a name="28">28</a>Nou menm, nou se moun ki kenbe fèm avè m' nan tout tribilasyon mwen yo.</span> <span class="verse"><a name="29">29</a>Se poutèt sa, menm jan Papa a te ban m' dwa pou m' gouvènen nan peyi kote li wa a, mwen menm tou, m'ap ban nou dwa sa a.</span> <span class="verse"><a name="30">30</a>N'a manje, n'a bwè sou tab ansanm avè m' sou govènman mwen an. M'a mete nou chita sou bèl fotèy pou nou jije douz branch fanmi Izrayèl la.</span> <span class="verse"><a name="31">31</a>Simon, Simon, koute: Satan mande pouvwa pou l' pase nou tout nan laye, tankou grenn y'ap vannen.</span> <span class="verse"><a name="32">32</a>Men, mwen lapriyè pou ou, Simon, pou konfyans ou nan Bondye pa febli. Ou menm, lè wa tounen vin jwenn mwen, bay frè ou yo fòs.</span> <span class="verse"><a name="33">33</a>Pyè di li: Mèt, mwen pare pou m' al nan prizon avè ou, pou m' mouri menm avè ou.</span> <span class="verse"><a name="34">34</a>Jezi reponn li: Pyè, tande sa m'ap di ou: kòk p'ap gen tan chante jòdi a, w'ap di ou pa konnen m' pandan twa fwa.</span> <span class="verse"><a name="35">35</a>Jezi di yo ankò: Lè m' te voye nou san lajan, san manje, san soulye, èske nou te manke kichòy? Yo reponn li: Nou pa t' manke anyen.</span> <span class="verse"><a name="36">36</a>Li di yo: Bon, koulye a, moun ki gen yon lajan, se pou l' pran l'; sa ki gen manje se pou l' pran l' tou. Moun ki pa gen nepe, se pou l' vann rad li pou l' achte yonn.</span> <span class="verse"><a name="37">37</a>Paske, tande byen sa m'ap di nou: pawòl ki te ekri a, fòk li rive vre nan lavi mwen: Yo mete l' ansanm ak mechan yo. Wi, sa ki ekri sou mwen an pral rive.</span> <span class="verse"><a name="38">38</a>Disip yo di li: Mèt, men de nepe. Li di yo: Sa kont.</span> <span class="verse"><a name="39">39</a>¶ Apre sa, Jezi soti, li al mòn Oliv la, jan l' te konn fè a. Disip yo swiv li.</span> <span class="verse"><a name="40">40</a>Lè l' rive, li di yo: Lapriyè pou n' pa tonbe anba tantasyon.</span> <span class="verse"><a name="41">41</a>Epi li kite yo, li al pi devan, distans yon moun kab voye yon wòch konsa. Li mete ajenou, li pran lapriyè.</span> <span class="verse"><a name="42">42</a>Li di: Papa, si ou vle, tanpri, wete gode soufrans sa a devan je mwen. Men, se pa volonte m' ki pou fèt, se volonte pa ou.</span> <span class="verse"><a name="43">43</a>Lè sa a, yon zanj Bondye soti nan syèl la parèt devan li. Li te vin bay Jezi fòs.</span> <span class="verse"><a name="44">44</a>Kè Jezi te sere anpil, li t'ap lapriyè pi rèd. Swe t'ap koule sou li tonbe atè tankou gwo degout san.</span> <span class="verse"><a name="45">45</a>Apre li fin lapriyè, li leve, li vin bò kot disip yo; li jwenn yo ap dòmi sitèlman yo te nan lapenn.</span> <span class="verse"><a name="46">46</a>Li di yo: Poukisa n'ap dòmi konsa? Leve non, lapriyè pou n' pa tonbe anba tantasyon.</span> <span class="verse"><a name="47">47</a>¶ Jezi t'ap pale toujou lè yon bann moun vin rive. Jida, yonn nan douz disip yo, t'ap mache devan. Li pwoche bò kot Jezi pou l' bo li.</span> <span class="verse"><a name="48">48</a>Men, Jezi di li: Jida, se avèk yon bo w'ap trayi Moun Bondye voye nan lachè a?</span> <span class="verse"><a name="49">49</a>Moun ki te avèk Jezi yo, lè yo wè sak t'apral rive, yo mande li: Mèt, èske nou mèt voye kout nepe?</span> <span class="verse"><a name="50">50</a>Yonn ladan yo gen tan pote domestik granprèt la yon kou, li koupe zòrèy dwat li.</span> <span class="verse"><a name="51">51</a>Men, Jezi di yo: Non. Ase. Li manyen zòrèy nonm lan, li geri li.</span> <span class="verse"><a name="52">52</a>Apre sa, Jezi pale ak chèf prèt yo, chèf lagad tanp lan ansanm ak chèf fanmi yo ki te vin pran li. Li di yo: Nou vin dèyè m' ak nepe epi baton, tankou si m' te yon ansasen.</span> <span class="verse"><a name="53">53</a>Toulejou mwen te la avèk nou nan tanp lan, nou pa t' chache arete mwen. Men koulye a, se jou pa n', se jou pouvwa ki travay nan fènwa a.</span> <span class="verse"><a name="54">54</a>¶ Yo arete Jezi, yo mennen li ale. Yo kondi l' kay granprèt la. Pyè t'ap swiv yo yon ti jan lwen lwen.</span> <span class="verse"><a name="55">55</a>Yo te limen yon dife nan mitan lakou a. Pyè al chita nan mitan moun ki te bò dife a.</span> <span class="verse"><a name="56">56</a>Yon sèvant wè Pyè chita bò dife a; li fiske je l' sou li, li di: Nonm sa a te avèk li tou.</span> <span class="verse"><a name="57">57</a>Men, Pyè demanti l', li di: Madanm, mwen pa konnen li.</span> <span class="verse"><a name="58">58</a>Yon kadè apre, yon lòt wè l', epi l' di: Ou menm tou, ou fè pati moun sa yo. Pyè di: Non, monchè, mwen pa fè pati moun sa yo.</span> <span class="verse"><a name="59">59</a>Apre yon bon ti moman, yon lòt di l' ankò: Men wi, nonm sa a te avè l'. Se moun Galile li ye.</span> <span class="verse"><a name="60">60</a>Pyè reponn li: Monchè, mwen pa konnen sa ou ap di la a. Menm lè a, antan li t'ap pale toujou, yon kòk pran chante.</span> <span class="verse"><a name="61">61</a>Jezi vire, li gade Pyè, epi Pyè vin chonje pawòl Seyè a te di l': Jòdi a, kòk p'ap gen tan chante, w'ap di ou pa konnen mwen pandan twa fwa.</span> <span class="verse"><a name="62">62</a>Pyè soti, epi li tonbe kriye jouk li pa t' kapab ankò.</span> <span class="verse"><a name="63">63</a>¶ Mesye ki t'ap veye Jezi yo t'ap pase l' nan rizib. Yo t'ap ba l' kou.</span> <span class="verse"><a name="64">64</a>Yo te bouche je l', yo t'ap mande li: Ki moun ki ba ou kou sa a? Devinen?</span> <span class="verse"><a name="65">65</a>Epi yo t'ap di l' anpil lòt jouman ankò.</span> <span class="verse"><a name="66">66</a>Lè l' fin fè jou, tout chèf fanmi yo, chèf prèt yo ansanm ak dirèktè lalwa yo reyini. Yo fè mennen Jezi devan Gran Konsèy jwif yo.</span> <span class="verse"><a name="67">67</a>Yo mande li: Manyè di nou: èske se ou ki Kris la? Jezi reponn yo: Si m' reponn nou, nou p'ap vle kwè mwen.</span> <span class="verse"><a name="68">68</a>Si m' poze nou yon keksyon, nou p'ap vle reponn mwen.</span> <span class="verse"><a name="69">69</a>Men, depi jòdi a, Moun Bondye voye nan lachè a pral chita sou bò dwat Bondye ki gen pouvwa a.</span> <span class="verse"><a name="70">70</a>Yo tout di li: Ou se pitit Bondye a, pa vre? Li reponn yo: Apa nou di li. Wi, se sa mwen ye menm.</span> <span class="verse"><a name="71">71</a>Lè sa a yo di: Sa nou bezwen temwen ankò fè. Nou menm nou fèk tande pawòl ki soti nan bouch li.</span> </p></div</div></div></body></html>