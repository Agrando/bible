<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 1</strong></div><p><span class="verse"><a name="1">1</a>¶ Teofil chèf mwen, anpil moun te seye ekri istwa tout evènman ki te pase nan mitan nou yo.</span> <span class="verse"><a name="2">2</a>Yo te rakonte yo jan nou te aprann yo nan bouch moun ki te wè yo ak pwòp je yo depi nan konmansman, moun ki te resevwa lòd mache fè konnen pawòl Bondye a.</span> <span class="verse"><a name="3">3</a>Se konsa, mwen menm tou, mwen chache konnen tout bagay sa yo byen depi nan konmansman yo. Koulye a, mwen kwè se yon bon bagay pou m' ekri yo tout, yonn apre lòt, jan sa te pase a pou ou menm tou, chèf mwen.</span> <span class="verse"><a name="4">4</a>Konsa wa kapab rekonèt tou sa yo te moutre ou yo se verite yo ye.</span> <span class="verse"><a name="5">5</a>¶ Nan tan Ewòd te wa nan peyi Jide a, te gen yon prèt yo te rele Zakari. Li te fè pati gwoup prèt Abiya yo. Madanm li te rele Elizabèt: se te yon moun ras Arawon, ansyen granprèt la.</span> <span class="verse"><a name="6">6</a>Yo tou de te mache dwat devan Bondye, yo t'ap swiv kòmandman Mèt la ansanm ak tout lalwa a san ankenn repwòch.</span> <span class="verse"><a name="7">7</a>Men, yo pa t' gen pitit paske Elizabèt pa t' kapab fè pitit. Yo tou de te fin vye granmoun.</span> <span class="verse"><a name="8">8</a>Yon jou, Zakari te desèvis kou prèt devan Bondye, paske se te tou gwoup pa l' la.</span> <span class="verse"><a name="9">9</a>Dapre koutim sèvis la, yo te tire osò pou chwazi yonn nan prèt yo pou antre nan tanp Mèt la pou ofri lansan an. Twouve fwa sa a, se Zakari ki te soti.</span> <span class="verse"><a name="10">10</a>Tout mas pèp la t'ap lapriyè deyò, antan Zakari menm te anndan ap ofri lansan an.</span> <span class="verse"><a name="11">11</a>Vwala, yon zanj Bondye parèt devan Zakari; li te kanpe sou bò dwat lotèl kote yo boule lansan an.</span> <span class="verse"><a name="12">12</a>Lè Zakari wè l', li sezi; li te pè anpil.</span> <span class="verse"><a name="13">13</a>Men zanj lan di li: Pa pè, Zakari. Bondye te tande lapriyè ou la. Elizabèt, madanm ou, pral ba ou yon pitit gason; ou va rele l' Jan.</span> <span class="verse"><a name="14">14</a>Ala kontan wa kontan lè pitit sa a va fèt! Anpil lòt moun va kontan tou lè sa a.</span> <span class="verse"><a name="15">15</a>L'ap yon grannèg devan Bondye, Mèt la; li p'ap bwè ni diven, ni ankenn alkòl. Depi nan vant manman li, l'ap anba pouvwa Sentespri a.</span> <span class="verse"><a name="16">16</a>L'ap fè anpil moun nan pèp Izrayèl la tounen vin jwenn Mèt la, Bondye yo a.</span> <span class="verse"><a name="17">17</a>L'ap mache devan Bondye nan menm lespri ak menm pouvwa pwofèt Eli te genyen an. L'ap fè papa vin byen ankò ak pitit; l'ap fè moun ki rebèl rive gen konprann tankou moun k'ap obeyi Bondye, l'ap pare yon pèp byen dispoze pou resevwa Mèt la.</span> <span class="verse"><a name="18">18</a>Zakari di zanj lan konsa: Ki jan pou m' fè kwè sa w'ap di m' la a se vre? Ala mwen fin vye, madanm mwen fin vye granmoun tou.</span> <span class="verse"><a name="19">19</a>Zanj lan reponn li: Mwen se Gabriyèl ki toujou kanpe nan sèvis devan Bondye. Se Bondye menm ki voye m' pale avè ou, pou m' pote bon nouvèl sa a ba ou.</span> <span class="verse"><a name="20">20</a>Men, paske ou pa kwè pawòl mwen yo ki gen pou rive nan tan yo, ou pral vin bèbè, ou p'ap ka pale jouk jou bagay sa yo va rive.</span> <span class="verse"><a name="21">21</a>Tout tan sa a, pèp la menm t'ap tann Zakari; yo te sezi wè jan l' te mize nan tanp lan.</span> <span class="verse"><a name="22">22</a>Men, lè Zakari soti, li pa t' kapab pale avèk yo. Lè sa a yo vin konprann li te gen yon vizyon nan tanp lan. Li t'ap fè yo yon bann siy ak men l', men li pa t' kapab pale.</span> <span class="verse"><a name="23">23</a>Lè tan sèvis li fini, Zakari tounen lakay li.</span> <span class="verse"><a name="24">24</a>Kèk tan apre sa, Elizabèt, madanm li, vin ansent. Li fè senk mwa kache lakay; li t'ap di:</span> <span class="verse"><a name="25">25</a>Gade sa Mèt la fè pou mwen non! Se koulye a sa fè l' plezi pou l' wete dezonè m' devan lèzòm.</span> <span class="verse"><a name="26">26</a>¶ Sou sizyèm mwa gwosès Elizabèt la, Bondye voye zanj Gabriyèl nan yon vil nan peyi Galile yo rele Nazarèt.</span> <span class="verse"><a name="27">27</a>Bondye te voye l' kay yon jennfi ki te fiyanse ak yon nonm yo rele Jozèf. Jozèf sa a, se te moun ras David. Yo te rele jennfi a Mari.</span> <span class="verse"><a name="28">28</a>Zanj lan antre lakay Mari, li di li: Bonjou, Mari, ou menm ki resevwa anpil favè. Mèt la avèk ou.</span> <span class="verse"><a name="29">29</a>Lè Mari tande pawòl sa yo, tèt li te boulvèse, li t'ap mande nan kè l' kisa bonjou sa a te vle di.</span> <span class="verse"><a name="30">30</a>Men, zanj lan di li: Pa pè, Mari. Ou jwenn favè nan men Bondye.</span> <span class="verse"><a name="31">31</a>Ou pral vin ansent, ou va fè yon pitit gason. Wa rele l' Jezi.</span> <span class="verse"><a name="32">32</a>L'ap vin yon grannèg, y'a rele li Pitit Bondye ki anwo nan syèl la. Mèt la, Bondye nou, va fè l' wa tankou David, gran granpapa li.</span> <span class="verse"><a name="33">33</a>La gouvènen pèp Izrayèl la pou tout tan, gouvènman l' lan p'ap janm fini.</span> <span class="verse"><a name="34">34</a>Mari di zanj lan konsa: Ki jan sa pral fè rive? Ala mwen poko janm konn gason!</span> <span class="verse"><a name="35">35</a>Zanj lan reponn li: Sentespri a pral vin sou ou; pouvwa Bondye ki anwo nan syèl la pral kouvri ou tankou yon lonbraj. Se pou sa tou, tipitit ki pral fèt la pral viv apa pou Bondye, y'a rele l' Pitit Bondye.</span> <span class="verse"><a name="36">36</a>Ou konnen Elizabèt, fanmi ou lan? Atout li fin vye a, men l' ansent yon pitit gason. Yo te di l' pa t' kapab fè pitit, men li deja sou sis mwa gwosès.</span> <span class="verse"><a name="37">37</a>Tou sa rive paske pa gen anyen Bondye pa ka fè.</span> <span class="verse"><a name="38">38</a>Mari di li: Men mwen, se sèvant Mèt la mwen ye. Mwen swate pou sa rive m' jan ou di a. Epi zanj lan kite li.</span> <span class="verse"><a name="39">39</a>¶ Nan menm epòk sa a, Mari soti, li pran chemen pou l' rive byen vit nan yon bouk nan mòn peyi Jide a.</span> <span class="verse"><a name="40">40</a>Li antre lakay Zakari, li di Elizabèt bonjou.</span> <span class="verse"><a name="41">41</a>Lè Elizabèt tande Mari di l' bonjou, pitit la pran sote nan vant li. Lamenm Elizabèt vin anba pouvwa Sentespri.</span> <span class="verse"><a name="42">42</a>Li pran pale byen fò, li di konsa: Nan tout fanm ki sou latè, ou menm ou se yon fanm Bondye beni anpil. Pitit ki nan vant ou a tou Bondye beni li.</span> <span class="verse"><a name="43">43</a>Kisa m' ye menm, pou manman Mèt mwen vin rann mwen vizit?</span> <span class="verse"><a name="44">44</a>Gade! Bonjou ou la poko rive nan zòrèy mwen, pitit la pran sote nan vant mwen tèlman li kontan.</span> <span class="verse"><a name="45">45</a>Ou se yon fanm beni! Paske, ou te kwè tout pawòl Mèt la voye di ou yo gen pou rive vre.</span> <span class="verse"><a name="46">46</a>Lè sa a Mari di: Nanm mwen ap chante pou Mèt la ki gen pouvwa.</span> <span class="verse"><a name="47">47</a>Lespri m' pran plezi nan Bondye ki delivrans mwen.</span> <span class="verse"><a name="48">48</a>Paske li voye je l' sou mwen, yon sèvant ki soumèt devan li. Wi, depi koulye a, epi pou tout tan, tout moun pral di: Ou se yon fanm Bondye beni!</span> <span class="verse"><a name="49">49</a>Paske Bondye ki gen tout pouvwa a fè anpil bèl bagay pou mwen. Non li, se yon non pou tout moun respekte.</span> <span class="verse"><a name="50">50</a>L'ap toujou gen pitye pou tout moun ki gen krentif pou li.</span> <span class="verse"><a name="51">51</a>Li fè lèzòm santi fòs ponyèt li. Li fè moun ki gen lògèy ak gwo lide nan kè yo pèdi tèt yo.</span> <span class="verse"><a name="52">52</a>Li desann chèf ki te byen chita nan fotèy yo. Li leve moun ki pa gen pretansyon yo.</span> <span class="verse"><a name="53">53</a>Li bay moun ki grangou yo anpil byen. Li voye rich yo ale san anyen.</span> <span class="verse"><a name="54">54</a>Li vin pote sekou bay pèp Izrayèl k'ap sèvi l' la. Li pa bliye fè wè jan li toujou gen kè sansib,</span> <span class="verse"><a name="55">55</a>pou Abraram ansanm ak tout ras li a, dapre pwomès li te fè zansèt nou yo.</span> <span class="verse"><a name="56">56</a>Mari pase twa mwa konsa ak Elizabèt. Apre sa, li tounen lakay li.</span> <span class="verse"><a name="57">57</a>¶ Lè jou pou Elizabèt akouche a rive, li fè yon pitit gason.</span> <span class="verse"><a name="58">58</a>Vwazinaj ak fanmi l' yo vin konnen jan Mèt la te fè Elizabèt yon gwo favè. Yo te kontan pou li.</span> <span class="verse"><a name="59">59</a>Sou wit jou, yo te vin pou sikonsi pitit la; yo te vle rele l' Zakari, menm non ak papa li.</span> <span class="verse"><a name="60">60</a>Men, manman l' di yo: Non, se Jan pou l' rele.</span> <span class="verse"><a name="61">61</a>Yo di l' konsa: Men, pa gen pesonn nan fanmi ou ki rele Jan.</span> <span class="verse"><a name="62">62</a>Yo fè papa a siy pou mande l' ki non li ta vle bay pitit la.</span> <span class="verse"><a name="63">63</a>Zakari mande yo yon ti tablo, epi li ekri: Se Jan ki non li. Yo tout te sezi.</span> <span class="verse"><a name="64">64</a>Menm lè a bouch li louvri, lang li lage, li t'ap pale, li t'ap chante pou Bondye byen fò.</span> <span class="verse"><a name="65">65</a>Tout moun ki te nan vwazinaj la te pè; nouvèl la t'ap mache bouch an bouch nan tout mòn Jidè a.</span> <span class="verse"><a name="66">66</a>Tout moun ki te tande pawòl sa yo t'ap kalkile nan kè yo; yonn t'ap di lòt: Kisa pitit sa a pral ye menm? Pouvwa Bondye a te avèk ti pitit la tout bon vre.</span> <span class="verse"><a name="67">67</a>¶ Zakari, papa Jan, vin anba pouvwa Sentespri. Latou, li pran fè konnen pawòl Bondye te mete nan bouch li:</span> <span class="verse"><a name="68">68</a>Ann chante pou Mèt la, Bondye pèp Izrayèl la. Paske, li vin sove pèp li a, li delivre yo anba esklavaj.</span> <span class="verse"><a name="69">69</a>Li voye yon moun avek gwo pouvwa pou delivre nou. Se nan laras David, sèvitè Bondye a, li soti.</span> <span class="verse"><a name="70">70</a>Se sa menm Bondye te fè konnen nan bouch pwofèt li yo depi nan tan lontan.</span> <span class="verse"><a name="71">71</a>Li te pwomèt li t'ap delivre nou anba lènmi nou yo, ak anba tout moun ki rayi nou yo.</span> <span class="verse"><a name="72">72</a>Se konsa la gen pitye pou zansèt nou yo. Li chonje kontra li menm Bondye te pase ak yo a.</span> <span class="verse"><a name="73">73</a>Dapre sèman li te fè bay Abraram, zansèt nou an.</span> <span class="verse"><a name="74">74</a>Li te di l' konsa: Lè la fin delivre nou anba lènmi nou yo, la fè nou sèvi l' san nou p'ap bezwen pè.</span> <span class="verse"><a name="75">75</a>Wi, la fè nou viv apa pou Bondye, la fè nou mache dwat devan li chak jou nan lavi nou.</span> <span class="verse"><a name="76">76</a>Kanta ou menm, pitit mwen, y'a rele ou: Pwofèt Bondye ki anwo nan syèl la. Paske, wa pran devan Mèt la pou pare chemen an pou li.</span> <span class="verse"><a name="77">77</a>Ou pral moutre pèp la ki jan l'ap delivre yo, ki jan l'ap padonnen peche yo.</span> <span class="verse"><a name="78">78</a>Tou sa, paske Bondye nou an gen kè sansib, li renmen nou anpil. L'ap fè yon limyè soti anwo vin klere nou tankou solèy k'ap leve.</span> <span class="verse"><a name="79">79</a>Li gen pou l' klere tout moun k'ap viv nan fènwa ak nan lonbraj lanmò. Li gen pou l' fè nou mache nan chemen k'ap ban nou kè poze a.</span> <span class="verse"><a name="80">80</a>Ti pitit la menm t'ap grandi, lespri l' t'ap devlope. Li te rete nan dezè a jouk jou pou l' te parèt an piblik devan pèp Izrayèl la.</span> </p></div</div></div></body></html>