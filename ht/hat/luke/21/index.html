<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 21</strong></div><p><span class="verse"><a name="1">1</a>¶ Jezi pwonmennen je l' toupatou nan tanp lan, epi li wè moun rich yo ki t'ap mete lajan nan bwat kote yo mete ofrann nan tanp lan.</span> <span class="verse"><a name="2">2</a>Li wè yon pòv vèv tou ki t'ap mete de ti kòb kwiv.</span> <span class="verse"><a name="3">3</a>Li di: Sa m'ap di nou la a, se vre wi: pòv vèv sa a bay plis pase tout lòt moun yo.</span> <span class="verse"><a name="4">4</a>Paske, tout moun sa yo, se sa yo pa bezwen yo mete nan bwat la; men li menm, nan tout mizè li, li bay tou sa l' te gen pou l' viv.</span> <span class="verse"><a name="5">5</a>¶ Te gen kèk moun ki t'ap pale sou tanp lan; yo t'ap di jan li te byen dekore avèk bèl wòch li yo ansanm ak tout bèl bagay moun te ofri bay Bondye. Lè sa a, Jezi di:</span> <span class="verse"><a name="6">6</a>Nou wè tout bagay sa yo, yon jou, p'ap gen de wòch k'ap kanpe yonn sou lòt. Tou sa pral kraze nèt vide atè.</span> <span class="verse"><a name="7">7</a>Yo mande li: Mèt, kilè sa va rive? Kisa ki va fè nou konnen lè tout bagay sa yo prèt pou rive?</span> <span class="verse"><a name="8">8</a>Jezi di yo: Atansyon pou pesonn pa twonpe nou. Paske, plizyè moun va vin sou non mwen, y'a di se yo menm ki Kris la, ou ankò jou a rive! Pa koute yo.</span> <span class="verse"><a name="9">9</a>Lè n'a pran nouvèl lagè ak revolisyon k'ap fèt, nou pa bezwen pè. Fòk bagay sa yo rive anvan. Men, se p'ap ankò lafen an sa.</span> <span class="verse"><a name="10">10</a>Li di yo ankò: Yon pèp va goumen ak yon lòt pèp; yon peyi va atake yon lòt peyi.</span> <span class="verse"><a name="11">11</a>Va gen gwo tranblemanntè. Nan divès kote va gen grangou ak epidemi. Lè sa a, va gen bagay terib ak gwo kokenn chenn siy k'ap parèt nan syèl la.</span> <span class="verse"><a name="12">12</a>Men anvan tou sa, y'ap arete nou, y'ap maltrete nou; y'ap trennen nou nan sinagòg pou yo jije nou; y'ap mete nou nan prizon, y'ap fè nou konparèt devan wa ak chèf gouvènman poutèt mwen.</span> <span class="verse"><a name="13">13</a>Se va yon bèl okazyon pou nou kanpe pale verite a.</span> <span class="verse"><a name="14">14</a>Mete sa byen nan tèt nou: nou pa bezwen bat tèt nou pou nou konnen davans ki jan nou pral fè defans nou.</span> <span class="verse"><a name="15">15</a>Se mwen menm ki va mete pawòl nan bouch nou, ki va ban nou konprann. Konsa, nan moun ki nan kont avèk nou yo, yo yonn p'ap ka kenbe tèt ak nou, ni yo p'ap kapab demanti sa n'a di.</span> <span class="verse"><a name="16">16</a>Lè sa a, se papa nou ak manman nou, frè nou, pwòp fanmi nou ak bon zanmi nou ki va denonse nou, y'ap fè touye anpil nan nou.</span> <span class="verse"><a name="17">17</a>Tout moun pral rayi nou poutèt mwen.</span> <span class="verse"><a name="18">18</a>Men, pa yon grenn cheve nan tèt nou p'ap pèdi.</span> <span class="verse"><a name="19">19</a>Kenbe fèm, se konsa n'a sove lavi nou.</span> <span class="verse"><a name="20">20</a>¶ Lè n'a wè yon bann lame ap sènen lavil Jerizalèm toupatou, n'a konnen lè sa a yo prèt pou kraze l' nèt.</span> <span class="verse"><a name="21">21</a>Wi, lè sa a tout moun ki nan peyi Jide, se sove al nan mòn; moun ki nan mitan lavil Jerizalèm, se kouri met deyò. Moun ki nan jaden p'ap bezwen antre lavil.</span> <span class="verse"><a name="22">22</a>Jou sa yo, se va Jou Chatiman, lè tou sa ki te ekri nan Liv la pral rive.</span> <span class="verse"><a name="23">23</a>Lè sa a, se p'ap ti lapenn pou fanm ansent ak nouris yo, paske va gen yon gwo dezolasyon nan peyi a: kòlè Bondye pral tonbe sou pèp sa a.</span> <span class="verse"><a name="24">24</a>Y'ap touye yo ak nepe, y'ap mete men sou yo, y'ap depòte yo nan tout lòt peyi. Pou lavil Jerizalèm lan menm, moun lòt nasyon yo gen pou yo foule l' anba pye yo, jouk tan dèle yo ba yo a va bout.</span> <span class="verse"><a name="25">25</a>Gen siy ki pou parèt nan solèy, nan lalin ak nan zetwal yo. Sou latè menm, tout pèp yo pral pran tranble, yo p'ap konn sa pou yo fè devan gwo bri lanmè a ap fè ak lanm li yo.</span> <span class="verse"><a name="26">26</a>Gen moun k'ap mouri tèlman y'ap pè lè y'a chonje malè ki pral rive sou tout latè, paske pouvwa ki nan syèl yo va tranble.</span> <span class="verse"><a name="27">27</a>Lè sa a, y'a wè m', mwen menm, Moun Bondye voye nan lachè a, ap vini nan yon nwaj, avèk anpil pouvwa, nan mitan yon bann bèl bagay.</span> <span class="verse"><a name="28">28</a>Lè bagay sa yo va kòmanse rive, leve kanpe, leve tèt nou, paske Bondye p'ap lwen vin delivre nou.</span> <span class="verse"><a name="29">29</a>¶ Epi Jezi di yo yon parabòl: Gade pye fig frans lan ak tout lòt pyebwa yo.</span> <span class="verse"><a name="30">30</a>Lè nou wè yo kòmanse ap boujonnen, nou tou konnen lete sou nou.</span> <span class="verse"><a name="31">31</a>Menm jan an tou, lè n'a wè bagay sa yo rive, nou mèt konnen Gouvènman Bondye ki Wa a toupre.</span> <span class="verse"><a name="32">32</a>Sa m'ap di nou la a, se vre wi: gen moun k'ap viv koulye a ki p'ap gen tan mouri anvan tout bagay sa yo rive.</span> <span class="verse"><a name="33">33</a>Syèl la ak tout tè a va pase, men pawòl mwen yo p'ap janm pase.</span> <span class="verse"><a name="34">34</a>Pran prekosyon nou, pa kite banbòch, bweson ak traka lavi sa a chaje tèt nou pou jou a pa rive sou nou lè n' pa ta kwè.</span> <span class="verse"><a name="35">35</a>Paske, jou sa a ap tonbe tankou yon privye sou tout moun ki rete sou latè.</span> <span class="verse"><a name="36">36</a>Pa kite dòmi pran nou, lapriyè tout tan; konsa n'a gen fòs pou n' chape anba tou sa ki gen pou rive, pou n' ka kanpe dwat devan Moun Bondye voye nan lachè a.</span> <span class="verse"><a name="37">37</a>Tout lajounen Jezi te nan tanp lan, li t'ap moutre moun yo anpil bagay. Men, lè solèy fin kouche, li te konn soti al pase nwit sou mòn Oliv la.</span> <span class="verse"><a name="38">38</a>Chak maten, byen bonè, tout pèp la te konn al jwenn li nan tanp lan pou tande sa l' t'ap di.</span> </p></div</div></div></body></html>