<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 15</strong></div><p><span class="verse"><a name="1">1</a>¶ Tout pèseptè kontribisyon yo ak moun k'ap fè sa ki mal yo t'ap pwoche bò kot Jezi pou tande sa l' t'ap di.</span> <span class="verse"><a name="2">2</a>Farizyen yo ak dirèktè lalwa yo t'ap babye. Yo t'ap di: Nonm sa a ap resevwa moun k'ap fè sa ki mal, epi l'ap manje ak yo.</span> <span class="verse"><a name="3">3</a>Lè sa a, Jezi di yo parabòl sa a:</span> <span class="verse"><a name="4">4</a>Sipoze yonn nan nou gen san (100) mouton. Si l' pèdi yonn ladan yo, èske li p'ap kite katrevendisnèf lòt mouton yo nan dezè a, pou li al dèyè sak pèdi a? L'ap chache l' jouk li jwenn li.</span> <span class="verse"><a name="5">5</a>Lè l' jwenn li, l'ap mete l' sou zepòl li ak kè kontan.</span> <span class="verse"><a name="6">6</a>Lè l' tounen lakay li avè l', l'ap rele tout zanmi l' ak tout vwazen l' yo, l'ap di yo: vin fè fèt avè m', mwen jwenn mouton m' ki te pèdi a.</span> <span class="verse"><a name="7">7</a>Konsa tou, m'ap di nou, va gen plis kontantman nan syèl la pou yon sèl moun ki t'ap fè sa ki mal epi ki tounen vin jwenn Bondye, pase pou katrevendisnèf moun k'ap mache dwat, ki pa bezwen tounen vin jwenn Bondye.</span> <span class="verse"><a name="8">8</a>Osinon ankò, sipoze yon fanm ki gen dis pyès lajan. Si li pèdi yonn ladan yo, èske li p'ap limen lanp, bale tout kay la, chache nan tout ti kwen jouk li jwenn li?</span> <span class="verse"><a name="9">9</a>Lè l' jwenn li, l'ap rele zanmi l' ak vwazen li yo, l'ap di yo: vin fè fèt avè m'; mwen jwenn pyès lajan m' ki te pèdi a.</span> <span class="verse"><a name="10">10</a>Konsa tou, m'ap di nou sa, gen kontantman nan mitan zanj Bondye yo pou yon sèl moun ki t'ap viv nan peche epi ki tounen vin jwenn Bondye.</span> <span class="verse"><a name="11">11</a>¶ Jezi di ankò: Vwala, se te yon nonm ki te gen de pitit gason.</span> <span class="verse"><a name="12">12</a>Pi piti a di papa l': Papa, ban m' pa m' nan byen nou yo. Lè sa a, papa a separe byen l' yo bay tou de.</span> <span class="verse"><a name="13">13</a>Kèk jou apre, ti gason an ranmase tout afè l', li pati, li ale nan yon peyi byen lwen. Antan li la, li lage kò l' nan banbòch, li gaspiye tout lajan l'.</span> <span class="verse"><a name="14">14</a>Lè msye fin depanse tout lajan l', yon gwo grangou tonbe sou peyi a. Lè sa a, li vin nan nesesite.</span> <span class="verse"><a name="15">15</a>li al mande travay lakay yon abitan nan peyi a. Abitan an voye l' nan jaden l' al gade kochon.</span> <span class="verse"><a name="16">16</a>Lè sa a, li ta byen renmen plen vant li ak sa kochon yo t'ap manje a, men pesonn pa t' ba li.</span> <span class="verse"><a name="17">17</a>Se lè sa a atò li pran kalkile sou sitiyasyon l'. Li di konsa: Gade kantite moun k'ap travay kay papa m' pou lajan! Yo jwenn manje depase sa yo ka manje. Epi mwen menm, m'ap mouri grangou isit la.</span> <span class="verse"><a name="18">18</a>M'ap leve, mwen pral tounen jwenn papa m', m'ap di li: Papa, mwen peche kont Bondye, mwen peche kont ou menm tou.</span> <span class="verse"><a name="19">19</a>Mwen pa merite pou ou konsidere m' pou pitit ou ankò. Gade m' tankou yonn nan moun k'ap travay avè ou yo.</span> <span class="verse"><a name="20">20</a>Li leve vre, li pran chemen tounen kay papa li. Msye te byen lwen kay la toujou lè papa a wè li. Kè papa a fè l' mal, li kouri al rankontre l', li pase men l' nan kou pitit la epi li bo li.</span> <span class="verse"><a name="21">21</a>Pitit la di li: Papa, mwen peche kont Bondye, mwen peche kont ou menm tou; mwen pa merite pou ou konsidere m' pou pitit ou ankò.</span> <span class="verse"><a name="22">22</a>Men, papa a di domestik li yo: Ale vit. Pote pi bèl rad la, mete l' sou li pou mwen. Mete yon bag nan dwèt li, mete soulye nan pye li.</span> <span class="verse"><a name="23">23</a>Al chache jenn ti towo nou t'ap angrese a, touye l'. Ann fete, ann manje.</span> <span class="verse"><a name="24">24</a>Paske, pitit gason m' sa a te mouri, men li tounen vivan ankò; li te pèdi, koulye a mwen jwenn li. Epi, yo kòmanse fè fèt.</span> <span class="verse"><a name="25">25</a>Lè sa a, pi gran gason an te nan jaden. Antan l'ap soti nan jaden, lè l' rive pre kay la, li tande mizik la ak vwa moun k'ap danse yo.</span> <span class="verse"><a name="26">26</a>Li rele yonn nan domestik yo, li mande li: Sak genyen?</span> <span class="verse"><a name="27">27</a>Domestik la di li: Ti frè ou la tounen. Papa ou fè touye jenn ti towo nou t'ap angrese a, paske li jwenn msye an sante.</span> <span class="verse"><a name="28">28</a>Gran frè a fè kòlè, li derefize antre nan kay la. Papa a soti, li mande l' pou l' antre.</span> <span class="verse"><a name="29">29</a>Men, gran frè a reponn papa a: Gade tout tan mwen genyen depi m'ap sèvi ou; mwen pa janm derespekte lòd ou. Men, ou pa janm ban m' yon ti kabrit menm pou m' fè fèt ak zanmi m' yo.</span> <span class="verse"><a name="30">30</a>Men, lè pitit gason ou lan tounen, li menm ki fin gaspiye tout byen ou yo ak jennès, se pou li ou fè touye jenn towo nou t'ap angrese a.</span> <span class="verse"><a name="31">31</a>Papa a di li: Pitit mwen, ou toujou la avè m'; tout sa m' genyen se pou ou.</span> <span class="verse"><a name="32">32</a>Men, fòk kanmenm nou te fè fèt, nou pa t' ka pa kontan, paske frè ou la te mouri, men li tounen vivan, li te pèdi, mwen jwenn li koulye a.</span> </p></div</div></div></body></html>