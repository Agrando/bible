<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 19</strong></div><p><span class="verse"><a name="1">1</a>¶ Jezi antre Jeriko, li t'ap travèse lavil la.</span> <span class="verse"><a name="2">2</a>Te gen yon nonm nan lavil la yo rele Zache. Li te chèf pèseptè kontribisyon yo, se te yon nonm rich.</span> <span class="verse"><a name="3">3</a>Li t'ap chache wè ki moun Jezi ye. Men, li te yon nonm ti tay. Akòz foul moun yo, li pa t' kapab rive wè li.</span> <span class="verse"><a name="4">4</a>Li pran kouri devan; li moute sou yon pye sikomò pou l' wè Jezi ki te gen pou l' te pase bò la.</span> <span class="verse"><a name="5">5</a>Lè Jezi rive la, li leve je l' anlè, li di l': Zache, fè vit desann. Fòk mwen fè ladesant lakay ou jòdi a.</span> <span class="verse"><a name="6">6</a>Zache prese desann, li resevwa Jezi ak kè kontan.</span> <span class="verse"><a name="7">7</a>Lè yo wè sa, tout moun pran babye, yo t'ap di: Men nonm lan fè ladesant kay yon nonm ki plen peche.</span> <span class="verse"><a name="8">8</a>Zache leve kanpe, li di Jezi konsa: Koute, Mèt. Mwen pral bay pòv mwatye tout byen mwen genyen. Si mwen te twonpe yon moun pou m' pran lajan l', mwen pral rann li kat fwa lavalè.</span> <span class="verse"><a name="9">9</a>Jezi di li: Jòdi a, kay sa a delivre paske nonm sa a se yon pitit Abraram li ye tou.</span> <span class="verse"><a name="10">10</a>Moun Bondye voye nan lachè a vin chache sa ki te pèdi pou l' delivre yo.</span> <span class="verse"><a name="11">11</a>¶ Apre sa, Jezi rakonte yon parabòl pou moun ki te fèk tande pawòl sa yo. Paske li te toupre lavil Jerizalèm lan, yo te kwè gouvènman Bondye ki Wa a tapral parèt touswit.</span> <span class="verse"><a name="12">12</a>Men sa l' di yo: Vwala, se te yon nonm gran fanmi ki te al nan yon peyi byen lwen. Li te al fè yo ba l' otorite pou l' wa, apre sa pou l' te tounen lakay li ankò.</span> <span class="verse"><a name="13">13</a>Anvan li ale, li rele dis nan domestik li yo, li ba yo chak yon pyès lò, li di yo: Fè lajan an travay jouk mwen tounen.</span> <span class="verse"><a name="14">14</a>Men, pwòp moun peyi l' yo te rayi li. Yo voye kèk mesaje dèyè l' pou di: Nou pa vle nonm sa a pou wa nou.</span> <span class="verse"><a name="15">15</a>Malgre sa, yo bay nonm lan otorite pou l' wa, epi l' tounen nan peyi li. Lè sa a, li fè rele domestik li te bay lajan yo pou yo vin kote l': li te bezwen konnen ki benefis yo chak te fè.</span> <span class="verse"><a name="16">16</a>Premye a vini, li di: Monwa, pyès lò ou te ban mwen an rapòte dis pyès ankò.</span> <span class="verse"><a name="17">17</a>Wa a di l': Sa se bèl bagay. Ou se yon bon domestik. M'ap mete ou gouvènen dis vil, paske ou te fè ti travay sa a byen.</span> <span class="verse"><a name="18">18</a>Dezyèm lan vini, li di: Monwa, pyès lò ou te ban mwen an rapòte senk lòt pyès.</span> <span class="verse"><a name="19">19</a>Wa a di l': Ou menm, m'ap mete ou gouvènen senk vil.</span> <span class="verse"><a name="20">20</a>Yon lòt vini, li di: Monwa, men pyès lò ou la. Mwen te sere l' nan yon mouchwa.</span> <span class="verse"><a name="21">21</a>Mwen te pè ou, paske ou se yon nonm ki di: ou pran sa ki pa pou ou, ou rekòlte sa ou pa simen.</span> <span class="verse"><a name="22">22</a>Wa a reponn: Gade jan ou se yon move domestik! M'ap jije ou ak pawòl ki sot nan bouch ou. Ou te konnen m' se yon nonm ki di, mwen pran sa ki pa pou mwen, mwen rekòlte sa m' pa simen,</span> <span class="verse"><a name="23">23</a>poukisa ou pa t' mete lajan m' labank; lè m' ta tounen, mwen ta wete l' ak yon enterè.</span> <span class="verse"><a name="24">24</a>Li di moun ki te la yo: Wete lajan an nan men li. Bay nonm ki gen dis pyès yo li.</span> <span class="verse"><a name="25">25</a>Yo di l': Men, monwa, li gen dis pyès deja.</span> <span class="verse"><a name="26">26</a>Mwen di nou: Moun ki genyen deja a, y'a ba li ankò; men moun ki pa gen anyen menm lan, y'a wete nan men l' menm ti sa l' te genyen an.</span> <span class="verse"><a name="27">27</a>Kanta lènmi m' yo ki pa t' vle mwen pou wa yo, mennen yo isit, touye yo la devan je mwen.</span> <span class="verse"><a name="28">28</a>¶ Apre Jezi fin pale konsa, li pran mache devan yo pou li al Jerizalèm.</span> <span class="verse"><a name="29">29</a>Lè Jezi rive toupre Betfaje ak Betani, bò ti mòn Oliv la, li pran de nan disip li yo, li voye yo devan,</span> <span class="verse"><a name="30">30</a>li di yo konsa: Ale nan bouk ki devan nou an. Lè n'a rive, n'a jwenn yon jenn ti bourik mare; pesonn pa kò janm moute sou li. Lage l', mennen l' ban mwen.</span> <span class="verse"><a name="31">31</a>Nenpòt moun ki mande nou: Poukisa n'ap lage l'? N'a reponn: Se Mèt la ki bezwen li.</span> <span class="verse"><a name="32">32</a>De disip yo ale; yo jwenn tout bagay jan Jezi te di yo a.</span> <span class="verse"><a name="33">33</a>Pandan y'ap lage ti bourik la, mèt li di yo: Poukisa n'ap lage ti bourik la?</span> <span class="verse"><a name="34">34</a>Yo reponn: Se Mèt la ki bezwen li.</span> <span class="verse"><a name="35">35</a>Apre sa, yo mennen ti bourik la bay Jezi. Yo mete rad yo sou do ti bourik la, yo fè Jezi moute sou li.</span> <span class="verse"><a name="36">36</a>Pandan Jezi t'ap vanse sou bourik la, moun yo tann rad yo atè sou tout chemen an.</span> <span class="verse"><a name="37">37</a>Lè l' rive toupre Jerizalèm, nan ladesant mòn Oliv la, yon sèl kontantman pran tout foul moun ki t'ap swiv li yo; yo pran fè lwanj Bondye byen fò pou tout mirak yo te wè.</span> <span class="verse"><a name="38">38</a>Yo t'ap di: benediksyon pou Wa ki vini nan non Mèt la! Kè poze pou tout moun nan syèl la! Lwanj pou Bondye!</span> <span class="verse"><a name="39">39</a>Te gen kèk farizyen nan mitan foul la. Yo di Jezi konsa: Mèt, manyè fè disip ou yo pe bouch yo non.</span> <span class="verse"><a name="40">40</a>Jezi reponn: M'ap di nou sa: si yo pe bouch yo, wòch yo va pran rele.</span> <span class="verse"><a name="41">41</a>¶ Lè Jezi rive toupre lavil la, li wè l', li pran kriye sou li,</span> <span class="verse"><a name="42">42</a>li di: Si sèlman, jòdi a ou te kapab konprann, ou menm tou, bagay ki pou fè kè ou poze? Men, koulye a, yo kache; ou pa kapab wè yo!</span> <span class="verse"><a name="43">43</a>Gen yon tan k'ap vin sou ou: lè sa a, lènmi ou yo va sènen ou toupatou, y'a fèmen ou nèt, y'a kwense ou sou tout bò.</span> <span class="verse"><a name="44">44</a>Y'a detwi ou nèt ansanm ak tout moun ki nan mitan ou yo. Yo p'ap kite yon wòch kanpe sou yon lòt, paske ou pa t' rekonèt jou Bondye te vin pote ou sekou a.</span> <span class="verse"><a name="45">45</a>Jezi antre nan tanp lan, li pran chase tout moun ki t'ap vann yo.</span> <span class="verse"><a name="46">46</a>Li di yo: Men sa ki ekri: Se pou kay mwen an yon kay kote moun vin lapriyè nan pye m'; men, nou menm, nou fè l' tounen kachèt vòlè.</span> <span class="verse"><a name="47">47</a>Chak jou, Jezi te nan tanp lan, li t'ap moutre moun yo anpil bagay. Chèf prèt yo, dirèktè lalwa yo ak chèf pèp la t'ap chache ki jan pou yo touye li.</span> <span class="verse"><a name="48">48</a>Men, yo pa t' kapab jwenn yon jan pou yo te fè sa, paske tout pèp la t'ap koute sa l' t'ap di san yo pa pèdi yon mo.</span> </p></div</div></div></body></html>