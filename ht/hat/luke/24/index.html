<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 24</strong></div><p><span class="verse"><a name="1">1</a>¶ Nan dimanch maten, byen bonè, medam yo ale nan kavo a. Yo te pote lwil santi bon yo te pare pou benyen kò a.</span> <span class="verse"><a name="2">2</a>Yo jwenn wòch ki te fèmen kavo a te woule byen lwen soti devan bouch kavo a.</span> <span class="verse"><a name="3">3</a>Yo antre, men yo pa jwenn kò Seyè Jezi.</span> <span class="verse"><a name="4">4</a>Yo te la konsa, yo pa t' konn sa pou yo te fè lè de moun parèt devan yo ak rad yo byen klere.</span> <span class="verse"><a name="5">5</a>Medam yo te pè anpil. Yo bese tèt yo atè; men de moun yo di yo konsa: Poukisa n'ap chache moun vivan an nan mitan mò yo?</span> <span class="verse"><a name="6">6</a>(Li pa isit; li leve soti vivan nan lanmò.) Chonje sa l' te di nou lè l' te Galile a:</span> <span class="verse"><a name="7">7</a>Moun Bondye voye nan lachè a gen pou tonbe anba men pechè yo; yo gen pou yo kloure l' sou yon kwa. Men, sou twa jou l'ap leve soti vivan ankò.</span> <span class="verse"><a name="8">8</a>Yo vin chonje pawòl Jezi te di yo.</span> <span class="verse"><a name="9">9</a>Yo soti kite kavo a, y' al rakonte onz disip yo ak lòt moun yo tout bagay sa yo.</span> <span class="verse"><a name="10">10</a>Men non medam yo: se te Mari, moun Magdala a, Jan ak Mari, manman Jak. Te gen lòt fanm avèk yo tou. Yo menm tou, yo te rakonte apòt yo menm bagay la.</span> <span class="verse"><a name="11">11</a>Men, apòt yo te pran sa medam yo t'ap di a pou istwa san sans, yo pa t' kwè yo.</span> <span class="verse"><a name="12">12</a>Lè sa a, Pyè leve, li kouri al nan kavo a. Li bese, li wè dra mò a sèlman. Apre sa, li tounen lakay li. Li te sezi anpil pou sak te rive a.</span> <span class="verse"><a name="13">13</a>¶ Menm jou sa a, te gen de disip ki tapral nan yon bouk yo rele Emayis. Bouk la te yon ti distans onz kilomèt konsa ak lavil Jerizalèm.</span> <span class="verse"><a name="14">14</a>De disip yo t'ap koze sou tou sa ki te pase.</span> <span class="verse"><a name="15">15</a>Yo t'ap pale, yo t'ap diskite yonn ak lòt. Lè sa a, Jezi pwoche bò kote yo, li tanmen fè wout ak yo.</span> <span class="verse"><a name="16">16</a>Yo te wè l', men te gen kichòy ki te anpeche yo rekonèt li.</span> <span class="verse"><a name="17">17</a>Li di yo: Sou kisa n'ap pale konsa antan n'ap mache a? Yo rete yo kanpe tou tris.</span> <span class="verse"><a name="18">18</a>Yonn ladan yo ki te rele Kleopas reponn li: Gen lè ou se sèl moun k'ap viv lavil Jerizalèm ki pa konn sak te rive nan senmenn ki sot pase a?</span> <span class="verse"><a name="19">19</a>Li di yo: Ki sak te rive konsa? Yo reponn li: Tou sak te rive Jezi, moun Nazarèt la. Nonm sa a te yon gwo pwofèt devan Bondye ak devan tout pèp la: li te fè anpil bèl bagay epi li te pale byen.</span> <span class="verse"><a name="20">20</a>Enben, chèf prèt yo ak otorite nou yo fè yo kondannen l' amò, epi yo kloure l' sou yon kwa.</span> <span class="verse"><a name="21">21</a>Nou te gen espwa se li menm ki t'ap vin delivre pep Izrayèl la. Men, jòdi a fè twa jou depi bagay sa yo pase.</span> <span class="verse"><a name="22">22</a>Fòk nou di ou tou gen kèk fanm nan gwoup nou an ki fè nou byen sezi. Yo te al nan kavo a granmaten jòdi a.</span> <span class="verse"><a name="23">23</a>Men, yo pa jwenn kò a. Yo tounen vin rakonte te gen zanj Bondye ki te parèt devan yo, ki te di yo li vivan.</span> <span class="verse"><a name="24">24</a>Gen kèk zanmi nou yo ki al nan kavo a tou. Yo jwenn tout bagay jan medam yo te di l' la; men li menm, yo pa wè li.</span> <span class="verse"><a name="25">25</a>Lè sa a Jezi di yo: Ala moun san konprann! Ki jan lespri nou fè lou pou kwè tou sa pwofèt yo te di konsa!</span> <span class="verse"><a name="26">26</a>Eske se pa pou Kris la te soufri bagay sa yo anvan pou l' te resevwa lwanj li?</span> <span class="verse"><a name="27">27</a>Epi li pran esplike yo tou sa ki te ekri sou li nan Liv yo; li kòmanse ak Liv Moyiz yo, li pase nan tout Liv pwofèt yo.</span> <span class="verse"><a name="28">28</a>Lè yo rive toupre ti bouk kote yo t'ap prale a, Jezi fè tankou li ta vle al pi lwen.</span> <span class="verse"><a name="29">29</a>Yo kenbe l', yo di li: Rete avèk nou non. Solèy fin kouche, pral fènwa. Li antre pou l' rete ak yo.</span> <span class="verse"><a name="30">30</a>Li chita bò tab la ak yo pou manje. Li pran pen, li di Bondye mèsi, li kase l', epi li ba yo li.</span> <span class="verse"><a name="31">31</a>Menm lè a, je yo louvri, yo rekonèt li. Men, li disparèt lamenm devan yo.</span> <span class="verse"><a name="32">32</a>Yonn pran di lòt: Eske nou pa t' santi tankou yon dife k'ap boule nan kè nou lè l' t'ap pale avèk nou sou tout wout la, lè l' t'ap esplike nou sak te ekri nan Liv yo?</span> <span class="verse"><a name="33">33</a>Latou, yo leve, yo tounen Jerizalèm. Lè yo rive, yo jwenn onz disip yo reyini ak zanmi yo.</span> <span class="verse"><a name="34">34</a>Yo tout yo t'ap di: Se vre wi, Seyè a leve vivan. Simon wè li.</span> <span class="verse"><a name="35">35</a>Lè sa a, de disip yo pran rakonte sak te rive yo sou wout la, ki jan yo te rekonèt li lè l' te kase pen an.</span> <span class="verse"><a name="36">36</a>¶ Pandan yo t'ap pale konsa, Jezi li menm vin kanpe nan mitan yo, li di yo: benediksyon Bondye sou nou tout.</span> <span class="verse"><a name="37">37</a>Yo te pè, yo pran tranble: yo te kwè se yon revenan.</span> <span class="verse"><a name="38">38</a>Men, Jezi di yo: Poukisa nou pè konsa? Pouki tout lide sa yo nan tèt nou?</span> <span class="verse"><a name="39">39</a>Gade men m' ak pye m' yo. Se mwen menm wi. Nou mèt mangen m'. Gade m' byen: yon revenan pa gen vyann ak zo jan nou wè m' genyen an.</span> <span class="verse"><a name="40">40</a>Antan li t'ap di yo sa, li moutre yo men l' ak pye l' yo.</span> <span class="verse"><a name="41">41</a>Yon sèl kè kontan pran disip yo, men yo pa t' kwè toujou sitèlman yo te sezi. Lè sa a, Jezi di yo: Eske nou gen kichòy la a pou manje?</span> <span class="verse"><a name="42">42</a>Yo ofri l' yon moso pwason boukannen.</span> <span class="verse"><a name="43">43</a>Li pran l', li manje l' devan je yo.</span> <span class="verse"><a name="44">44</a>Epi li di yo: Men sa m' t'ap di nou an lè m' te la avèk nou toujou a. Tou sa ki te ekri sou mwen nan lalwa Moyiz la, nan Liv pwofèt yo, menm nan sòm yo, fòk tou sa te rive.</span> <span class="verse"><a name="45">45</a>Lè sa a, li louvri lespri yo pou yo te ka konprann tou sa ki te ekri nan Liv yo.</span> <span class="verse"><a name="46">46</a>Li di yo: Men sa ki te ekri: Kris la gen pou l' soufri jouk li mouri, men sou twa jou li gen pou l' soti vivan nan lanmò.</span> <span class="verse"><a name="47">47</a>Y'a pran non l' pou yo mache fè konnen mesaj la nan tout peyi, kòmanse lavil Jerizalèm, pou mande tout moun pou yo tounen vin jwenn Bondye pou yo ka resevwa padon peche yo.</span> <span class="verse"><a name="48">48</a>Nou temwen tout bagay sa yo.</span> <span class="verse"><a name="49">49</a>Mwen menm, mapral voye ban nou sa Papa m' te pwomèt la. Nou menm, rete lavil Jerizalèm jouk pouvwa k'ap soti anwo nan syèl la va desann sou nou.</span> <span class="verse"><a name="50">50</a>¶ Apre sa, li mennen yo an deyò lavil la, bò Betani, epi li leve men li pou l' beni yo.</span> <span class="verse"><a name="51">51</a>Antan l'ap beni yo konsa, li separe ak yo, li moute nan syèl la.</span> <span class="verse"><a name="52">52</a>Yo menm menm, lè yo fin adore l', yo tounen lavil Jerizalèm ak yon gwo kè kontan.</span> <span class="verse"><a name="53">53</a>Se tout tan yo te nan tanp lan ap fè lwanj Bondye.</span> </p></div</div></div></body></html>