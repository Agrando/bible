<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 4</strong></div><p><span class="verse"><a name="1">1</a>¶ Jezi tounen soti bò larivyè Jouden an; li te anba pouvwa Sentespri. Se konsa Lespri Bondye a mennen l' nan dezè a.</span> <span class="verse"><a name="2">2</a>Se la Satan vin tante l' pandan karant jou. Tout jou sa yo li pa t' manje anyen menm. Apre jou sa yo fin pase, li te grangou.</span> <span class="verse"><a name="3">3</a>Satan di l' konsa: Si ou se Pitit Bondye, bay wòch sa a lòd pou l' tounen pen.</span> <span class="verse"><a name="4">4</a>Jezi reponn li: Men sa ki ekri: Moun pa ka viv ak pen sèlman.</span> <span class="verse"><a name="5">5</a>Satan mennen l' yon kote ki wo. Yon sèl kou, li moutre l' tout peyi ki sou latè.</span> <span class="verse"><a name="6">6</a>Li di Jezi konsa: M'ap ba ou tout pouvwa ak tout richès peyi sa yo. Yo renmèt tout bagay sa yo nan men mwen, mwen ka bay moun mwen vle yo.</span> <span class="verse"><a name="7">7</a>Si ou mete ajenou devan m', tout bagay sa yo pou ou.</span> <span class="verse"><a name="8">8</a>Jezi reponn li: Men sa ki ekri: Se Mèt la, Bondye ou, pou ou adore. Se li menm ase pou ou sèvi.</span> <span class="verse"><a name="9">9</a>Apre sa, Satan mennen l' lavil Jerizalèm, li mete l' kanpe sou pwent fetay tanp lan; li di Jezi konsa: Si ou se Pitit Bondye, rete isit la lage kò ou anba.</span> <span class="verse"><a name="10">10</a>Paske, men sa ki ekri: Bondye va bay zanj li yo lòd pou yo veye sou ou.</span> <span class="verse"><a name="11">11</a>Y'a pote ou nan men yo pou ou pa kase pye ou sou ankenn wòch.</span> <span class="verse"><a name="12">12</a>Jezi reponn li: Men sa ki ekri tou: Ou pa dwe seye sonde Mèt la, Bondye ou.</span> <span class="verse"><a name="13">13</a>Apre Satan fin sonde Jezi tout jan sa yo, li kite l' jouk la jwenn yon lòt okasyon.</span> <span class="verse"><a name="14">14</a>¶ Jezi te anba pouvwa Sentespri Bondye a; li tounen, li ale nan peyi Galile. Nan tout peyi a se tout moun ki t'ap nonmen non li.</span> <span class="verse"><a name="15">15</a>Li t'ap moutre moun yo anpil bagay nan sinagòg yo. Tout moun t'ap fè lwanj li.</span> <span class="verse"><a name="16">16</a>Jezi ale lavil Nazarèt kote l' te grandi a. Jou repo a, li antre nan sinagòg la tankou l' te toujou konn fè. Li leve kanpe pou l' li pou yo.</span> <span class="verse"><a name="17">17</a>Yo renmèt li liv pwofèt Ezayi a. Lè li louvri l', li jwenn kote ki te ekri:</span> <span class="verse"><a name="18">18</a>Lespri Bondye a sou mwen. Li chwazi m' pou m' anonse bon nouvèl la bay pòv yo. Li voye m' pou m' fè tout prizonye yo konnen yo lage, pou m' fè tout avèg yo konnen yo kapab wè ankò, pou m' delivre moun y'ap maltrete yo,</span> <span class="verse"><a name="19">19</a>pou m' fè yo konenn lè a rive pou Bondye vin delivre pèp li a.</span> <span class="verse"><a name="20">20</a>Apre sa, Jezi fèmen Liv la, li renmèt li bay moun ki t'ap ede nan sèvis la. li al chita. Tout moun ki te nan sinagòg la te gen je yo fikse sou li.</span> <span class="verse"><a name="21">21</a>Lè sa a li kòmanse di yo: Jòdi a, pandan n'ap tande pawòl ki ekri la a, li rive vre.</span> <span class="verse"><a name="22">22</a>Tout moun t'ap pale byen pou li. Yo te sezi tande bèl pawòl ki t'ap soti nan bouch li. Yo t'ap di konsa: Se pa pitit Jozèf la sa?</span> <span class="verse"><a name="23">23</a>Jezi di yo: Koulye a, nou pral di pwovèb sa a sou mwen: Dòktè, geri tèt ou. N'a di m' tou: Nou tande tou sa ou te fè lavil Kapènawòm; fè yo isit la tou, nan peyi pa ou la.</span> <span class="verse"><a name="24">24</a>Epi li di yo ankò: Men, sa m'ap di nou la a, se vre wi: Yo pa janm resevwa yon pwofèt byen nan pwòp peyi li.</span> <span class="verse"><a name="25">25</a>Se vre wi: Sou tan Eli, yon lè lapli pa t' tonbe pandan twazan sis mwa, tout peyi a te nan grangou. Lè sa a, te gen anpil vèv nan peyi Izrayèl la.</span> <span class="verse"><a name="26">26</a>Men, Bondye pa t' voye Eli lakay yo yonn menm; se lakay yon vèv ki te rete lavil Sarepta nan peyi Sidon li te voye li.</span> <span class="verse"><a name="27">27</a>Konsa tou, sou tan pwofèt Elize, te gen anpil moun ki te malad ak lalèp nan pèp Izrayèl la. Men, yo yonn pa t' jwenn gerizon. Se Naaman sèlman, nonm peyi Siri a, ki te geri.</span> <span class="verse"><a name="28">28</a>Tout moun nan sinagòg la te byen ankòlè lè yo tande pawòl sa yo.</span> <span class="verse"><a name="29">29</a>Yo leve, yo trennen l' andeyò lavil la; yo mennen l' sou tèt ti mòn kote lavil la te bati a, yo t'ap pare pou yo te jete l' anba nan falèz la.</span> <span class="verse"><a name="30">30</a>Men, Jezi pase nan mitan yo, li chape kò li.</span> <span class="verse"><a name="31">31</a>¶ Apre sa, Jezi desann Kapènawòm, yon vil nan peyi Galile. Jou repo a, li t'ap moutre moun yo anpil bagay.</span> <span class="verse"><a name="32">32</a>Yo te sezi tande sa l' t'ap moutre yo, paske li t'ap pale tankou moun ki gen dwa di sa l'ap di a.</span> <span class="verse"><a name="33">33</a>Te gen yon nonm nan sinagòg la ki te gen yon move lespri sou li. Li pran rele byen fò:</span> <span class="verse"><a name="34">34</a>Ey, kisa nou gen avè ou, Jezi, nonm Nazarèt? Ou vin isit la pou detwi nou? Mwen konnen byen ki moun ou ye; ou se moun Bondye chwazi a.</span> <span class="verse"><a name="35">35</a>Jezi pale byen fò ak move lespri a, li di li: Pe la! Soti sou nonm lan. Move lespri a jete nonm lan atè nan mitan tout moun yo epi li soti, li ale san l' pa fè l' ankenn mal.</span> <span class="verse"><a name="36">36</a>Tout moun te sezi, yonn t'ap di lòt: Ki pawòl sa a ye menm? Avèk otorite ak pouvwa li pase move lespri yo lòd sevè epi yo soti, y' ale.</span> <span class="verse"><a name="37">37</a>Se tout moun ki t'ap nonmen non l' nan tout peyi a.</span> <span class="verse"><a name="38">38</a>Jezi soti, li kite sinagòg la, li ale lakay Simon. Bèlmè Simon an te gen yon gwo lafyèb cho sou li. Yo mande Jezi pou l' fè kichòy pou li.</span> <span class="verse"><a name="39">39</a>Li panche sou malad la, li pase lafyèb la yon lòd. Lamenm, lafyèb la kite li. Menm lè a, madanm lan leve, li resevwa yo.</span> <span class="verse"><a name="40">40</a>Apre solèy te fin kouche, yo mennen tout moun malad ak tout moun ki t'ap soufri divès maladi bay Jezi. Li mete men l' sou tèt yo tout, li geri yo.</span> <span class="verse"><a name="41">41</a>Anpil move lespri tou te soti sou plizyè moun malad. Yo t'ap plede rele: Ou se pitit Bondye a. Men, Jezi te pale sevè ak yo, li pa t' kite yo pale paske yo te konnen se Kris la li ye.</span> <span class="verse"><a name="42">42</a>Kou l' fè jou, Jezi soti, li ale yon kote ki pa gen moun. Yon foul moun t'ap chache li. Konsa, yo rive jouk kote li te ye a. Yo te vle kenbe l' pou l' pa t' kite yo.</span> <span class="verse"><a name="43">43</a>Men li di yo: Fòk m' anonse bon nouvèl gouvènman Bondye ki Wa a bay moun lòt lavil yo tou, paske se pou sa Bondye voye mwen.</span> <span class="verse"><a name="44">44</a>Se konsa, li t'ap mache bay mesaj la nan sinagòg Jide yo.</span> </p></div</div></div></body></html>