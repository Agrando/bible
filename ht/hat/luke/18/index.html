<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/luke/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/luke">Luke</a> &gt <strong>Chapter 18</strong></div><p><span class="verse"><a name="1">1</a>¶ Jezi rakonte yo parabòl sa a pou l' te moutre yo nesesite pou yo toujou lapriyè san yo pa janm dekouraje:</span> <span class="verse"><a name="2">2</a>Vwala, se te yon jij ki te rete nan yon lavil; li pa t' pè Bondye ni li pa t' respekte pesonn.</span> <span class="verse"><a name="3">3</a>Nan menm lavil sa a, te gen yon vèv ki te konn vin bò kot jij la. Vèv la te toujou ap di li: Rann mwen jistis kont moun ki nan kont avè m' lan non.</span> <span class="verse"><a name="4">4</a>Pandan lontan jij la te refize fè sa pou li. Men, yon lè li di nan kè l': Se vre, mwen pa pè Bondye, ni mwen pa rete ak moun.</span> <span class="verse"><a name="5">5</a>Men, fanm sa a ap plede nwi mwen. M'ap rann li jistis, konsa la sispann anbete mwen.</span> <span class="verse"><a name="6">6</a>Jezi di: Nou tande sa move jij la di!</span> <span class="verse"><a name="7">7</a>Bon! Eske Bondye pa ta regle zafè pitit li yo, moun li menm li chwazi yo, lè y'ap rele nan pye l' lajounen kou lannwit? Eske l'ap pran anpil tan pou l' ede yo?</span> <span class="verse"><a name="8">8</a>M'ap di nou sa: L'ap regle zafè yo vit vit. Men, lè Moun Bondye voye nan lachè a va vini, èske la jwenn moun ki gen konfyans nan Bondye ankò sou latè?</span> <span class="verse"><a name="9">9</a>¶ Jezi di parabòl sa a pou moun ki te kwè yo bon devan Bondye epi ki t'ap meprize lòt moun:</span> <span class="verse"><a name="10">10</a>Dezòm moute nan tanp lan al lapriyè. Yonn te yon farizyen, lòt la yon pèseptè kontribisyon.</span> <span class="verse"><a name="11">11</a>Farizyen an te kanpe apa, li t'ap lapriyè konsa: Bondye, m'ap di ou mèsi dapre mwen pa vòlò, ni visye, ni adiltè tankou lòt yo; mèsi dapre mwen pa tankou pèseptè kontribisyon sa a.</span> <span class="verse"><a name="12">12</a>Chak senmenn mwen pase de jou ap fè jèn, mwen bay ladim nan tou sa mwen genyen.</span> <span class="verse"><a name="13">13</a>Pèseptè kontribisyon an menm te rete dèyè, li pa t' menm gen kouraj leve je l' nan syèl; li t'ap bat lestonmak li, li t'ap di: Bondye, gen pitye pou mwen ki fè anpil peche.</span> <span class="verse"><a name="14">14</a>Lè sa a, Jezi di yo: M'ap di nou sa, se pa farizyen an non, men se pèseptè kontribisyon an ki tounen lakay li ak padon Bondye. Paske, yon moun ki vle leve tèt li, y'a desann li, yon moun ki desann tèt li, y'a leve li.</span> <span class="verse"><a name="15">15</a>¶ Yo te mennen ata tibebe bay Jezi pou l' te mete men sou tèt yo. Lè disip yo wè sa, yo t'ap di moun yo pa fè sa.</span> <span class="verse"><a name="16">16</a>Men, Jezi rele timoun yo vin jwenn li, li di: Kite timoun yo vin jwenn mwen. Pa anpeche yo vini, paske peyi kote Bondye Wa a, se pou tout moun ki tankou timoun sa yo li ye.</span> <span class="verse"><a name="17">17</a>Sa m'ap di nou la a, se vre wi: si yon moun pa asepte otorite Bondye a tankou yon timoun, li p'ap janm mete pye l' nan peyi kote Bondye Wa a.</span> <span class="verse"><a name="18">18</a>¶ Yonn nan chèf jwif yo mande Jezi: Bon Mèt, kisa pou m' fè pou m' resevwa lavi ki p'ap janm fini an?</span> <span class="verse"><a name="19">19</a>Jezi di li: Poukisa ou rele m' bon? Se yon sèl bon ki genyen, se Bondye.</span> <span class="verse"><a name="20">20</a>Ou konn kòmandman yo: Piga ou fè adiltè, piga ou touye moun, piga ou vòlò, piga ou fè manti sou moun, respekte papa ou ak manman ou.</span> <span class="verse"><a name="21">21</a>Nonm lan reponn: Mwen swiv tout bagay sa yo depi m' te tikatkat.</span> <span class="verse"><a name="22">22</a>Lè Jezi tande sa, li di l': Ou manke yon bagay toujou: vann tou sa ou genyen, separe lajan an bay pòv. Apre sa, wa gen yon richès nan syèl la. Epi vin swiv mwen.</span> <span class="verse"><a name="23">23</a>Men, pawòl sa a te fè nonm lan lapenn anpil paske li te gen anpil byen.</span> <span class="verse"><a name="24">24</a>Jezi wè jan sa te fè nonm lan lapenn, li di konsa: Sa ap difisil nèt pou moun rich antre nan peyi kote Bondye Wa a.</span> <span class="verse"><a name="25">25</a>L'ap pi fasil pou gwo bèt yo rele chamo a pase nan je yon zegwi pase pou yon rich antre nan peyi kote Bondye Wa a.</span> <span class="verse"><a name="26">26</a>Moun ki t'ap koute l' yo di l': Nan kondisyon sa a, ki moun ki ka sove?</span> <span class="verse"><a name="27">27</a>Jezi reponn yo: Sa lèzòm pa ka fè, Bondye ka fè li.</span> <span class="verse"><a name="28">28</a>Lè sa a, Pyè di l': Tande, men nou kite tou sa nou te genyen pou nou swiv ou.</span> <span class="verse"><a name="29">29</a>Jezi di yo: Sa m'ap di nou la a, se vre wi: Nenpòt moun ki kite kay li, osinon madanm li, osinon frè l', osinon papa l' ak manman l', osinon pitit li poutèt peyi kote Bondye Wa a,</span> <span class="verse"><a name="30">30</a>moun sa a gen pou l' resevwa plis pase sa depi nan tan sa a, epi nan tan k'ap vini apre sa a li gen pou l' resevwa lavi ki p'ap janm fini an.</span> <span class="verse"><a name="31">31</a>¶ Jezi pran douz disip yo apa, li di yo: Tande, men n'ap moute Jerizalèm kote tou sa pwofèt yo te ekri sou Moun Bondye voye nan lachè a pral rive.</span> <span class="verse"><a name="32">32</a>Yo pral lage l' nan men moun lòt nasyon yo, y'a pase l' nan rizib, y'a joure l', y'a krache sou li.</span> <span class="verse"><a name="33">33</a>Apre sa, y'a bat li byen bat, y'a touye l'; men sou twa jou la leve soti vivan nan lanmò.</span> <span class="verse"><a name="34">34</a>Men, disip yo pa t' konprann anyen nan sa; sans pawòl la te kache pou yo, yo pa t' kapab konnen sa Jezi t'ap di yo konsa.</span> <span class="verse"><a name="35">35</a>¶ Lè sa a, Jezi te prèt pou antre Jeriko; te gen yon nonm avèg chita bò chemen an ki t'ap mande charite.</span> <span class="verse"><a name="36">36</a>Lè l' tande foul moun yo ap pase, li mande sak genyen.</span> <span class="verse"><a name="37">37</a>Yo di li: Se Jezi, moun Nazarèt la, k'ap pase.</span> <span class="verse"><a name="38">38</a>Li pran rele: Jezi, pitit David la, pitye pou mwen.</span> <span class="verse"><a name="39">39</a>Moun ki t'ap mache devan yo t'ap kouri dèyè l' pou te fè l' pe bouch li. Men, li t'ap rele pi rèd: Pitit David la, pitye pou mwen.</span> <span class="verse"><a name="40">40</a>Jezi rete, li bay lòd pou yo mennen l' ba li. Lè avèg la pwoche, Jezi mande li:</span> <span class="verse"><a name="41">41</a>Kisa ou vle m' fè pou ou? Li reponn: Mèt, fè m' wè ankò.</span> <span class="verse"><a name="42">42</a>Epi Jezi di li: Wè non. Se konfyans ou nan Bondye ki geri ou.</span> <span class="verse"><a name="43">43</a>Menm lè a, avèg la wè. Apre sa, li t'ap swiv Jezi. Li t'ap fè lwanj Bondye. Lè pèp la wè sa, yo tout pran fè lwanj Bondye tou.</span> </p></div</div></div></body></html>