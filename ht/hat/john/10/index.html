<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 10</strong></div><p><span class="verse"><a name="1">1</a>¶ Sa m'ap di nou la a, se vre wi: Moun ki pa pase nan pòt la pou antre nan pak mouton an, men ki eskalade lantouraj la pou antre nan pak la yon lòt kote, moun sa a se yon vòlè, yon piyajè.</span> <span class="verse"><a name="2">2</a>Men, moun ki pase nan pòt la, se gadò mouton yo li ye.</span> <span class="verse"><a name="3">3</a>Moun k'ap veye pòt la louvri l' pou li. Tout mouton yo rekonèt vwa li. Li rele tout mouton l' yo, li ba yo chak non yo, li mennen yo deyò.</span> <span class="verse"><a name="4">4</a>Lè li fin fè yo tout soti, li mache devan yo; tout mouton yo swiv li paske yo konnen vwa li.</span> <span class="verse"><a name="5">5</a>Men, yo p'ap swiv yon moun yo pa konnen. Okontrè, y'ap kouri byen lwen pou li paske yo pa rekonèt vwa li.</span> <span class="verse"><a name="6">6</a>Jezi di yo parabòl sa a, men yo pa t' konprann sa l' te vle di yo.</span> <span class="verse"><a name="7">7</a>Jezi di yo ankò: Sa m'ap di nou la a, se vre wi: Mwen se pòt pak mouton yo.</span> <span class="verse"><a name="8">8</a>Tout moun ki te vin anvan m' yo, se yon bann vòlè ak piyajè yo te ye. Men, mouton yo pa t' koute yo.</span> <span class="verse"><a name="9">9</a>Se mwen menm ki pòt la. Moun ki pase nan mwen pou antre, la sove. La antre, la soti, la jwenn manje pou l' manje.</span> <span class="verse"><a name="10">10</a>Lè vòlè a vini, se vòlò li vin vòlò, se touye li vin touye, se detwi li vin detwi, se sa ase li vin fè. Mwen menm, mwen vin pou moun ka gen lavi, epi pou yo genyen l' an kantite.</span> <span class="verse"><a name="11">11</a>Se mwen menm ki bon gadò mouton yo. Bon gadò a ap bay lavi l' pou mouton l' yo.</span> <span class="verse"><a name="12">12</a>Yon nonm k'ap fè yon djòb, se pa yon gadò li ye. Mouton yo pa pou li. Lè l' wè bèt nan bwa ap vini, li kouri kite mouton yo, li met deyò. Lèkonsa, bèt nan bwa a pran mouton yo pote ale, li gaye yo.</span> <span class="verse"><a name="13">13</a>Nonm lan met deyò paske se yon djòb l'ap fè. Ki mele l' ak mouton yo?</span> <span class="verse"><a name="14">14</a>-(we vèsè pwochen)</span> <span class="verse"><a name="15">15</a>Mwen menm, mwen se gadò mouton yo. Papa a konnen m', mwen konn Papa a. Konsa tou, mwen konnen mouton m' yo. Yo menm tou yo konnen mwen.</span> <span class="verse"><a name="16">16</a>Mwen gen anpil lòt mouton ki pa nan pak sa a. Mwen gen pou m' mennen yo tou. Y'a tande vwa mwen. Lè sa a, va gen yon sèl bann mouton ak yon sèl gadò.</span> <span class="verse"><a name="17">17</a>Papa a renmen m', paske m'ap bay lavi m' pou m' ka resevwa l' ankò.</span> <span class="verse"><a name="18">18</a>Pesonn pa ka wete lavi m', se mwen menm ki bay li paske mwen vle. Mwen gen pouvwa pou m' bay li, mwen gen pouvwa pou m' resevwa l' ankò. Se sa menm Papa a te ban m' lòd fè.</span> <span class="verse"><a name="19">19</a>¶ Te vin gen yon lòt kont nan mitan jwif yo sou pawòl sa yo.</span> <span class="verse"><a name="20">20</a>Anpil jwif t'ap di: Li gen yon move lespri sou li! Li fou! Sa n' bezwen pèdi tan n' ap koute yon nonm konsa fè?</span> <span class="verse"><a name="21">21</a>Gen lòt ki t'ap di: Yon moun ki gen move lespri sou li pa ta pale konsa. Eske move lespri kapab louvri je avèg?</span> <span class="verse"><a name="22">22</a>¶ Se te nan mitan sezon fredi. Yo t'ap fete fèt Dedikas la nan lavil Jerizalèm.</span> <span class="verse"><a name="23">23</a>Jezi t'ap ale vini anba Galeri Salomon an nan tanp lan.</span> <span class="verse"><a name="24">24</a>Jwif yo sanble bò kote l', yo di l' konsa: Kilè wa wete nou nan doutans sa a? Si ou se Kris la, di nou sa kare kare.</span> <span class="verse"><a name="25">25</a>Jezi reponn yo: Mwen deja di nou sa, nou pa vle kwè mwen. Bagay m'ap fè yo, se avèk otorite Papa m' m'ap fè yo. Yo pale pou mwen.</span> <span class="verse"><a name="26">26</a>Men, nou pa kwè paske nou pa fè pati mouton m' yo.</span> <span class="verse"><a name="27">27</a>Mouton m' yo koute vwa m', mwen konnen yo epi yo swiv mwen.</span> <span class="verse"><a name="28">28</a>Mwen ba yo lavi ki p'ap janm fini an. Yo p'ap janm peri, pesonn p'ap janmn ka rache yo nan men mwen.</span> <span class="verse"><a name="29">29</a>Sa Papa m' ban mwen an pi gran pase tout. Pesonn pa ka rache anyen ki nan men Papa a.</span> <span class="verse"><a name="30">30</a>Mwen menm ak Papa m', nou fè yon sèl.</span> <span class="verse"><a name="31">31</a>Jwif yo ranmase wòch pou kalonnen li.</span> <span class="verse"><a name="32">32</a>Lè sa a, Jezi di yo: Avèk pouvwa Papa a mwen fè anpil bon bagay nan mitan nou. Manyè di m' pou kilès ladan yo nou vle touye m' ak kout wòch la?</span> <span class="verse"><a name="33">33</a>Jwif yo reponn li: Se pa pou okenn bon bagay nou vle touye ou ak kout wòch. Men, se paske w'ap pale mal sou Bondye. Se moun ou ye, epi w'ap chache pase pou Bondye.</span> <span class="verse"><a name="34">34</a>Jezi reponn yo: Dapre sa ki ekri nan lalwa nou an, Bondye te di: Se bondye nou ye.</span> <span class="verse"><a name="35">35</a>Nou konnen sa Liv la di, li di l' nèt. Tout moun ki resevwa pawòl Bondye, se bondye yo ye.</span> <span class="verse"><a name="36">36</a>Mwen menm menm, se Bondye ki te mete m' apa pou li, se li ki voye m' sou latè. Ki jan nou ka di m'ap pale Bondye mal lè m' di se pitit Bondye mwen ye?</span> <span class="verse"><a name="37">37</a>Si m' pa fè travay Papa m' ban m' fè a, nou pa bezwen kwè mwen.</span> <span class="verse"><a name="38">38</a>Men, si mwen fè l', menm si nou pa ta vle kwè nan mwen, omwens kwè nan travay m'ap fè a. Konsa, nou ta tou konnen Papa a nan mwen, mwen nan Papa a.</span> <span class="verse"><a name="39">39</a>¶ Yo t'ap chache ankò pou yo te arete l', men li chape anba men yo.</span> <span class="verse"><a name="40">40</a>Jezi tounen ankò lòt bò larivyè Jouden kote Jan te konn batize a. Li rete la.</span> <span class="verse"><a name="41">41</a>Anpil moun te vin jwenn li. Yo t'ap di: Jan pa t' fè okenn mirak, men tou sa li te di nou sou nonm sa a, se te vre wi.</span> <span class="verse"><a name="42">42</a>Anpil moun la te kwè nan Jezi.</span> </p></div</div></div></body></html>