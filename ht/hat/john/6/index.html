<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 6</strong></div><p><span class="verse"><a name="1">1</a>¶ Apre sa, Jezi janbe lòt bò lanmè Galile a. Yo rele lanmè sa a lanmè Tiberyad tou.</span> <span class="verse"><a name="2">2</a>Yon gwo foul moun t'ap swiv li, paske yo te wè mirak li t'ap fè, jan li t'ap geri anpil moun malad tou.</span> <span class="verse"><a name="3">3</a>Jezi moute sou yon ti mòn, li chita la ansanm ak disip li yo.</span> <span class="verse"><a name="4">4</a>Jou fèt Delivrans jwif yo te vanse rive.</span> <span class="verse"><a name="5">5</a>Jezi gade, li wè yon gwo foul moun ki t'ap vin jwenn li. Li rele Filip, li di l' konsa: Ki bò nou ta ka jwenn manje pou n' achte pou n' bay moun sa yo manje?</span> <span class="verse"><a name="6">6</a>(Li t'ap di sa pou l' te wè sa Filip tapral reponn li; li menm li te byen konnen sa l' tapral fè.)</span> <span class="verse"><a name="7">7</a>Filip reponn li: Menm si nou ta gen desan (200) goud pou achte pen, pa ta gen ase pou chak moun ta jwenn ti kal.</span> <span class="verse"><a name="8">8</a>Yon lòt nan disip yo, Andre, frè Simon Pyè a, di li:</span> <span class="verse"><a name="9">9</a>Gen yon ti gason la a ki gen senk pen fèt ak farenn lòj, ak de ti pwason. Men, sa pa anyen pou tout kantite moun sa yo.</span> <span class="verse"><a name="10">10</a>Lè sa a, Jezi di yo: Fè moun yo chita. (Te gen anpil zèb bò la.) Moun yo chita, te gen senkmil (5.000) gason konsa.</span> <span class="verse"><a name="11">11</a>Jezi pran pen yo; lè li fin di Bondye mèsi pou yo, li bay tout moun ki te chita yo. Li fè menm jan an tou ak pwason yo. Yo tout te jwenn kantite yo te vle.</span> <span class="verse"><a name="12">12</a>Lè tout fin manje vant plen, Jezi di disip li yo: Ranmase tout ti moso ki rete yo. Pa kite anyen gaspiye.</span> <span class="verse"><a name="13">13</a>Yo ranmase tout moso ki te rete nan senk pen moun yo te manje yo. Yo plen douz panyen pote ale.</span> <span class="verse"><a name="14">14</a>Lè moun yo wè mirak Jezi te fè a, yo di konsa: Se vre wi, nonm sa a se pwofèt ki te gen pou vini sou latè a.</span> <span class="verse"><a name="15">15</a>¶ Jezi te vin konnen yo tapral pran l' pa fòs pou yo fè l' wa. Li wete kò l' ankò sou ti mòn lan, men fwa sa a pou kont li.</span> <span class="verse"><a name="16">16</a>Lè solèy fin kouche, disip li yo desann bò lanmè a.</span> <span class="verse"><a name="17">17</a>Yo moute nan yon kannòt, yo pran travèse lanmè a nan direksyon Kapènawòm. Te fin fè nwit nèt, men Jezi pa t' ankò vin jwenn yo.</span> <span class="verse"><a name="18">18</a>Dlo lanmè a te move paske van an te fò.</span> <span class="verse"><a name="19">19</a>Yo te gen tan naje zaviwon senk a sis kilomèt konsa deja, lè yo wè Jezi ki t'ap vin bò kannòt la. Li t'ap mache sou dlo a. Yo tout te pè.</span> <span class="verse"><a name="20">20</a>Men, Jezi di yo: Se mwen menm. Nou pa bezwen pè.</span> <span class="verse"><a name="21">21</a>Yo te vle pran l' nan kannòt la, men lamenm yo fè tè: yo te gen tan rive kote yo taprale a.</span> <span class="verse"><a name="22">22</a>¶ Nan denmen, foul moun ki te rete lòt bò lanmè a te wè te gen yon sèl kannòt ase. Yo te konnen Jezi pa t' moute nan kannòt la avèk disip li yo. Disip li yo te pati pou kont yo.</span> <span class="verse"><a name="23">23</a>Men, te gen lòt kannòt ki te soti lavil Tiberyad ki te rive bò kote yo te manje pen an apre Seyè a te di Bondye mèsi a.</span> <span class="verse"><a name="24">24</a>Lè foul moun yo wè ni Jezi, ni disip li yo pa t' la, yo moute nan kannòt sa yo, y' al chache l' lavil Kapènawòm.</span> <span class="verse"><a name="25">25</a>Yo jwenn Jezi lòt bò lanmè a. Yo di li: Mèt, kilè ou gen tan rive isit la?</span> <span class="verse"><a name="26">26</a>Jezi reponn yo: Sa m'ap di nou la a, se vre wi: Se pa paske nou wè mirak mwen fè yo non kifè n'ap chache m' konsa. Se paske nou manje pen plen vant nou.</span> <span class="verse"><a name="27">27</a>Pa travay pou manje k'ap gate! Travay pito pou manje k'ap konsève, manje k'ap bay lavi ki p'ap janm fini an. Kalite manje sa a, se Moun Bondye voye nan lachè a ki va ban nou l', paske se pou sa Bondye Papa a voye li.</span> <span class="verse"><a name="28">28</a>¶ Lè sa a, yo mande li: Kisa pou n' fè si nou vle fè travay Bondye?</span> <span class="verse"><a name="29">29</a>Jezi reponn yo: Sèl travay Bondye mande nou pou n' fè, se pou nou mete konfyans nou nan moun li voye a.</span> <span class="verse"><a name="30">30</a>Yo di li: Ki mirak ou ka fè nou wè pou nou ka kwè nan ou? Kisa ou pral fè?</span> <span class="verse"><a name="31">31</a>Zansèt nou yo te manje laman nan dezè a, jan sa ekri nan Liv la: Li ba yo pen ki soti nan syèl la pou yo manje.</span> <span class="verse"><a name="32">32</a>Jezi reponn yo: Sa m'ap di nou la a, se vre wi: Moyiz pa t' ban nou pen ki soti nan syèl la. Men, se Papa m' k'ap ban nou pen ki soti nan syèl tout bon an.</span> <span class="verse"><a name="33">33</a>Paske pen Bondye bay la, se moun ki desann sot nan syèl la pou bay lèzòm lavi.</span> <span class="verse"><a name="34">34</a>Yo di li: Mèt, toujou ban n' nan kalite pen sa a.</span> <span class="verse"><a name="35">35</a>Jezi di yo: Se mwen menm pen ki bay lavi a. Moun ki vin jwenn mwen p'ap janm grangou; moun ki kwè nan mwen p'ap janm swaf dlo.</span> <span class="verse"><a name="36">36</a>Men, mwen te di nou sa: nou wè m', men nou pa kwè toujou.</span> <span class="verse"><a name="37">37</a>Tout moun Papa a ban mwen, gen pou vin jwenn mwen. Mwen p'ap janm mete moun ki vin jwenn mwen yo deyò.</span> <span class="verse"><a name="38">38</a>Paske, se pa pou fè volonte pa m' mwen desann sot nan syèl la, men pou m' fè volonte moun ki voye m' lan.</span> <span class="verse"><a name="39">39</a>Men sa moun ki voye m' lan vle: li vle pou m' pa pèdi yonn nan moun li ban mwen yo, men pou m' fè yo leve soti vivan nan lanmò nan dènye jou a.</span> <span class="verse"><a name="40">40</a>Men sa Papa m' vle: Tout moun ki wè Pitit la, ki kwè nan li, se pou yo gen lavi ki p'ap janm fini an. Mwen gen pou m' fè yo leve soti vivan nan lanmò nan dènye jou a.</span> <span class="verse"><a name="41">41</a>Jwif yo te fache anpil sou Jezi poutèt li te di: Se mwen menm ki pen ki desann sot nan syèl la.</span> <span class="verse"><a name="42">42</a>Yo t'ap di: Apa Jezi, pitit gason Jozèf la? Nou konn papa l' ak manman li. Ki jan li ka fè di koulye a li desann sot nan syèl la?</span> <span class="verse"><a name="43">43</a>Jezi reponn yo: Nou pa bezwen ap bougonnen konsa.</span> <span class="verse"><a name="44">44</a>Pesonn pa ka vin jwenn mwen si Papa ki voye m' lan pa rele l' vini. Mwen menm, m'a fè l' leve soti vivan nan lanmò nan dènye jou a.</span> <span class="verse"><a name="45">45</a>Se sa ki ekri nan liv pwofèt yo: Bondye menm ap moutre yo tout bagay. Tout moun ki koute Papa a, ki asepte tou sa l' moutre yo, y'ap vin jwenn mwen.</span> <span class="verse"><a name="46">46</a>Sa pa vle di gen pesonn ki janm wè Papa a. Sèl moun ki wè Papa a, se moun ki soti bò kote Bondye ye a.</span> <span class="verse"><a name="47">47</a>Sa m'ap di nou la a, se vre wi: moun ki mete konfyans yo nan Bondye, se yo ki gen lavi ki p'ap janm fini an.</span> <span class="verse"><a name="48">48</a>Se mwen menm pen ki bay lavi a.</span> <span class="verse"><a name="49">49</a>Zansèt nou yo te manje laman nan dezè a, atousa yo mouri.</span> <span class="verse"><a name="50">50</a>Men, moun ki manje pen ki desann sot nan syèl la, yo p'ap janm mouri.</span> <span class="verse"><a name="51">51</a>Se mwen menm pen ki bay lavi a, pen ki desann sot nan syèl la. Si yon moun manje nan pen sa a, l'ap viv pou tout tan. Pen mwen gen pou m' bay la, se kò mwen. M'ap bay li pou tout moun ki sou latè ka jwenn lavi.</span> <span class="verse"><a name="52">52</a>Pawòl sa yo fè jwif yo tonbe diskite yonn ak lòt. Yo t'ap mande: Kouman nonm sa a kapab ban nou kò l' pou n' manje?</span> <span class="verse"><a name="53">53</a>Jezi di yo: Sa m'ap di nou la a, se vre wi: si nou pa manje kò Moun Bondye voye nan lachè a, si nou pa bwè san li, nou p'ap gen lavi nan nou.</span> <span class="verse"><a name="54">54</a>Moun ki manje kò mwen, ki bwè san mwen, li gen lavi ki p'ap janm fini an. Mwen gen pou m' fè l' leve soti vivan nan lanmò nan dènye jou a.</span> <span class="verse"><a name="55">55</a>Paske kò m', se yon manje tout bon, san mwen, se yon bwason tout bon.</span> <span class="verse"><a name="56">56</a>Moun ki manje kò m', ki bwè san m', y'ap fè yonn avè m', epi m'ap fè yonn avè yo tou.</span> <span class="verse"><a name="57">57</a>Papa ki voye m' lan, li vivan. Se li menm ki ban m' lavi. Konsa tou, moun ki manje m', m'a ba yo lavi.</span> <span class="verse"><a name="58">58</a>Men pen ki desann sot nan syèl la. Li pa tankou pen zansèt nou yo te manje a, paske pen yo a pa t' anpeche yo mouri. Moun ki manje pen sa a ap viv pou tout tan.</span> <span class="verse"><a name="59">59</a>Jezi te di pawòl sa yo antan l' te nan sinagòg Kapènawòm lan ap moutre moun yo anpil bagay.</span> <span class="verse"><a name="60">60</a>¶ Lè yo fin tande sa, anpil nan disip Jezi yo di: Pawòl sa a twò rèd. Ki moun ki ka pran li?</span> <span class="verse"><a name="61">61</a>Jezi te gen tan wè disip li yo t'ap bougonnen sou pawòl la. Li di yo: Sa ofiske nou, pa vre?</span> <span class="verse"><a name="62">62</a>Kisa n'a di lè n'a wè Moun Bondye voye nan lachè a tounen moute kote l' te ye anvan an?</span> <span class="verse"><a name="63">63</a>Se lespri a ki bay lavi, kò a pa vo anyen. Pawòl mwen di nou yo soti nan Lespri Bondye, yo bay lavi.</span> <span class="verse"><a name="64">64</a>Men, gen kèk moun pami nou ki pa kwè. (Jezi te pale konsa, paske depi nan konmansman li te konnen moun ki pa t'ap kwè yo ansanm ak moun ki te gen pou trayi l' la.)</span> <span class="verse"><a name="65">65</a>Li di ankò: Se poutèt sa mwen te di nou: pesonn pa ka vin jwenn mwen si se pa Bondye Papa a ki fè sa pou li.</span> <span class="verse"><a name="66">66</a>Depi lè sa a, anpil nan disip yo wete kò yo, yo pa mache avè l' ankò.</span> <span class="verse"><a name="67">67</a>Lè Jezi wè sa, li di douz disip yo: Nou menm, nou pa vle ale tou?</span> <span class="verse"><a name="68">68</a>Simon Pyè reponn li: Seyè, ki moun pou n' al jwenn? Se ou menm ki gen pawòl k'ap bay lavi ki p'ap janm fini an.</span> <span class="verse"><a name="69">69</a>Koulye a nou kwè, nou konnen se ou menm ki moun Bondye chwazi a.</span> <span class="verse"><a name="70">70</a>Jezi reponn yo: Eske se pa mwen ki chwazi nou touledouz? Malgre sa, yonn nan nou se yon dyab.</span> <span class="verse"><a name="71">71</a>Li t'ap pale sou Jida, pitit Simon Iskariòt la. Paske, atout Jida te yonn nan douz disip yo, se li ki tapral trayi li.</span> </p></div</div></div></body></html>