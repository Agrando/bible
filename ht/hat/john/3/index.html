<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 3</strong></div><p><span class="verse"><a name="1">1</a>¶ Te gen yon nonm yo te rele Nikodèm ki te fè pati gwoup farizyen yo. Se te yonn nan chèf jwif yo.</span> <span class="verse"><a name="2">2</a>Yon jou lannwit, li vin bò kot Jezi, li di l' konsa: Mèt, nou konnen se Bondye ki voye ou moutre nou tout bagay sa yo. Paske, pesonn pa ka fè tout mirak w'ap fè yo si Bondye pa avèk li.</span> <span class="verse"><a name="3">3</a>Jezi reponn li: Sa m'ap di ou la a, se vre wi: Pesonn pa kapab wè Pèyi kote Bondye Wa a si li pa fèt yon dezyèm fwa.</span> <span class="verse"><a name="4">4</a>Nikodèm di li: Ki jan yon nonm ki fin granmoun ka fèt yon dezyèm fwa? Li pa ka tounen nan vant manman l', pou l' fèt yon lòt fwa ankò.</span> <span class="verse"><a name="5">5</a>Jezi reponn li: Sa m'ap di ou la a, se vre wi: Pesonn pa ka antre nan Peyi kote Bondye Wa a si li pa fèt nan dlo ak nan Sentespri.</span> <span class="verse"><a name="6">6</a>Lachè soti nan lachè, lespri soti nan Lespri Bondye.</span> <span class="verse"><a name="7">7</a>Pa sezi si mwen di ou: se pou nou fèt yon dezyèm fwa.</span> <span class="verse"><a name="8">8</a>Van an soufle kote l' vle. Ou tande bri l'ap fè. Men, ou pa konnen ki bò l' soti, ni ki bò l' prale. Se menm jan an pou tout moun ki fèt nan Lespri Bondye.</span> <span class="verse"><a name="9">9</a>Lè sa a Nikodèm di li: Ki jan sa ka fèt menm?</span> <span class="verse"><a name="10">10</a>Jezi reponn li: Ou se yon gwo mèt k'ap moutre pèp Izrayèl la anpil bagay, epi ou pa konn bagay sa yo?</span> <span class="verse"><a name="11">11</a>Sa m'ap di ou la a, se vre wi: mwen menm, mwen pale sa m' konnen, mwen di sa m' te wè. Men nou menm, nou pa vle asepte sa m'ap di a.</span> <span class="verse"><a name="12">12</a>Nou pa kwè m' lè m'ap pale nou bagay k'ap pase isit sou latè. Ki jan n'a fè kwè m' lè m'a pale nou bagay k'ap pase nan syèl la?</span> <span class="verse"><a name="13">13</a>Pesonn pa janm moute nan syèl la, esepte Moun Bondye voye nan lachè a ki desann soti nan syèl la.</span> <span class="verse"><a name="14">14</a>Menm jan Moyiz te leve sèpan ki te fèt an bwonz lan byen wo sou yon poto nan mitan dezè a, konsa tou yo gen pou yo leve Moun Bondye voye nan lachè a byen wo tou.</span> <span class="verse"><a name="15">15</a>Tout moun ki mete konfyans yo nan li va gen lavi ki p'ap janm fini an.</span> <span class="verse"><a name="16">16</a>Paske, Bondye sitèlman renmen lèzòm li bay sèl Pitit li a pou yo. Tout moun ki va mete konfyans yo nan li p'ap pedi lavi yo. Okontrè y'a gen lavi ki p'ap janm fini an.</span> <span class="verse"><a name="17">17</a>Bondye pa voye Pitit li a sou latè pou kondannen lèzòm, men pito pou l' te kapab delivre yo.</span> <span class="verse"><a name="18">18</a>Moun ki mete konfyans yo nan Pitit Bondye a p'ap kondannen. Men, moun ki pa kwè nan li, yo deja kondannen, paske yo pa t' gen konfyans nan sèl Pitit Bondye a.</span> <span class="verse"><a name="19">19</a>Men ki bò kondannasyon an soti pou yo: limyè a te vini nan lemonn, men lèzòm te pito fènwa a pase limyè a, paske sa y'ap fè a mal.</span> <span class="verse"><a name="20">20</a>Lè yon moun ap fè sa ki mal, li pa vle wè limyè a, li p'ap vini kote limyè a ye, paske li pè pou move zak li yo pa parèt aklè.</span> <span class="verse"><a name="21">21</a>Men, moun ki fè sa ki bon vre, se nan limyè a menm l'ap vini, pou moun ka wè aklè se obeyi l'ap obeyi Bondye nan sa l'ap fè a.</span> <span class="verse"><a name="22">22</a>¶ Apre sa, Jezi ale ansanm ak disip li yo nan peyi Jide. Li rete kèk tan la ak yo, li t'ap batize moun.</span> <span class="verse"><a name="23">23</a>Jan Batis menm t'ap batize moun tou nan Enon, toupre Salim, paske te gen anpil dlo la. Anpil moun te vin jwenn li la pou l' li te batize yo.</span> <span class="verse"><a name="24">24</a>(Lè sa a, yo pa t' ankò mete Jan Batis nan prizon.)</span> <span class="verse"><a name="25">25</a>De twa nan patizan Jan yo tonbe diskite ak yon jwif sou regleman relijyon an ki mande pou moun lave kò yo.</span> <span class="verse"><a name="26">26</a>Y' ale bò kot Jan, yo di l' konsa: Mèt, ou chonje nonm ki te avè ou lòt bò larivyè Jouden an, moun ou t'ap pale nou an? Enben, l'ap batize koulye a. Tout moun al jwenn li.</span> <span class="verse"><a name="27">27</a>Jan reponn yo: Pesonn pa ka gen anyen si se pa Bondye nan syèl la ki ba li li.</span> <span class="verse"><a name="28">28</a>Nou menm, nou ka di mwen te di nou sa: Se pa mwen ki Kris la, se voye Bondye voye m' pran devan li.</span> <span class="verse"><a name="29">29</a>Nan yon maryaj, lamarye se pou nonm k'ap marye a. Zanmi nonm k'ap marye a kanpe toupre l', l'ap koute. Li pa manke kontan lè li tande vwa nonm k'ap marye a. Se konsa, mwen menm, mwen kontan nèt koulye a.</span> <span class="verse"><a name="30">30</a>Li fèt pou li vin pi gran, pou mwen menm, mwen vin pi piti toujou.</span> <span class="verse"><a name="31">31</a>Moun ki soti anwo a pi gran pase nou tout. Moun ki soti sou latè, se pou latè li ye, l'ap pale nou bagay ki sou latè. Moun ki soti anwo nan syèl la, li pi wo pase nou tout.</span> <span class="verse"><a name="32">32</a>L'ap di sa l' wè, sa l' tande. Men, pesonn pa asepte mesaj li.</span> <span class="verse"><a name="33">33</a>Moun ki asepte sa l'ap di a, li rekonèt sa Bondye di a se vre.</span> <span class="verse"><a name="34">34</a>Moun Bondye voye a, se pawòl Bondye l'ap pale, paske Bondye ba li Sentespri san mezi.</span> <span class="verse"><a name="35">35</a>Papa a renmen Pitit la, li ba li pouvwa sou tout bagay.</span> <span class="verse"><a name="36">36</a>Moun ki mete konfyans yo nan Pitit la, yo gen lavi ki p'ap janm fini an. Moun ki desobeyi Pitit la, yo p'ap gen lavi sa a. Se kòlè Bondye k'ap tonbe sou yo.</span> </p></div</div></div></body></html>