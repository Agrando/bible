<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 9</strong></div><p><span class="verse"><a name="1">1</a>¶ Jezi t'ap pase yon kote konsa lè l' wè yon nonm ki te avèg depi li te fèt.</span> <span class="verse"><a name="2">2</a>Disip li yo mande li: Mèt, poukisa nonm sa a te fèt tou avèg en? Se peche pa l' osinon peche manman l' ak papa l' ki lakòz sa?</span> <span class="verse"><a name="3">3</a>Jezi reponn yo: Se pa ni peche pa l' ni peche manman l' ak papa l' ki lakòz sa. Li fèt avèg, se pou moun ka wè sa pouvwa Bondye a ka fè nan li.</span> <span class="verse"><a name="4">4</a>Toutotan fè klè toujou, se pou m' fè travay moun ki voye m' lan ban m' fè a. Talè konsa pral fè nwit, pesonn p'ap ka travay.</span> <span class="verse"><a name="5">5</a>Toutotan mwen la sou latè, mwen se limyè k'ap klere tout moun ki sou latè.</span> <span class="verse"><a name="6">6</a>Apre li fin di pawòl sa yo, Jezi krache atè, li fè yon ti labou ak krache a, li fwote je nonm lan avèk labou a.</span> <span class="verse"><a name="7">7</a>Li di l' konsa: Al lave figi ou nan gwo basen Siloe a. (Mo Siloe sa a vle di: Moun yo te voye a.) Avèg la ale, li lave figi li. Lè l' tounen, li te ka wè nan tou de je l' yo.</span> <span class="verse"><a name="8">8</a>¶ Moun ki te rete bò lakay li yo ansanm ak tout moun ki te konn wè l' ap mande charite anvan sa, yo tout t'ap di: Apa nonm ki te konn chita ap mande charite a!</span> <span class="verse"><a name="9">9</a>Gen moun ki t'ap di: Se li menm wi. Gen lòt ki t'ap di tou: Non. Se pa li. Men, li sanble l' anpil. Lè sa a nonm lan di yo: Se mwen menm menm.</span> <span class="verse"><a name="10">10</a>Yo mande li: Ki jan ou fè wè nan je ou yo?</span> <span class="verse"><a name="11">11</a>Li reponn yo: Nonm yo rele Jezi a fè yon ti labou, li fwote je m' ak labou a, epi li di m' al lave figi m' nan basen Siloe a. m' ale. Lè m' fin lave figi m', mwen wè m' wè.</span> <span class="verse"><a name="12">12</a>Yo mande li: Kote nonm sa a? Li reponn yo: Mwen pa konnen non.</span> <span class="verse"><a name="13">13</a>¶ Yo pran nonm ki te avèg la, yo mennen l' bay farizyen yo.</span> <span class="verse"><a name="14">14</a>Se te yon jou repo Jezi te fè labou a pou louvri je l' yo.</span> <span class="verse"><a name="15">15</a>Se poutèt sa, farizyen yo tou, yo mande nonm lan sak te pase ki te fè l' ka wè koulye a. Li di yo: Li mete ti kras labou sou je m' yo, lèfini mwen lave figi mwen. Se konsa, koulye a mwen wè.</span> <span class="verse"><a name="16">16</a>Te gen de twa nan farizyen yo ki t'ap di: Nonm ki fè sa a pa ka soti nan Bondye. Li pa obeyi lalwa repo a. Men, gen lòt ki t'ap di: Ki jan yon nonm k'ap fè sa ki mal kapab fè yon mirak konsa? Te vin gen divizyon nan mitan yo.</span> <span class="verse"><a name="17">17</a>Farizyen yo mande nonm ki te avèg la: Ou menm, dapre ou, nonm ki louvri je ou yo, ki moun li ye? Li reponn: Se yon pwofèt li ye.</span> <span class="verse"><a name="18">18</a>Men, jwif yo pa t' vle kwè li te avèg anvan sa. Yo fè chache papa l' ak manman l' pou poze yo kekzyon.</span> <span class="verse"><a name="19">19</a>Yo mande yo: Eske nonm sa a se pitit gason nou an vre? Eske se vre li te fèt avèg? Sak pase l' ki fè li wè koulye a?</span> <span class="verse"><a name="20">20</a>Papa a ak manman an reponn yo: Nou konnen se pitit gason nou li ye, li te fèt avèg.</span> <span class="verse"><a name="21">21</a>Men, nou pa konnen sak pase l' ki fè l' wè koulye a. Nou pa konnen tou ki moun ki louvri je li. Nou mèt mande li. li ase gran konsa. Li ka reponn li menm.</span> <span class="verse"><a name="22">22</a>Papa a ak manman an te pale konsa paske yo te pè jwif yo. Paske, jwif yo te tonbe dakò sou pwen sa a: Tout moun ki ta di Jezi se Kris la, yo t'ap mete yo deyò nan sinagòg la.</span> <span class="verse"><a name="23">23</a>Se poutèt sa papa l' ak manman l' te di: li ase gran, li ka reponn li menm. Nou mèt mande li.</span> <span class="verse"><a name="24">24</a>Farizyen yo rele nonm ki te avèg la yon dezyèm fwa. Yo di li: Di verite a devan Bondye. Nou konnen nonm sa a se yon nonm k'ap fè sa ki mal.</span> <span class="verse"><a name="25">25</a>Li reponn yo: Mwen pa konnen si se yon moun k'ap fè sa ki mal osinon sa ki byen. Yon sèl bagay mwen konnen: mwen te avèg, koulye a mwen wè.</span> <span class="verse"><a name="26">26</a>Yo mande li: Men, kisa l' te fè? Ki jan l' te fè pou louvri je ou yo?</span> <span class="verse"><a name="27">27</a>Li reponn yo: Mwen deja di nou ki jan, men nou pa t'ap koute. Poukisa nou vle m' redi l' ankò? Gen lè, nou menm tou, nou ta renmen tounen disip li?</span> <span class="verse"><a name="28">28</a>Yo joure l', yo di l' konsa: Se ou menm ki disip li! Nou menm, nou se disip Moyiz.</span> <span class="verse"><a name="29">29</a>Nou konnen Bondye te pale ak Moyiz. Men, li menm, nou pa menm konnen ki bò l' soti.</span> <span class="verse"><a name="30">30</a>Nonm lan reponn yo: Ala bagay dwòl en! Nou pa konnen ki bò l' soti? Epi, se li menm ki louvri je m' yo!</span> <span class="verse"><a name="31">31</a>Nou tout nou konnen sa: Bondye pa tande lè se yon moun k'ap fè sa ki mal ki pale avè li. Men, se pa menm bagay lè se yon moun ki respekte l', yon moun ki fè volonte l' k'ap pale avè li.</span> <span class="verse"><a name="32">32</a>Nou poko janm tande yo fè yon moun ki fèt avèg wè.</span> <span class="verse"><a name="33">33</a>Si nonm sa a pa t' soti nan Bondye, li pa ta ka fè anyen.</span> <span class="verse"><a name="34">34</a>Yo reponn li: Se nan peche ou fèt, epi ou konprann pou ou vin ban nou leson koulye a? Epi yo mete l' deyò nan sinagòg la.</span> <span class="verse"><a name="35">35</a>¶ Jezi te vin konnen yo te mete nonm ki te avèg la deyò nan sinagòg la. Lè li kontre avè l', li di l' konsa: Eske ou kwè nan Moun Bondye voye nan lachè a?</span> <span class="verse"><a name="36">36</a>Nonm lan reponn li: Mèt, di m' ki moun li ye pou m' ka kwè nan li?</span> <span class="verse"><a name="37">37</a>Jezi reponn li: Apa w'ap gade li! Se li menm k'ap pale avè ou la a wi.</span> <span class="verse"><a name="38">38</a>Nonm lan di: Seyè, mwen kwè. Epi li tonbe ajenou devan Jezi.</span> <span class="verse"><a name="39">39</a>¶ Lè sa a, Jezi di: Mwen vin sou tè a pou yon jijman: Moun ki avèg yo pral wè. Men moun ki wè yo pral tounen avèg.</span> <span class="verse"><a name="40">40</a>Te gen kèk farizyen la avèk li. Lè yo tande pawòl sa yo, yo mande l': Eske nou menm tou, nou avèg?</span> <span class="verse"><a name="41">41</a>Jezi reponn yo: Si nou te avèg, nou pa ta koupab. Men, n'ap plede di nou wè, nou wè. Se poutèt sa nou antò toujou.</span> </p></div</div></div></body></html>