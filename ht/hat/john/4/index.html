<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 4</strong></div><p><span class="verse"><a name="1">1</a>¶ Farizyen yo tande Jezi t'ap fè plis patizan pase Jan, li t'ap batize plis moun pase l' tou.</span> <span class="verse"><a name="2">2</a>(Men, pou di vre, Jezi pa t' janm batize pesonn. Se disip li yo ki t'ap batize.)</span> <span class="verse"><a name="3">3</a>Lè Jezi vin konn sa, li kite peyi Jide, li tounen nan peyi Galile.</span> <span class="verse"><a name="4">4</a>¶ Sou wout la, fòk li te pase nan mitan peyi Samari.</span> <span class="verse"><a name="5">5</a>Li rive nan yon bouk Samari yo rele Sika, toupre moso tè Jakòb te bay Jozèf, pitit gason l' lan.</span> <span class="verse"><a name="6">6</a>Se la pi Jakòb la te ye. Jezi menm te bouke, vwayaj la te fatige l' anpil. Li chita sou rebò pi a. Li te bò midi konsa.</span> <span class="verse"><a name="7">7</a>Yon fanm peyi Samari vin pou tire dlo. Jezi di l' konsa: Tanpri, ban m' ti gout dlo pou m' bwè.</span> <span class="verse"><a name="8">8</a>(Disip li yo te ale lavil la achte manje.)</span> <span class="verse"><a name="9">9</a>Fanm Samari a di Jezi konsa: Kouman? Se pa jwif ou ye? Ki jan ou fè mande m' dlo pou ou bwè, mwen menm ki moun Samari? (Paske, jwif yo pa t' gen rapò ak moun Samari.)</span> <span class="verse"><a name="10">10</a>Jezi reponn li: Si ou te konnen sa Bondye bay la, si ou te konnen ki moun k'ap mande ou ti gout dlo pou bwè a, se ou menm ki ta mande l' ba ou ti gout dlo bwè. Lè sa a, li ta ka ba ou nan dlo ki bay lavi a.</span> <span class="verse"><a name="11">11</a>Fanm lan di li: Msye, ou pa gen veso pou tire dlo. Epitou, pi a fon anpil. Ki bò pou ou ta jwenn dlo ki bay lavi sa a?</span> <span class="verse"><a name="12">12</a>Se Jakòb, zansèt nou, ki te ban nou pi sa a. Li te bwè ladan li. Tout pitit li yo ansanm ak tout bèt li yo, se la yo te bwè tou. Koulye a, ou prèt pou di m' ou pi gran pase Jakòb?</span> <span class="verse"><a name="13">13</a>Jezi reponn li: Tout moun ki bwè dlo sa a gen pou l' swaf dlo ankò.</span> <span class="verse"><a name="14">14</a>Men, moun ki va bwè nan dlo m'ap ba li a, li p'ap janm swaf dlo ankò. Paske, dlo m'ap ba li a ap tounen yon sous dlo nan li k'ap ba li lavi ki p'ap janm fini an.</span> <span class="verse"><a name="15">15</a>Fanm lan di l': Tanpri, msye, ban m' ti gout nan dlo sa a non pou m' bwè, konsa mwen p'ap janm anvi bwè dlo ankò, mwen p'ap bezwen tounen isit la vin tire dlo.</span> <span class="verse"><a name="16">16</a>Jezi di l' konsa: Ale rele mari ou. Apre sa, tounen vin jwenn mwen isit la.</span> <span class="verse"><a name="17">17</a>Fanmi lan reponn: Mwen pa gen mari. Jezi di l' konsa: Ou gen rezon di ou pa gen mari.</span> <span class="verse"><a name="18">18</a>Paske, ou pase senk mari deja. Epi nonm k'ap viv avè ou koulye a, se pa mari ou li ye. Ou pa ban m' manti.</span> <span class="verse"><a name="19">19</a>Lè sa a, fanm lan di l': Gen lè ou se yon pwofèt, msye?</span> <span class="verse"><a name="20">20</a>Zansèt nou yo nan peyi Samari te sèvi Bondye sou mòn sa a. Men nou menm jwif, nou di: Sèl kote pou moun sèvi Bondye, se lavil Jerizalèm.</span> <span class="verse"><a name="21">21</a>Jezi reponn li: Madanm, ou mèt kwè mwen. Lè a pral rive, se pa ni sou mòn sa a, ni lavil Jerizalèm pou n' sèvi Papa a.</span> <span class="verse"><a name="22">22</a>Nou menm, moun Samari, nou pa konnen sa n'ap sèvi a. Nou menm jwif, nou konnen sa n'ap sèvi a, paske moun k'ap vin pou sove a, se nan mitan jwif yo l'ap soti.</span> <span class="verse"><a name="23">23</a>Men, lè a ap rive, li rive deja: tout moun k'ap sèvi tout bon yo pral sèvi Papa a nan kè yo jan sa dwe fèt. Se moun konsa Bondye vle pou sèvi li.</span> <span class="verse"><a name="24">24</a>Bondye, se Lespri li ye. Tout moun k'ap sèvi l', se pou yo sèvi l' nan lespri yo jan sa dwe fèt la.</span> <span class="verse"><a name="25">25</a>Fanm lan di li: Mwen konnen Mesi a, moun yo rele Kris la, gen pou l' vini tou. Lè la vini, la esplike nou tout bagay sa yo.</span> <span class="verse"><a name="26">26</a>Jezi reponn li: Mwen menm k'ap pale avè ou la a, mwen se Kris la.</span> <span class="verse"><a name="27">27</a>¶ Lè sa a, disip Jezi yo vin rive. Yo te sezi wè l' ap pale ak yon fanm. Men, yo yonn pa mande l': Kisa ou gen avèk li? Osinon: Poukisa w'ap pale avè li?</span> <span class="verse"><a name="28">28</a>Fanm lan menm kite krich dlo a la, li tounen li al lavil la. Li di moun yo:</span> <span class="verse"><a name="29">29</a>Vini wè yon nonm ki di m' tou sa m' fè. Eske nou pa kwè se Kris la?</span> <span class="verse"><a name="30">30</a>Moun yo soti lavil la, yo vin jwenn Jezi.</span> <span class="verse"><a name="31">31</a>Disip yo menm, bò pa yo, t'ap mande Jezi pou l' manje. Yo t'ap di l': Tanpri, Mèt, manje kichòy non!</span> <span class="verse"><a name="32">32</a>Men, li reponn yo: Mwen gen pou m' manje yon manje nou pa konnen.</span> <span class="verse"><a name="33">33</a>Lè sa a, disip yo yonn pran mande lòt: Gen lè yon moun pote manje ba li.</span> <span class="verse"><a name="34">34</a>Jezi di yo: Manje pa m', se fè volonte moun ki voye m' lan; se pou m' fin fè travay li ban m' fè a.</span> <span class="verse"><a name="35">35</a>Nou menm, nou di: Nan kat mwa ankò nou pral fè rekòt. Mwen menm, mwen di nou: Gade jaden yo byen. Grenn yo fin mi, yo tou bon pou ranmase.</span> <span class="verse"><a name="36">36</a>Yo gen tan peye moun k'ap ranmase rekòt la, l'ap anpile grenn yo pou lavi ki p'ap janm fini an. Se konsa, moun k'ap simen an kontan; moun k'ap ranmase a kontan tou ansanm avèk li.</span> <span class="verse"><a name="37">37</a>Sa pawòl la di a, se vre wi: Moun ki simen an, se pa li ki ranmase.</span> <span class="verse"><a name="38">38</a>Mwen voye nou ranmase nan yon jaden nou pa t' travay. Se lòt moun ki te travay li. Men, se nou menm k'ap pwofite travay yo.</span> <span class="verse"><a name="39">39</a>Anpil moun Samari ki te rete nan Sika te kwè nan Jezi poutèt sa madanm lan te di yo: Li di m' tou sa m' fè.</span> <span class="verse"><a name="40">40</a>Se konsa, lè yo rive bò kote li, yo mande l' pou l' rete avèk yo. Jezi pase de jou nan lavil la.</span> <span class="verse"><a name="41">41</a>Te gen anpil lòt moun ankò ki te kwè nan li, poutèt sa Jezi menm t'ap di yo.</span> <span class="verse"><a name="42">42</a>Yo di fanm lan konsa: Koulye a nou kwè, se pa sèlman poutèt sa ou rakonte nou an, men tou paske nou tande l' nou menm ak de zòrèy nou. Nou konnen se li menm vre ki vin delivre moun sou latè.</span> <span class="verse"><a name="43">43</a>¶ Lè Jezi fin pase de jou sa yo la, li pati, li ale nan peyi Galile.</span> <span class="verse"><a name="44">44</a>Paske, se Jezi menm ki te di: Yo pa janm respekte yon pwofèt nan peyi kote l' soti.</span> <span class="verse"><a name="45">45</a>Lè li rive nan Galile, moun Galile yo te byen resevwa l', paske yo menm tou yo te al lavil Jerizalèm pou fèt Delivrans lan, yo te wè tou sa li te fè lè sa a.</span> <span class="verse"><a name="46">46</a>Apre sa, Jezi tounen vin Kana nan Galile, kote li te fè dlo tounen diven an. Nan lavil la te gen yon gwo fonksyonè leta ki te gen yon pitit gason l' ki te malad nan yon lòt lavil yo rele Kapènawòm.</span> <span class="verse"><a name="47">47</a>Lè li vin konnen Jezi te soti peyi Jide vin nan peyi Galile, li al jwenn li, li mande l' pou li al Kapènawòm geri pitit li a ki te prèt pou mouri.</span> <span class="verse"><a name="48">48</a>Jezi di l' konsa: Si nou pa wè mirak ak bèl bagay, nou p'ap janm kwè.</span> <span class="verse"><a name="49">49</a>Fonksyonè a reponn li: Mèt, vin avè m' non, anvan pitit mwen an gen tan mouri.</span> <span class="verse"><a name="50">50</a>Jezi di li: Ou mèt al lakay ou. Pitit ou a p'ap mouri. Nonm lan kwè sa Jezi te di l' la, li ale.</span> <span class="verse"><a name="51">51</a>Li te sou wout lakay li toujou lè domestik li yo vin jwenn li avèk nouvèl sa a: Pitit ou a pa mouri.</span> <span class="verse"><a name="52">52</a>Li mande yo: Kilè ti gason an refè? Yo reponn li: Yè apremidi, bò enè konsa, lafyèb la tonbe.</span> <span class="verse"><a name="53">53</a>Papa a vin rekonèt se te lè sa a menm Jezi te di l': Pitit gason ou lan p'ap mouri. Se konsa li menm ansanm ak tout moun lakay li yo kwè nan Jezi.</span> <span class="verse"><a name="54">54</a>Sa te fè dezyèm mirak Jezi te fè lè l' tounen soti Jide vini nan peyi Galile.</span> </p></div</div></div></body></html>