<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 2</strong></div><p><span class="verse"><a name="1">1</a>¶ De jou apre sa, te gen yon maryaj lavil Kana nan peyi Galile. Manman Jez te la,</span> <span class="verse"><a name="2">2</a>yo te envite Jezi ak disip li yo nan nòs la tou.</span> <span class="verse"><a name="3">3</a>Rive yon lè pa t' gen diven ankò. Manman Jezi di l' konsa: Yo pa gen diven ankò non.</span> <span class="verse"><a name="4">4</a>Men Jezi reponn li: Nan kisa mwen ye avè ou, madanm? Lè pa m' lan poko rive.</span> <span class="verse"><a name="5">5</a>Lè sa a, manman Jezi di moun ki t'ap sèvi yo: Fè tou sa l' di nou fè.</span> <span class="verse"><a name="6">6</a>Te gen sis gwo ja fèt an wòch ki te sèvi pou jwif yo lave kò yo dapre koutim yo. Yo te gwo ase pou chak te kenbe vin trant galon konsa.</span> <span class="verse"><a name="7">7</a>Jezi di moun ki t'ap sèvi yo: Plen ja yo dlo. Yo plen yo ra bouch.</span> <span class="verse"><a name="8">8</a>Lè yo fini, Jezi di yo: Pran ti gout nan dlo sa a, pote bay chèf kanbiz la goute. Yo pote ti gout bay chèf kanbiz la.</span> <span class="verse"><a name="9">9</a>Chèf kanbiz la goute dlo ki te tounen diven an. Li pa t' konnen ki bò diven sa a te soti. (Men, domestik yo ki te pran dlo a te konnen.) Li rele nonm ki t'ap marye a,</span> <span class="verse"><a name="10">10</a>li di li konsa: Tout moun sèvi pi bon diven an anvan. Se apre tout envite yo fin sou, se lè sa a yo sèvi diven ki pa twò bon an. Men ou menm, ou te sere pi bon diven an. Se koulye a w'ap sèvi l'.</span> <span class="verse"><a name="11">11</a>Se konsa Jezi te fè premye mirak li lavil Kana nan peyi Galile. Li te fè wè pouvwa li. Sa te fè disip li yo kwè nan li.</span> <span class="verse"><a name="12">12</a>¶ Apre sa, li ale lavil Kapènawòm ansanm ak manman l', frè l' yo ak disip li yo. Yo pase de twa jou la.</span> <span class="verse"><a name="13">13</a>Fèt Delivrans jwif yo te vanse rive. Se konsa Jezi moute Jerizalèm.</span> <span class="verse"><a name="14">14</a>Li jwenn yon bann moun nan tanp lan ki t'ap vann bèf, mouton ak pijon. Gen lòt menm ki te chita dèyè tab yo ap chanje lajan.</span> <span class="verse"><a name="15">15</a>Li pran kèk kòd, li mare yo ansanm, li fè yon fwèt ak yo. Epi li mete tout moun yo deyò nan tanp lan ansanm ak tout mouton yo ak tout bèf yo. Li chavire tab moun ki t'ap chanje lajan yo, li jete tout kòb yo atè.</span> <span class="verse"><a name="16">16</a>Li di moun ki t'ap vann pijon yo: Wete sa la. Pa fè kay Papa m' lan tounen yon boutik kote yo fè komès.</span> <span class="verse"><a name="17">17</a>Disip li yo vin chonje pawòl sa yo ki te ekri nan Liv la: O Bondye, mwen sitèlman renmen kay ou a, mwen santi se tankou yon dife k'ap boule tout anndan mwen.</span> <span class="verse"><a name="18">18</a>Jwif yo mande li: Ki mirak ou ka fè pou moutre nou ou gen dwa fè sa w'ap fè la a?</span> <span class="verse"><a name="19">19</a>Jezi reponn yo: Kraze tanp sa a koulye a. Nan twa jou m'ap rebati l' ban nou.</span> <span class="verse"><a name="20">20</a>Jwif yo di li: Yo pran karannsizan pou yo bati tanp sa a, pou ou menm, pou ou ta pran twa sèl jou pou rebati li?</span> <span class="verse"><a name="21">21</a>Men Jezi li menm, lè l' t'ap di mo tanp lan se pwòp kò li li te gen nan tèt li.</span> <span class="verse"><a name="22">22</a>Lè Jezi leve soti vivan nan lanmò, disip li yo vin chonje li te di sa. Se konsa yo te kwè sa ki te ekri nan Liv la ansanm ak tout pawòl Jezi te di yo.</span> <span class="verse"><a name="23">23</a>¶ Pandan Jezi te Jerizalèm pou fèt Delivrans lan anpil moun te kwè nan li lè yo te wè mirak li t'ap fè.</span> <span class="verse"><a name="24">24</a>Men, Jezi pa t' fè okenn ladan yo konfyans, paske li te konnen yo tout byen.</span> <span class="verse"><a name="25">25</a>Li pa t' bezwen moun te di l' anyen sou pesonn, paske li menm li te konnen sa ki nan kè yo.</span> </p></div</div></div></body></html>