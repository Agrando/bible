<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 13</strong></div><p><span class="verse"><a name="1">1</a>¶ Se te jou anvan fèt Delivrans jwif yo. Jezi te konnen lè a te rive pou l' te kite tè sa a, pou li al jwenn Papa a. Li pa t' manke renmen moun pa l' yo ki te nan lemonn. Li te renmen yo nèt ale.</span> <span class="verse"><a name="2">2</a>Jezi t'ap manje ak disip li yo jou swa sa a. Satan te gen tan pran tèt Jida, pitit gason Simon Iskariòt la, pou l' te trayi Jezi.</span> <span class="verse"><a name="3">3</a>Jezi te konnen pou tèt pa l' li te soti nan Bondye, epi li t'ap tounen jwenn Bondye ankò. Li te konnen Papa a te ba li pouvwa sou tout bagay.</span> <span class="verse"><a name="4">4</a>Li leve sot devan tab la, li wete gwo rad li a, li pran yon sèvyèt, li mare l' nan ren li.</span> <span class="verse"><a name="5">5</a>Apre sa, li vide dlo nan yon kivèt. Epi li kòmanse lave pye disip li yo. Li t'ap siye yo ak sèvyèt li te mare nan ren l' lan.</span> <span class="verse"><a name="6">6</a>Se konsa, li rive sou Simon Pyè ki di l' konsa: Mèt, ou menm ki pral lave pye mwen?</span> <span class="verse"><a name="7">7</a>Jezi reponn li: Koulye a ou pa konprann sa m'ap fè a. Men, wa konprann pita.</span> <span class="verse"><a name="8">8</a>Pye di li: Non, mwen p'ap janm kite ou lave pye mwen. Jezi reponn li: Si m' pa lave pye ou, ou p'ap disip mwen ankò.</span> <span class="verse"><a name="9">9</a>Simon Pyè di li: Si se konsa, Mèt, se pa pye m' ase pou ou lave. Lave men m' yo tou ansanm ak tèt mwen.</span> <span class="verse"><a name="10">10</a>Jezi di li: Lè yon moun fin benyen, tout kò l' pwòp. Se pye l' ase ki bezwen lave. Nou menm, nou tou pwòp, men se pa nou tout ki pwòp.</span> <span class="verse"><a name="11">11</a>(Jezi te konnen ki moun ki tapral trayi li. Se poutèt sa li te di: Se pa nou tout ki pwòp.)</span> <span class="verse"><a name="12">12</a>Lè l' fin lave pye yo tout, Jezi mete gwo rad la sou li ankò, li tounen nan plas li bò tab la, epi li di yo: Eske nou konprann sa m' sot fè la a?</span> <span class="verse"><a name="13">13</a>Nou rele m' Mèt, nou rele m' Seyè. Nou gen rezon, se sa m' ye vre.</span> <span class="verse"><a name="14">14</a>Si mwen menm ki Seyè, mwen menm ki Mèt, mwen lave pye nou, konsa tou, nou menm, se pou nou yonn lave pye lòt.</span> <span class="verse"><a name="15">15</a>Mwen ban nou yon egzanp pou nou ka fè menm bagay mwen te fè pou nou an.</span> <span class="verse"><a name="16">16</a>Sa m'ap di nou la a, se vre wi: Yon domestik pa janm pi grannèg pase mèt li. Moun yo voye a pa janm pi grannèg pase moun ki voye l' la.</span> <span class="verse"><a name="17">17</a>Koulye a nou konn bagay sa yo. benediksyon pou nou si nou fè menm jan an tou.</span> <span class="verse"><a name="18">18</a>¶ Lè m' di sa, mwen pa pale pou nou tout. Mwen konnen moun mwen chwazi yo. Men, fòk sa ki te ekri nan Liv la rive vre. Moun k'ap manje nan menm plat avè m' lan, se li menm ki trayi mwen.</span> <span class="verse"><a name="19">19</a>M'ap tou di nou sa koulye a anvan bagay sa yo rive, pou lè yo rive vre nou ka kwè mwen se moun mwen ye a.</span> <span class="verse"><a name="20">20</a>Sa m'ap di nou la a, se vre wi: Moun ki resevwa moun mwen voye a, li resevwa m' tou. Moun ki resevwa m', li resevwa moun ki voye m' lan.</span> <span class="verse"><a name="21">21</a>Lè Jezi fin di pawòl sa yo, li santi kè l' te boulvèse anpil. Li di yo kareman: Sa m'ap di nou la a, se vre wi: yonn nan nou pral trayi mwen.</span> <span class="verse"><a name="22">22</a>Disip yo menm, yonn t'ap gade lòt, yo pa t' konnen ki moun li t'ap pale.</span> <span class="verse"><a name="23">23</a>Yonn nan disip yo, sa Jezi te renmen an, te chita kòtakòt avèk li.</span> <span class="verse"><a name="24">24</a>Simon Pyè fè l' siy pou l' mande Jezi ki moun li t'ap pale.</span> <span class="verse"><a name="25">25</a>Lè sa a, disip la panche tèt li bò Jezi, li mande li: Seyè, kilès sa a?</span> <span class="verse"><a name="26">26</a>Jezi reponn li: Mwen pral tranpe yon moso pen nan plat la: moun wa wè m'a lonje l' bay la, se li menm. Jezi pran yon moso pen, li tranpe l', li lonje l' bay Jida, pitit Simon Iskariòt la.</span> <span class="verse"><a name="27">27</a>Pran Jida pran moso pen an, Satan antre nan li. Jezi di li: Sa ou gen pou fè a, fè l' vit.</span> <span class="verse"><a name="28">28</a>(Pesonn sou tab la pa t' konprann poukisa li te di l' sa.</span> <span class="verse"><a name="29">29</a>Anpil te fè lide Jezi te vle di l' al achte sa yo te bezwen pou fèt la, ou ankò te mande l' bay pòv yo kichòy, paske se li menm ki te kenbe sak lajan an.)</span> <span class="verse"><a name="30">30</a>Se konsa, Jida pran moso pen an; lamenm li soti. Te fin fè nwa deyò a.</span> <span class="verse"><a name="31">31</a>¶ Apre Jida fin ale, Jezi di konsa: Se koulye a nou pral wè pouvwa Moun Bondye voye nan lachè a. Se koulye a li pral fè nou wè pouvwa Bondye parèt nan li.</span> <span class="verse"><a name="32">32</a>Si li fè nou wè pouvwa Bondye a, Bondye li menm va fè nou wè pouvwa Pitit la. Epi l'ap fè l' talè konsa.</span> <span class="verse"><a name="33">33</a>Pitit mwen yo, mwen pa la pou lontan ankò avè nou. Ala chache n'a chache mwen! Men, koulye a m'ap di nou sa m' te di jwif yo deja: Nou pa kapab ale kote m' prale a.</span> <span class="verse"><a name="34">34</a>Men, m'ap ban nou yon kòmandman nouvo: Se pou nou yonn renmen lòt. Wi, se pou nou yonn renmen lòt menm jan mwen renmen nou an.</span> <span class="verse"><a name="35">35</a>Si nou yonn renmen lòt, lè sa a tout moun va konnen se disip mwen nou ye.</span> <span class="verse"><a name="36">36</a>¶ Simon Pyè mande li: Seyè, ki bò ou prale? Jezi reponn li: Kote m' prale a ou pa ka swiv mwen koulye a. Men, wa swiv mwen pita.</span> <span class="verse"><a name="37">37</a>Pyè di li: Seyè, poukisa m' pa kapab swiv ou koulye a? Mwen tou pare pou m' bay lavi m' pou ou.</span> <span class="verse"><a name="38">38</a>Jezi reponn li: Ou kwè ou pare vre pou bay lavi ou pou mwen? Sa m'ap di ou la a, se vre wi: Kòk p'ap ankò chante, w'ap gen tan di ou pa janm konnen m' an twa fwa.</span> </p></div</div></div></body></html>