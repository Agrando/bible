<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 16</strong></div><p><span class="verse"><a name="1">1</a>¶ Mwen di nou sa pou nou pa dekouraje lè sa rive.</span> <span class="verse"><a name="2">2</a>Y'a mete nou deyò nan sinagòg yo. Yon lè, moun k'ap touye nou yo va met nan tèt yo se sèvis y'ap rann Bondye lè yo fè sa.</span> <span class="verse"><a name="3">3</a>Y'ap fè tou sa paske yo pa konnen ni Papa a ni mwen menm.</span> <span class="verse"><a name="4">4</a>Men, mwen di nou sa, se pou lè lè a va rive pou yo fè nou sa nou ka chonje mwen te di nou sa. Mwen pa t' di nou tou sa anvan, paske mwen te la avèk nou.</span> <span class="verse"><a name="5">5</a>Men koulye a, mwen pral jwenn moun ki te voye m' lan, epi nou yonn pa mande m' kote m' prale?</span> <span class="verse"><a name="6">6</a>Men, paske mwen pale konsa ak nou, kè nou kase.</span> <span class="verse"><a name="7">7</a>¶ Men, m'ap di nou laverite: li pi bon pou nou si m' ale. Paske, si m' pa ale, moun ki gen pou vin ankouraje nou an p'ap vin jwenn nou. Men, lè m' ale, m'a voye l' ban nou.</span> <span class="verse"><a name="8">8</a>Li menm, lè la vini, la moutre moun lemonn yo jan yo nan lerè sou keksyon peche, sou keksyon sa ki dwat devan Bondye, sou keksyon jijman Bondye.</span> <span class="verse"><a name="9">9</a>Yo nan lerè sou keksyon peche a, paske yo pa mete konfyans yo nan mwen.</span> <span class="verse"><a name="10">10</a>Yo nan lerè sou keksyon sa ki dwat devan Bondye, paske mwen pral jwenn Papa a, nou p'ap wè m' ankò.</span> <span class="verse"><a name="11">11</a>Yo nan lerè sou keksyon jijman Bondye a, paske chèf k'ap dominen lemonn lan fin jije deja.</span> <span class="verse"><a name="12">12</a>Mwen gen anpil lòt bagay ankò pou m' di nou, men nou pa ka konprann yo koulye a.</span> <span class="verse"><a name="13">13</a>Men, li menm Lespri k'ap moutre verite a, lè la vini, la mennen nou nan tout verite a. Paske li p'ap pale pawòl pa li. Men, tou sa la tande, se sa la di nou: la fè nou konnen bagay ki gen pou rive.</span> <span class="verse"><a name="14">14</a>Li pral fè yo wè pouvwa mwen, paske la pran sa ki pou mwen pou l' fè nou konnen yo.</span> <span class="verse"><a name="15">15</a>Tou sa ki pou Papa a se pou mwen yo ye tou. Se poutèt sa mwen di nou la pran sa ki pou mwen pou l' fè nou konnen yo.</span> <span class="verse"><a name="16">16</a>¶ Talè konsa nou p'ap wè m'; talè konsa n'a wè m' ankò.</span> <span class="verse"><a name="17">17</a>Kèk disip li yo pran pale, yonn t'ap di lòt: Sa sa vle di sa l'ap di nou la a: Talè konsa nou p'ap wè m', talè konsa n'a wè m' ankò? Sa l' vle di la a: Paske mwen pral jwenn Papa a?</span> <span class="verse"><a name="18">18</a>Kisa sa vle di menm: Talè konsa? Nou pa konprann sa l' vle di.</span> <span class="verse"><a name="19">19</a>Jezi menm te konnen yo te vle poze l' keksyon. Li di yo: Mwen di nou: Talè konsa nou p'ap wè m', talè konsa tou n'a wè m' ankò. Eske se sou sa nou yonn ap poze lòt keksyon an?</span> <span class="verse"><a name="20">20</a>Sa m'ap di nou la a, se vre wi: nou pral kriye, nou pral plenn, men moun k'ap viv dapre prensip ki nan lemonn yo pral kontan. Nou pral gen lapenn, men lapenn nou pral tounen kè kontan.</span> <span class="verse"><a name="21">21</a>Lè yon fanm gen tranche, kè l' sere, paske lè a rive pou l' soufri. Men, lè pitit la fin fèt, li bliye tout soufrans li yo tèlman li kontan dapre yon lòt timoun vin sou latè.</span> <span class="verse"><a name="22">22</a>Konsa tou, koulye a nou nan lapenn. Men, mwen gen pou m' wè nou ankò. Lè sa a, kè nou pral kontan, pesonn p'ap ka wete kontantman sa a nan kè nou.</span> <span class="verse"><a name="23">23</a>¶ Jou sa a, nou p'ap poze m' keksyon sou anyen. Sa m'ap di nou la a, se vre wi: nenpòt bagay nou mande Papa a nan non mwen, la ban nou li.</span> <span class="verse"><a name="24">24</a>Jouk koulye a, nou poko mande anyen nan non mwen. Mande, n'a jwenn pou nou ka kontan nèt ale.</span> <span class="verse"><a name="25">25</a>Mwen di nou tou sa an parabòl. Yon lè, mwen p'ap bezwen pale an parabòl ak nou ankò, men m'ap pale nou kareman sou Papa a.</span> <span class="verse"><a name="26">26</a>Jou sa a, n'a mande Papa a sa nou vle nan non mwen, mwen pa di m'ap lapriyè Papa a pou nou,</span> <span class="verse"><a name="27">27</a>paske Papa a li menm, li renmen nou. Li renmen nou paske nou renmen m', paske nou kwè mwen soti nan Papa a.</span> <span class="verse"><a name="28">28</a>¶ Mwen soti nan Papa a, mwen vin sou latè. Koulye a, m'ap wete kò m' sou latè a, mwen pral jwenn Papa a.</span> <span class="verse"><a name="29">29</a>Disip yo di li: Se koulye a w'ap pale kare. Ou pa pale an parabòl.</span> <span class="verse"><a name="30">30</a>Koulye a nou konnen ou konn tout bagay. Ou pa bezwen pesonn mande ou anyen. Se poutèt sa nou kwè ou soti nan Bondye.</span> <span class="verse"><a name="31">31</a>Jezi reponn yo: Nou sèten nou kwè koulye a?</span> <span class="verse"><a name="32">32</a>Gade, lè a ap rive, li rive deja, kote nou pral gaye, chak moun pral kouri bò pa yo: nou pral kite m' pou kont mwen. Men, mwen pa pou kont mwen, paske Papa a la avèk mwen.</span> <span class="verse"><a name="33">33</a>Mwen pale konsa pou nou kapab gen kè poze nan mwen. Nou gen pou n' soufri anpil sou latè. Men, pran kouraj, lemonn deja pèdi devan mwen.</span> </p></div</div></div></body></html>