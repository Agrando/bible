<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 5</strong></div><p><span class="verse"><a name="1">1</a>¶ Apre sa, jwif yo te gen yon fèt nan tanp lan. Jezi moute Jerizalèm.</span> <span class="verse"><a name="2">2</a>Nan lavil la, bò Pòtay Mouton yo, te gen yon gwo basen dlo yo te rele nan lang ebre: Betzata. Te gen senk pòt ki te bay sou li.</span> <span class="verse"><a name="3">3</a>Devan pòt yo, te gen anpil moun ki te gen tout kalite maladi kouche la: gen sa ki te avèg, gen sa ki t'ap bwete, gen sa ki te paralize. Yo tout yo t'ap tann lè dlo a pran bouyi.</span> <span class="verse"><a name="4">4</a>Paske, tanzantan, yon zanj Bondye te desann nan basen an vin brase dlo a. Premye moun malad ki te desann nan dlo a apre zanj lan te fin brase l' la te geri, nenpòt ki maladi li te genyen.</span> <span class="verse"><a name="5">5</a>Te gen yon nonm la ki te malad depi trantwitan.</span> <span class="verse"><a name="6">6</a>Jezi wè l' kouche. Li vin konnen li te malad depi tout tan sa a. Li mande li: Eske ou vle geri?</span> <span class="verse"><a name="7">7</a>Malad la reponn li: Mèt, mwen pa gen pesonn pou mete m' nan basen an lè dlo a ap bouyi. Lè mwen fè sa pou m' ale, yon lòt gen tan desann anvan mwen.</span> <span class="verse"><a name="8">8</a>Jezi di li: Leve non. Pran nat ou, mache ou ale.</span> <span class="verse"><a name="9">9</a>Menm lè a, nonm lan geri. Li ranmase nat li, li pran mache. Men, jou sa fèt la se te yon jou repo.</span> <span class="verse"><a name="10">10</a>Jwif yo di nonm ki te geri a: Jòdi a se jou repo. Lalwa nou an pa pèmèt pou w'ap pote nat ou jòdi a.</span> <span class="verse"><a name="11">11</a>Li reponn yo: Se moun ki geri m' lan wi ki di m' ranmase nat mwen, mache m' ale.</span> <span class="verse"><a name="12">12</a>Lè sa a, yo mande li: Kilès sa a ki di ou ranmase nat ou, mache ou ale a?</span> <span class="verse"><a name="13">13</a>Men, nonm ki te geri a pa t' konnen ki moun li te ye, paske te sitèlman gen moun la, Jezi te gen tan pati al fè wout li.</span> <span class="verse"><a name="14">14</a>Pita, Jezi kontre nonm lan nan tanp lan. Li di li konsa: Koute non. Koulye a ou wè ou geri, pa fè peche, tande, pou bagay pi mal pa rive ou.</span> <span class="verse"><a name="15">15</a>Nonm lan al di jwif yo se Jezi ki te geri li.</span> <span class="verse"><a name="16">16</a>Se poutèt sa jwif yo tanmen pèsekite Jezi paske li te fè sa yon jou repo.</span> <span class="verse"><a name="17">17</a>¶ Men, Jezi reponn yo: Se tout tan Papa m' ap travay. Mwen menm tou, m'ap travay.</span> <span class="verse"><a name="18">18</a>Poutèt pawòl sa a, jwif yo t'ap chache pi rèd atò pou yo te touye l'. Li pa t' sèlman fè bagay ki kont lalwa repo a, men li te di yo Bondye se papa li. Lè l' di sa, li te fè tèt li pase pou menm moun ak Bondye.</span> <span class="verse"><a name="19">19</a>Lè sa a, Jezi reponn yo: Sa m'ap di nou la a, se vre wi: Pitit Bondye a pa fè anyen pou kò li. Sa l' wè Papa a fè, se sa l' fè tou. Tou sa Papa a ap fè, Pitit la fè l' tou.</span> <span class="verse"><a name="20">20</a>Papa a renmen Pitit la, li moutre l' tou sa li menm l'ap fè. Li gen pou l' moutre l' fè bagay ki pi estwòdenè pase sa. Lè sa a, nou p'ap manke sezi.</span> <span class="verse"><a name="21">21</a>Papa a fè moun mouri leve, li ba yo lavi ankò. Konsa tou, Pitit la bay moun li vle lavi.</span> <span class="verse"><a name="22">22</a>Papa a pa jije pesonn, men li bay Pitit la tout pouvwa pou jije.</span> <span class="verse"><a name="23">23</a>Konsa, tout moun va gen respè pou Pitit la, menm jan yo gen respè pou Papa a. Moun ki pa respekte Pitit la, li pa gen respè pou Papa ki voye l' la non plis.</span> <span class="verse"><a name="24">24</a>Sa m'ap di nou la a, se vre wi: Yon moun ki koute pawòl mwen, ki mete konfyans nan moun ki voye m' lan, l'ap gen lavi ki p'ap janm fini an. Yo p'ap kondannen li. Li deja soti nan lanmò, li antre nan lavi.</span> <span class="verse"><a name="25">25</a>Sa m'ap di nou la a, se vre wi: Lè a ap rive, li rive deja: moun mouri yo pral tande vwa Pitit Bondye a. Tout moun mouri ki va tande vwa sa a pral gen lavi.</span> <span class="verse"><a name="26">26</a>Papa a gen pouvwa pou l' bay lavi. Konsa tou, li bay Pitit la pouvwa pou bay lavi tou.</span> <span class="verse"><a name="27">27</a>Li bay Pitit la otorite pou jije, paske Pitit la, se Moun Bondye voye nan lachè a.</span> <span class="verse"><a name="28">28</a>Nou pa bezwen sezi. Lè a pral rive: tout mò ki nan tonm pral tande vwa li,</span> <span class="verse"><a name="29">29</a>yo pral leve soti vivan nan tonm yo. Moun ki fè sa ki byen pral leve pou resevwa lavi ki p'ap janm fini an. Men, tout moun ki fè sa ki mal pral leve pou resevwa kondannasyon yo.</span> <span class="verse"><a name="30">30</a>Mwen pa kapab fè anyen pou kò mwen. M'ap jije dapre sa Bondye di mwen. Jijman mwen bon paske sa m'ap chache fè a se pa sa m' vle, men sa moun ki voye m' lan vle.</span> <span class="verse"><a name="31">31</a>¶ Si m' pale tèt mwen byen, moun pa ka asepte sa m'ap di a pou verite.</span> <span class="verse"><a name="32">32</a>Men, se yon lòt k'ap pale byen sou mwen. Mwen konnen sa l'ap di sou mwen an, se verite.</span> <span class="verse"><a name="33">33</a>Nou te voye moun bò kot Jan. Li te di nou verite a jan l' ye a.</span> <span class="verse"><a name="34">34</a>Mwen menm poutèt pa m', mwen pa bezwen pesonn pale pou mwen. Men, mwen di nou sa pou nou kapab sove.</span> <span class="verse"><a name="35">35</a>Jan te tankou yon lanp yo limen ki klere byen bèl. Pou yon tan, nou te byen kontan pwofite limyè li a.</span> <span class="verse"><a name="36">36</a>Men, pou mwen menm, mwen gen yon lòt bagay ki pale an favè m' ki pi bon toujou pase sa Jan te di sou mwen an. Se travay m'ap fè a, travay Papa m' ban m' fè a ki pale pou mwen. Sa fè wè se Papa a ki voye mwen.</span> <span class="verse"><a name="37">37</a>Papa ki voye m' lan, li menm tou l'ap pale an favè mwen. Nou pa janm tande vwa l', ni nou pa janm wè figi li.</span> <span class="verse"><a name="38">38</a>Nou pa kenbe pawòl li yo nan kè nou, paske nou pa kwè nan moun li voye a.</span> <span class="verse"><a name="39">39</a>N'ap plede etidye sa ki ekri nan Liv la, paske nou mete nan tèt nou nou ka jwenn lavi ki pa janm fini an ladan li. Men, se Liv sa a menm ki pale sou mwen.</span> <span class="verse"><a name="40">40</a>Malgre sa, nou pa vle vin jwenn mwen pou nou ka gen lavi tout bon an.</span> <span class="verse"><a name="41">41</a>Mwen p'ap chache lwanj nan men lèzòm.</span> <span class="verse"><a name="42">42</a>Men, mwen konnen ki moun nou ye: nou pa gen renmen pou Bondye nan kè nou.</span> <span class="verse"><a name="43">43</a>Se Papa m' ki voye mwen. Men, nou pa vle resevwa mwen. Men, kite yon lòt moun vin pou kont li, n'ap resevwa li.</span> <span class="verse"><a name="44">44</a>Nou renmen resevwa lwanj yonn nan men lòt, nou pa chache lwanj ki soti nan men Bondye ki pa gen parèy la. Nan kondisyon sa a, ki jan pou nou kwè?</span> <span class="verse"><a name="45">45</a>Pa mete nan tèt nou mwen pral akize nou devan Papa mwen. Se Moyiz ki pral akize nou, Moyiz nou di ki tout espwa nou an.</span> <span class="verse"><a name="46">46</a>Si nou te kwè tout bon nan Moyiz, nou ta kwè nan mwen tou, paske li ekri sou mwen tou.</span> <span class="verse"><a name="47">47</a>Men, nou pa kwè nan sa l' te ekri a. Ki jan pou n' ta fè kwè sa m'ap di nou an?</span> </p></div</div></div></body></html>