<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/john/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/john">John</a> &gt <strong>Chapter 1</strong></div><p><span class="verse"><a name="1">1</a>¶ Anvan Bondye te kreye anyen, Pawòl la te la. Pawòl la te avèk Bondye. Sa Bondye te ye, se sa Pawòl la te ye tou.</span> <span class="verse"><a name="2">2</a>Pawòl la te la avèk Bondye depi nan konmansman.</span> <span class="verse"><a name="3">3</a>Se ak Pawòl la Bondye fè tout bagay. Nan tou sa ki te fèt, pa t' gen anyen ki te fèt san Pawòl la.</span> <span class="verse"><a name="4">4</a>Lavi, se nan li sa te ye. Se lavi sa a ki te bay tout moun limyè.</span> <span class="verse"><a name="5">5</a>¶ Limyè a klere nan fènwa a. Men, fènwa a pa t' resevwa li.</span> <span class="verse"><a name="6">6</a>Bondye te voye yon nonm ki te rele Jan.</span> <span class="verse"><a name="7">7</a>Li te vin sèvi temwen pou pale sou limyè a. Li te vini pou tout moun ki te tande mesaj li a te ka kwè.</span> <span class="verse"><a name="8">8</a>Se pa li menm ki te limyè a. Li te vin pou sèvi temwen pou pale sou limyè a.</span> <span class="verse"><a name="9">9</a>Limyè sa a, se li ki limyè tout bon an. Se li menm ki vin sou latè epi k'ap klere tout moun.</span> <span class="verse"><a name="10">10</a>Pawòl la te nan lemonn. Se ak Pawòl la Bondye te fè tou sa ki nan lemonn; men, moun ki nan lemonn pa t' rekonèt li.</span> <span class="verse"><a name="11">11</a>Li vin nan peyi l'; men tout moun nan peyi l' pa t' resevwa li.</span> <span class="verse"><a name="12">12</a>Men, sa ki te resevwa l' yo, sa ki te kwè nan li yo, li ba yo pouvwa tounen pitit Bondye.</span> <span class="verse"><a name="13">13</a>Yo pa t' vin pitit Bondye jan sa fèt pami lèzòm sou latè, paske sa pa t' soti nan egzijans lachè, ni nan volonte lèzòm. Se Bondye menm ki te papa yo.</span> <span class="verse"><a name="14">14</a>Pawòl la tounen moun. Li te vin viv nan mitan nou, li mennen yon lavi ki te konfòm nèt ak verite a, ak renmen nan tout kè li. Nou wè pouvwa li, se te pouvwa Bondye Papa a te bay sèl Pitit li a.</span> <span class="verse"><a name="15">15</a>¶ Se li menm Jan Batis t'ap pale a, lè l' te di byen fò: Men moun mwen t'ap pale nou an, lè m' te di nou: L'ap vin apre mwen. Men, li gen plis pouvwa pase m', paske li te la anvan mwen.</span> <span class="verse"><a name="16">16</a>Nou tout nou resevwa pa nou nan tout kantite byen l' yo. Li ban nou favè sou favè.</span> <span class="verse"><a name="17">17</a>Bondye fè Moyiz ban nou lalwa. Men, se Jezikri ki fè nou konnen renmen Bondye a ansanm ak verite a.</span> <span class="verse"><a name="18">18</a>Pesonn pa janm wè Bondye. Men, sèl Pitit Bondye a, li menm ki Bondye tou, li menm k'ap viv kòtakòt ak Papa a, se li menm ki fè moun konnen Bondye.</span> <span class="verse"><a name="19">19</a>¶ Men sa Jan Batis te di lè jwif ki lavil Jerizalèm yo te voye kèk prèt ak kèk moun Levi vin mande l' ki moun li ye.</span> <span class="verse"><a name="20">20</a>Jan pa t' refize reponn yo, li di yo kareman devan tout moun: Se pa mwen ki Kris la.</span> <span class="verse"><a name="21">21</a>Yo mande li: Ki moun ou ye atò? Ou se Eli? Jan reponn yo: Non, mwen pa Eli. Yo di li: Ou se pwofèt la? Li reponn yo: Non.</span> <span class="verse"><a name="22">22</a>Lè sa a yo di li: Ki moun ou ye menm? Paske, nou gen pou n' pote yon repons bay moun ki voye nou yo. Ki moun ou di ou ye?</span> <span class="verse"><a name="23">23</a>Jan reponn: Mwen se vwa nonm k'ap rele nan dezè a: Plani chemen an byen plani pou Mèt la! (Se sa pwofèt Ezayi te di.)</span> <span class="verse"><a name="24">24</a>Gen nan moun yo te voye bò kot Jan yo ki te soti lakay farizyen yo.</span> <span class="verse"><a name="25">25</a>Yo mande li: Si ou pa ni Kris la, ni Eli, ni pwofèt la, di nou poukisa w'ap batize moun?</span> <span class="verse"><a name="26">26</a>Jan reponn yo: Mwen menm, mwen batize nou nan dlo. Men, nan mitan nou la a, gen yon moun nou pa konnen.</span> <span class="verse"><a name="27">27</a>L'ap vin apre m', men mwen pa bon ase pou m' ta demare kòd sapat li.</span> <span class="verse"><a name="28">28</a>Tout bagay sa yo t'ap pase kote yo rele Betani an, lòt bò larivyè Jouden kote Jan t'ap batize a.</span> <span class="verse"><a name="29">29</a>¶ Nan denmen, Jan wè Jezi ki t'ap vin jwenn li, li di: Men ti mouton Bondye a k'ap wete peche moun sou tout latè.</span> <span class="verse"><a name="30">30</a>Men moun mwen t'ap pale nou an, lè m' te di nou gen yon nonm k'ap vin apre m' men ki gen plis pouvwa pase m', paske li te la anvan mwen.</span> <span class="verse"><a name="31">31</a>Mwen pa t' konnen ki moun sa tapral ye. Men, mwen vin batize nou nan dlo pou moun pèp Izrayèl yo te ka rekonèt li.</span> <span class="verse"><a name="32">32</a>Jan di yo ankò: Mwen wè Lespri Bondye a desann sot nan syèl la tankou yon ti pijon, li rete sou tèt li.</span> <span class="verse"><a name="33">33</a>Lè sa a, mwen pa t' ankò konnen ki moun li te ye. Men, Bondye ki te voye m' batize nan dlo a, te di m': Wa wè Lespri Bondye a desann. La rete sou tèt yon nonm: Se li menm ki gen pou batize moun nan Sentespri.</span> <span class="verse"><a name="34">34</a>Jan di yo ankò: Mwen wè sa ak je m', se sa ki fè mwen di nou se li ki Pitit Bondye a vre.</span> <span class="verse"><a name="35">35</a>Nan denmen, Jan te menm kote a ankò ak de nan patizan li yo.</span> <span class="verse"><a name="36">36</a>Li wè Jezi ki t'ap pase, li di: Men ti mouton Bondye a.</span> <span class="verse"><a name="37">37</a>¶ De patizan yo tande sa Jan t'ap di a, yo pran swiv Jezi.</span> <span class="verse"><a name="38">38</a>Jezi vire tèt li gade, li wè yo t'ap swiv li. Li mande yo: Sa n'ap chache? Yo mande li: Ki kote ou rete, Rabi? (Mo rabi sa a vle di mèt.)</span> <span class="verse"><a name="39">39</a>Li reponn yo: Vini non, n'a wè. Y' ale vre. Yo wè kote l' te rete a. Yo pase rès jounen an avè li. (Li te vè katrè konsa nan apremidi.)</span> <span class="verse"><a name="40">40</a>Andre, frè Simon Pyè a, te yonn nan de moun ki te tande sa Jan te di a epi ki te swiv Jezi.</span> <span class="verse"><a name="41">41</a>Premye moun Andre rankontre se te Simon, frè li. Li di li konsa: Nou jwenn Mesi a (ki vle di: Kris la).</span> <span class="verse"><a name="42">42</a>Li mennen Simon bay Jezi. Jezi gade l', li di: Se ou menm Simon, pitit Jan an? Y'a rele ou Sefas. (Se menm bagay ak Pyè, ki vle di wòch.)</span> <span class="verse"><a name="43">43</a>¶ Nan denmen, Jezi te fè lide ale nan peyi Galile. Li jwenn Filip sou wout la, li di li: Swiv mwen.</span> <span class="verse"><a name="44">44</a>(Filip te moun lavil Betsayda, kote Andre ak Pyè te rete a.)</span> <span class="verse"><a name="45">45</a>Apre sa, Filip jwenn Natanayèl. Li di li: Nou jwenn moun Moyiz te pale nou nan liv lalwa a, moun pwofèt yo te pale a tou. Se Jezi, moun lavil Nazarèt, pitit gason Jozèf la.</span> <span class="verse"><a name="46">46</a>Natanayèl di li: Ki bon bagay ki ka soti Nazarèt? Filip reponn li: Vini non, wa wè.</span> <span class="verse"><a name="47">47</a>Lè Jezi wè Natanayèl ap vin bò kote l', li di sou li: Men yon moun pèp Izrayèl tout bon. Se yon nonm ki pa gen riz nan li.</span> <span class="verse"><a name="48">48</a>Natanayèl mande li: Ki jan ou fè konnen mwen? Jezi reponn li: Anvan Filip te rele ou la, mwen te wè ou lè ou te anba pye fig frans lan.</span> <span class="verse"><a name="49">49</a>Lè sa a, Natanayèl di li: Mèt, ou se Pitit Bondye a. Ou se wa pèp Izrayèl la!</span> <span class="verse"><a name="50">50</a>Jezi reponn li: Paske mwen di ou mwen te wè ou anba fig frans lan, poutèt sa ase ou kwè? Ou gen pou wè bagay pi gwo pase sa.</span> <span class="verse"><a name="51">51</a>Apre sa, li di yo: Sa m'ap di nou la a, se vre wi: N'a wè syèl la louvri, avèk zanj Bondye yo k'ap moute desann sou Moun Bondye voye nan lachè a.</span> </p></div</div></div></body></html>