<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/1cor/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/1cor">1 Corinthians</a> &gt <strong>Chapter 16</strong></div><p><span class="verse"><a name="1">1</a>¶ Kanta lajan nou t'ap ranmase pou ede pèp Bondye ki lavil Jerizalèm lan, se pou nou fè tankou mwen te di legliz nan peyi Galasi yo fè.</span> <span class="verse"><a name="2">2</a>Chak premye jou nan senmenn lan, se pou chak moun mete yon ti lajan apa dapre sa yo te fè. Y'a sere l' lakay yo. Konsa, nou p'ap bezwen tann se lè m' rive lakay nou pou n'ap chache lajan an.</span> <span class="verse"><a name="3">3</a>Lè m' ava rive, n'a chwazi kèk moun pou m' voye pote kado nou fè a ale lavil Jerizalèm ak yon lèt rekòmandasyon.</span> <span class="verse"><a name="4">4</a>Si sa merite pou m' ale tou, y'a fè vwayaj la ansanm avè mwen.</span> <span class="verse"><a name="5">5</a>¶ M'a vin lakay nou lè m'a fin pase nan peyi Masedwan. Paske, fòk mwen pase la anvan.</span> <span class="verse"><a name="6">6</a>Mwen ka rete pase kèk jou lakay nou. Mwen ka menm pase tout sezon fredi a avè nou. Apre sa, n'a ka ede m' ale kote m'a gen pou mwen ale a.</span> <span class="verse"><a name="7">7</a>Fwa sa a, mwen pa vle wè nou anpasan konsa. Mwen ta renmen rete pase kèk tan ak nou, si Bondye vle.</span> <span class="verse"><a name="8">8</a>Men, mwen fè lide rete isit nan lavil Efèz jouk pou fèt Lapannkòt.</span> <span class="verse"><a name="9">9</a>Paske nan lavil sa a, mwen jwenn yon bon okazyon pou m' fè travay mwen, atout gen anpil moun ki pa vle wè mwen.</span> <span class="verse"><a name="10">10</a>¶ Si Timote rive bò kote nou ye a, n'a fè yon jan pou l' santi l' lakay li nan mitan nou, paske se menm jan avè mwen li travay pou Seyè a.</span> <span class="verse"><a name="11">11</a>Pa kite pesonn meprize li. Se pou nou ede l' pou li ka kontinye vwayaj li ak kè poze, pou l' ka tounen vin jwenn mwen. Paske, n'ap tann li ak frè yo.</span> <span class="verse"><a name="12">12</a>Kanta frè Apolòs, mwen pa t' manke ankouraje l' pou l' te vin lakay nou. Men, sanble lide li pa sou sa koulye a. Enben, la fè vwayaj la lè la kapab.</span> <span class="verse"><a name="13">13</a>¶ Pa bliye kò nou. Kenbe fèm nan konfyans nou. Mete kouraj sou nou. Pa moutre nou fèb.</span> <span class="verse"><a name="14">14</a>Se pou nou fè tout bagay avèk renmen nan kè nou.</span> <span class="verse"><a name="15">15</a>Frè m' yo, nou konnen Estefanas ak tout fanmi li. Nou konnen se yo menm premye moun nan peyi Lakayi ki te mete konfyans yo nan Kris la. Tout moun nan fanmi an te ofri tèt yo pou sèvi pèp Bondye a.</span> <span class="verse"><a name="16">16</a>Enben, moun konsa ansanm ak moun nou wè k'ap travay ak yo epi k'ap sèvi ak yo, nou mèt kite yo mennen nou.</span> <span class="verse"><a name="17">17</a>Mwen pa manke kontan pou Estefanas, Fòtenatis, Akaykis ki vin wè mwen. Yo fè m' santi se tankou si se nou menm menm ki te la avèk mwen.</span> <span class="verse"><a name="18">18</a>Yo remoute kouraj mwen, menm jan yo te remoute kouraj nou. Moun konsa, se pou nou konnen ki jan pou nou konsidere yo.</span> <span class="verse"><a name="19">19</a>¶ Legliz ki nan peyi Lazi yo voye bonjou pou nou. Akilas ak Prisil ansanm ak legliz ki reyini lakay yo a voye yon pakèt bonjou pou nou nan Seyè a.</span> <span class="verse"><a name="20">20</a>Tout frè ki isit yo voye bonjou pou nou tou. Nou menm, bò pa nou, yonn di lòt bonjou pou mwen, yonn bo lòt tankou moun k'ap viv pou Bondye.</span> <span class="verse"><a name="21">21</a>M'ap ekri nou sa ak men pa m': Pòl voye bonjou pou nou tout.</span> <span class="verse"><a name="22">22</a>Si yon moun pa renmen Seyè a, madichon pou li. Seyè nou, vini non!</span> <span class="verse"><a name="23">23</a>Se pou benediksyon Jezi Seyè a toujou la avè nou.</span> <span class="verse"><a name="24">24</a>Mwen renmen nou tout nan Jezikri.</span> </p></div</div></div></body></html>