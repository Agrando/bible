<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/1cor/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/1cor">1 Corinthians</a> &gt <strong>Chapter 12</strong></div><p><span class="verse"><a name="1">1</a>¶ Ann wè koulye a keksyon kado Sentespri bay la. Frè m' yo, mwen ta vle nou konnen sa ki vre sou keksyon kado sa yo.</span> <span class="verse"><a name="2">2</a>Nou chonje, lè nou pa t' ankò gen konfyans, nou te kite yo mennen nou jan yo vle devan zidòl ki pa t' kapab pale.</span> <span class="verse"><a name="3">3</a>Se poutèt sa mwen vle nou konn sa byen: Si Sentespri Bondye ap dirije lavi yon moun, li p'ap janm ka di: Madichon pou Jezi. Konsa tou, si Sentespri Bondye p'ap dirije lavi yon moun, li p'ap ka di Jezi se Seyè a.</span> <span class="verse"><a name="4">4</a>Gen divès kalite don Sentespri a bay. Men, se menm Lespri Bondye a ki bay tout.</span> <span class="verse"><a name="5">5</a>Gen divès jan moun ka sèvi Bondye, men se yon sèl Seyè a n'ap sèvi.</span> <span class="verse"><a name="6">6</a>Gen divès kalite travay nan sèvis la, men se yon sèl Bondye ki bay chak moun travay pa yo nan tout sèvis k'ap fèt.</span> <span class="verse"><a name="7">7</a>Lespri Bondye a fè travay li yon jan nan lavi chak moun, men li fè l' pou byen tout moun.</span> <span class="verse"><a name="8">8</a>Lespri a bay yon moun don pou l' pale avèk bon konprann. Menm Lespri a bay yon lòt moun don pou l' pale avèk anpil konesans.</span> <span class="verse"><a name="9">9</a>Se menm Lespri a ki bay yon moun lafwa, se li menm tou ki bay yon lòt don pou l' geri moun malad.</span> <span class="verse"><a name="10">10</a>Lespri a bay yon moun don pou fè mirak, li bay yon lòt don pou l' bay mesaj ki soti nan Bondye. Li bay yon lòt ankò don pou l' rekonèt travay move lespri yo ak travay Lespri Bondye a. Li bay yon moun don pou l' ka pale langaj, li bay yon lòt don pou l' ka esplike sa pawòl langaj la vle di.</span> <span class="verse"><a name="11">11</a>Men, se yon sèl Lespri a ki fè tou sa. Li bay chak moun yon kado diferan jan li vle.</span> <span class="verse"><a name="12">12</a>¶ Konsa, Kris la se tankou yon kò ki gen anpil manm. Kò a toujou yon sèl kò, ou mèt wè li gen anpil manm.</span> <span class="verse"><a name="13">13</a>Se sak fè, nou menm, kit nou jwif, kit nou pa jwif, kit nou esklav, kit nou pa esklav, nou tout nou te resevwa batèm pou n' te ka fè yon sèl kò ansanm, pa pouvwa yon sèl Lespri a. Nou tout nou te bwè nan yon sèl Lespri a.</span> <span class="verse"><a name="14">14</a>Se pa yon sèl manm ki fè yon kò. Se anpil manm ki fè yon kò.</span> <span class="verse"><a name="15">15</a>Si pye te ka di: Paske se pa yon men mwen ye, mwen p'ap fè pati kò a, se pa sa ki pou ta fè l' pa fè pati kò a vre.</span> <span class="verse"><a name="16">16</a>Si zòrèy te ka di: Paske se pa yon grenn je mwen ye, mwen p'ap fè pati kò a, se pa sa ki pou ta fè l' pa fè pati kò a vre.</span> <span class="verse"><a name="17">17</a>Si tout kò a te yon grenn je, ki jan l' ta ka tande? Si l' te yon zòrèy, ki jan l' ta ka pran sant?</span> <span class="verse"><a name="18">18</a>Men, Bondye mete divès manm nan plas yo nan kò a, jan l' vle.</span> <span class="verse"><a name="19">19</a>Pa ta gen yon kò si tout te yon sèl kalite manm.</span> <span class="verse"><a name="20">20</a>Konsa, gen anpil manm, men gen yon sèl kò.</span> <span class="verse"><a name="21">21</a>Nan kondisyon sa a, grenn je a pa ka di men an: Mwen pa bezwen ou. Tèt la pa ka di pye yo: Mwen pa bezwen nou.</span> <span class="verse"><a name="22">22</a>Okontrè, manm ki parèt pi fèb nan kò nou, se yo ki pi nesesè.</span> <span class="verse"><a name="23">23</a>Manm nou pa bay gwo konsiderasyon nan kò nou, nou pran swen yo plis pase lòt yo. Manm ki pa konvenab pou nou pale sou yo an sosyete, se yo menm ki resevwa yon swen apa.</span> <span class="verse"><a name="24">24</a>Manm nan kò nou ki pi prezantab, yo pa bezwen tou sa. Bondye ranje kò a yon jan pou manm ki pa jwenn anpil konsiderasyon an se li ki jwenn plis swen pase lòt yo.</span> <span class="verse"><a name="25">25</a>Konsa, pa gen divizyon nan kò a. Men tout manm yo yonn pran swen lòt menm jan an.</span> <span class="verse"><a name="26">26</a>Si yon manm nan kò a ap soufri, tout lòt yo ap soufri avè l' tou. Si yon manm resevwa lwanj, tout lòt yo kontan avèk li.</span> <span class="verse"><a name="27">27</a>¶ Nou tout, nou se kò Kris la: nou chak se yon manm nan kò sa a.</span> <span class="verse"><a name="28">28</a>Se konsa, nou wè nan legliz la Bondye mete apòt yo an premye, pwofèt yo an dezyèm, dirèktè yo an twazyèm. Apre sa, nou jwenn moun k'ap fè mirak, moun ki gen don pou geri moun malad, moun k'ap ede lòt, moun k'ap dirije, moun ki gen don pou pale divès lang.</span> <span class="verse"><a name="29">29</a>Men, tout moun pa apòt, tout moun pa pwofèt, tout moun pa dirèktè, tout moun pa gen don pou fè mirak.</span> <span class="verse"><a name="30">30</a>Tout moun pa gen don pou geri moun malad. Tout moun pa gen don pou pale langaj, osinon pou esplike sans pawòl langaj la.</span> <span class="verse"><a name="31">31</a>Nan fon kè nou, se pou nou chache gen don ki pi enpòtan yo. Men, mwen pral moutre nou yon jan ki bon nèt. Pa gen pase li.</span> </p></div</div></div></body></html>