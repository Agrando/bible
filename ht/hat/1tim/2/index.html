<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/1tim/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/1tim">1 Timothy</a> &gt <strong>Chapter 2</strong></div><p><span class="verse"><a name="1">1</a>¶ Pou konmanse, m'ap mande pou nou lapriyè Bondye pou tout moun. Fè l' tout kalite demann pou yo, mande l' padon pou yo, di l' mèsi pou yo.</span> <span class="verse"><a name="2">2</a>Se pou nou lapriyè pou chèf yo ak tout lòt moun ki gen otorite nan men yo, pou nou ka viv trankil ak kè poze nan sèvis Bondye a, ak yon konpòtman ki respektab sou tout pwen.</span> <span class="verse"><a name="3">3</a>Se bagay konsa ki byen, ki fè Bondye, Sovè nou an, plezi.</span> <span class="verse"><a name="4">4</a>Li ta renmen wè tout moun sove, li ta renmen wè tout moun rive konn verite a.</span> <span class="verse"><a name="5">5</a>Se yon sèl Bondye a ki genyen. Se yon sèl moun tou ki mete lèzòm dakò ak Bondye ankò, se Jezi, Kris la.</span> <span class="verse"><a name="6">6</a>Se li menm ki te asepte mouri pou tout moun ka sove. Se prèv sa a Bondye te bay, lè lè a te rive pou moutre jan li ta renmen wè tout moun sove.</span> <span class="verse"><a name="7">7</a>Se poutèt sa, li voye m' kòm apòt pou m' anonse moun ki pa jwif yo nouvèl la, pou m' moutre yo tout bagay, pou yo ka rive gen konfyans nan Bondye, pou yo ka konnen verite a. Sa m'ap di la a, se vre wi. Mwen p'ap bay manti.</span> <span class="verse"><a name="8">8</a>Wi, mwen vle pou moun k'ap viv pou Bondye toupatou yo ka leve men yo anlè devan l' pou yo lapriyè san yo pa nan fè kòlè ni nan chache kont ak pesonn.</span> <span class="verse"><a name="9">9</a>¶ Mwen ta renmen tou pou medam yo abiye yon jan ki kòrèk, tou senp, san fè endesans. Yo pa bezwen nan fè gwo kwafi, mete gwo bijou lò ak bèl grenn pèl ni rad ki koute chè sou yo.</span> <span class="verse"><a name="10">10</a>Oneman ki bon pou yon fanm ki di l'ap sèvi Bondye se fè sa ki byen.</span> <span class="verse"><a name="11">11</a>Se pou fanm yo rete san pale, avèk soumisyon, lè y'ap resevwa enstriksyon.</span> <span class="verse"><a name="12">12</a>Mwen pa bay fanm yo dwa moutre pesonn anyen. Yo pa gen okenn otorite sou gason. Se pou yo rete byen trankil.</span> <span class="verse"><a name="13">13</a>Paske, se Adan Bondye te kreye anvan. Se apre li te fè Ev.</span> <span class="verse"><a name="14">14</a>Se pa t' Adan Satan te twonpe, se fanm lan li te twonpe, se fanm lan ki te dezobeyi lòd Bondye.</span> <span class="verse"><a name="15">15</a>Men, yon fanm va delivre lè la fè pitit, si l' kenbe fèm nan konfyans li, nan renmen, nan lavi l'ap mennen apa pou Bondye a, si l' rete tou senp.</span> </p></div</div></div></body></html>