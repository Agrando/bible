<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/mark/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/mark">Mark</a> &gt <strong>Chapter 14</strong></div><p><span class="verse"><a name="1">1</a>¶ Nan de jou ankò yo tapral fete fèt Delivrans lan ansanm ak fèt Pen san ledven an. Chèf prèt yo ak dirèktè lalwa yo t'ap chache mwayen pou yo arete Jezi san pesonn pa konnen, pou fè touye li.</span> <span class="verse"><a name="2">2</a>Yonn t'ap di lòt: -Nou pa kapab arete l' pandan jou fèt yo, paske sa ka kreye dezòd nan pèp la.</span> <span class="verse"><a name="3">3</a>Jezi te Betani lakay Simon, nonm ki te gen maladi lalèp la. Pandan li te chita bò tab la, yon fanm vin antre. Li t'ap pote yon ti boutèy fèt an albat. Ti boutèy la te plen yon odè bon kalite ki fèt ak yon fèy yo rele n'a ki vann byen chè. Fanm lan kase kou boutèy la, epi li vide tout odè a sou tèt Jezi.</span> <span class="verse"><a name="4">4</a>Nan moun ki te la yo, gen ladan yo ki pa t' kontan menm, yonn t'ap di lòt: -Pouki tout gaspiyay odè sa a?</span> <span class="verse"><a name="5">5</a>Yo ta kapab vann li twasan (300) goud pou pi ba pri, epi yo ta bay pòv lajan an. Yo t'ap kritike fanm lan byen fò.</span> <span class="verse"><a name="6">6</a>Men Jezi di yo: -Kite l' an repo. Pouki n'ap fè l' tout lapenn sa a? Se yon bèl bagay li fè la a pou mwen.</span> <span class="verse"><a name="7">7</a>Pòv yo, n'ap toujou genyen yo avèk nou; chak fwa nou vle, nou ka fè byen pou yo. Men, mwen menm, nou p'ap genyen m' tout tan avèk nou.</span> <span class="verse"><a name="8">8</a>Fanm lan fè sa l' te kapab. Depi davans li tou benyen kò m' pou lantèman mwen.</span> <span class="verse"><a name="9">9</a>Sa m'ap di nou la a, se vre wi: Toupatou sou latè, kote y'a anonse bon nouvèl la, y'a rakonte sa fanm lan fè la a tou pou yo pa janm bliye li.</span> <span class="verse"><a name="10">10</a>Lè sa a, Jida Iskariòt, yonn nan douz disip yo, leve, li al di chèf prèt yo li te pare pou l' te fè yo pran Jezi.</span> <span class="verse"><a name="11">11</a>Yo te kontan tande sa Jida t'ap di yo, yo pwomèt pou yo ba l' lajan. Se konsa Jida t'ap chache yon bon okazyon pou l' te ba yo Jezi.</span> <span class="verse"><a name="12">12</a>¶ Premye jou fèt Pen san ledven an, jou yo te konn touye ti mouton pou manje Delivrans lan, disip yo di Jezi konsa: -Ki bò ou ta vle n' al pare Fèt Delivrans lan?</span> <span class="verse"><a name="13">13</a>Lè sa a, Jezi rele de nan disip li yo, li di yo: -Ale lavil la; n'a kontre yon moun k'ap pote yon krich dlo: swiv li.</span> <span class="verse"><a name="14">14</a>Kote la antre a, antre dèyè li. n'a di mèt kay la: Mèt la voye mande ou kote pyès kay pou l' manje manje Delivrans lan avèk disip li yo.</span> <span class="verse"><a name="15">15</a>La moutre nou yon gwo chanm, tou pare tou meble, anwo kay la. Se la n'a pare manje Delivrans lan pou nou tout.</span> <span class="verse"><a name="16">16</a>Disip yo pati, yo rive lavil la; yo jwenn tout bagay jan l' te di yo a. Epi yo pare manje Delivrans lan.</span> <span class="verse"><a name="17">17</a>Lè solèy fin kouche, Jezi vin rive avèk douz disip yo.</span> <span class="verse"><a name="18">18</a>Antan yo te chita bò tab la ap manje, Jezi di konsa: -Sa m'ap di nou la a, se vre wi: yonn nan nou k'ap manje avèk mwen la a pral trayi mwen.</span> <span class="verse"><a name="19">19</a>Lè sa a, kè disip yo kase; yonn apre lòt yo pran mande li: -Eske se mwen menm?</span> <span class="verse"><a name="20">20</a>Li reponn yo: -Se yonn nan nou douz la k'ap tranpe pen ansanm avè m' nan plat la.</span> <span class="verse"><a name="21">21</a>Moun Bondye voye nan lachè a pral mouri, jan sa te ekri sou li a. Men, malè pou moun k'ap trayi l' la. Li ta pi bon pou moun sa a si li pa t' janm fèt.</span> <span class="verse"><a name="22">22</a>Antan yo t'ap manje, Jezi pranpen, li di Bondye mèsi, li kase l'; li bay disip li yo, li di yo konsa: -Men, pran. Sa se kò mwen.</span> <span class="verse"><a name="23">23</a>Apre sa, li pran yon gode diven tou, li di Bondye mèsi, li pase l' ba yo, yo tout bwè ladan li.</span> <span class="verse"><a name="24">24</a>Epi Jezi di yo: -Sa se san mwen, san ki siyen kontra Bondye ap fè ak nou an, san ki koule pou anpil moun.</span> <span class="verse"><a name="25">25</a>Sa m'ap di nou la a, se vre wi: mwen p'ap janm bwè diven ankò, jouk jou m'a bwè yon diven nèf nan peyi kote Bondye Wa a.</span> <span class="verse"><a name="26">26</a>Apre yo fin chante chante fèt la, yo soti, y' ale mòn Oliv.</span> <span class="verse"><a name="27">27</a>Jezi di disip li yo: -Nou tout, nou pral kouri kite m' pou kont mwen; paske men sak te ekri: M'ap frape gadò mouton yo, epi tout mouton yo pral gaye nan bwa.</span> <span class="verse"><a name="28">28</a>Men apre, lè m'a leve soti vivan nan lanmò, mwen pral tann nou nan peyi Galile.</span> <span class="verse"><a name="29">29</a>Pyè di li: -Menm si tout moun ta kouri kite ou, mwen menm mwen p'ap janm fè sa.</span> <span class="verse"><a name="30">30</a>Jezi reponn li: -Sa m'ap di ou la a, se vre wi: Jòdi a menm, pandan lannwit sa a, anvan kòk chante de fwa, wa gen tan di twa fwa ou pa janm konnen mwen.</span> <span class="verse"><a name="31">31</a>Men, Pyè te kenbe la, li t'ap di: -Menm si m' ta dwe mouri avè ou, mwen p'ap janm di sa. Tout lòt disip yo t'ap di menm bagay la tou.</span> <span class="verse"><a name="32">32</a>¶ Apre sa, yo rive yon kote yo rele Jetsemane. Jezi di disip li yo: -Chita la, mwen pral lapriyè pi devan.</span> <span class="verse"><a name="33">33</a>Li pran Pyè, Jak ak Jan avè li. Lamenm, li santi yon frison nan rèl do l' ak yon kè sere ki pran li.</span> <span class="verse"><a name="34">34</a>Li di yo: -Mwen gen lapenn anpil. Mwen santi se mouri mwen vle mouri. Rete la a, pa kite dòmi pran nou.</span> <span class="verse"><a name="35">35</a>Li ale yon ti kras pi lwen, li lage kò l' fas atè, li lapriyè; li mande si se te posib pou l' pa ta bezwen soufri tout soufri sa a.</span> <span class="verse"><a name="36">36</a>Li t'ap di: -O! Papa mwen, nanpwen anyen ou pa kapab fè. Tanpri souple, wete gode soufrans sa a devan je mwen. Men, fè sa ou menm ou vle a. Pa fè sa mwen menm mwen ta vle a.</span> <span class="verse"><a name="37">37</a>Li tounen bò kot disip li yo, li jwenn yo tou twa ap dòmi. Li di Pyè konsa: -Simon! W'ap dòmi? Ou pa t' kapab rete je klè menm yon ti moman?</span> <span class="verse"><a name="38">38</a>Pa dòmi, tande! Lapriyè fò pou nou pa tonbe anba tantasyon. Lespri nou byen dispoze, men se kò nou ki fèb.</span> <span class="verse"><a name="39">39</a>Li kite yo ankò, li al fè menm lapriyè a.</span> <span class="verse"><a name="40">40</a>Apre sa, li retounen. Li jwenn yo ap dòmi ankò paske yo pa t' kapab kenbe je yo louvri. Yo pa t' konn sa pou yo te reponn li.</span> <span class="verse"><a name="41">41</a>Lè l' tounen twazyèm fwa a, li di yo: -N'ap dòmi toujou? N'ap poze kò nou toujou? Sa ase koulye a. Lè a rive; men yo pral lage Moun Bondye voye nan lachè a nan men mechan yo.</span> <span class="verse"><a name="42">42</a>Leve non. Ann ale. Men moun k'ap trayi m' lan ap vini.</span> <span class="verse"><a name="43">43</a>¶ Jezi t'ap pale toujou lè Jida, yonn nan douz disip yo, vin rive. Li te gen yon bann moun ki te gen nepe ak baton nan men yo avèk li: se chèf prèt yo ak dirèktè lalwa yo ki te voye yo avèk li.</span> <span class="verse"><a name="44">44</a>Jida, nonm ki t'ap trayi Jezi a, te gen dizon ak yo pou l' ba yo yon siyal. Li te di yo: -Moun n'a wè m' bo a se li menm n'ap chache a. Mete men sou li, mennen li ale, pa kite l' chape.</span> <span class="verse"><a name="45">45</a>Rive Jida rive, li pwoche bò kot Jezi, li di li: -Mèt! Epi li bo li.</span> <span class="verse"><a name="46">46</a>Menm lè a, moun yo mete men sou Jezi, yo arete li.</span> <span class="verse"><a name="47">47</a>Yonn nan disip yo rale nepe l', li frape domestik granprèt la; li koupe yon zòrèy li.</span> <span class="verse"><a name="48">48</a>Jezi pran lapawòl, li di yo: -Nou vin dèyè m' ak nepe, ak baton, tankou si m' te yon ansasen.</span> <span class="verse"><a name="49">49</a>Men, toulèjou mwen te la nan mitan nou, mwen t'ap pale nan tanp lan; lè sa a nou pa t' janm arete mwen. Men, tou sa pase konsa pou sa ki ekri a ka rive vre.</span> <span class="verse"><a name="50">50</a>Lè sa a tout disip yo kite l', yo pran kouri.</span> <span class="verse"><a name="51">51</a>Te gen yon jenn gason ki t'ap swiv Jezi; li te gen yon dra ase sou li. Yo mete men sou msye.</span> <span class="verse"><a name="52">52</a>Men, li lage dra a, li chape nan men yo toutouni.</span> <span class="verse"><a name="53">53</a>¶ Yo mennen Jezi kay granprèt la. Se la tout chèf prèt yo, chèf fanmi yo ak dirèktè lalwa yo te reyini.</span> <span class="verse"><a name="54">54</a>Pyè t'ap swiv Jezi yon ti jan lwen lwen. Li antre jouk nan fon lakou kay granprèt la. Li te chita avèk gad yo bò dife a, li t'ap chofe kò li.</span> <span class="verse"><a name="55">55</a>Chèf prèt yo ak tout manm Gran Konsèy jwif yo t'ap chache yon manti pou yo te fè sou Jezi pou yo te kondannen l' amò, men yo pa t' kapab jwenn anyen menm.</span> <span class="verse"><a name="56">56</a>Anpil moun te vin fè manti sou li. Men, pawòl yo pa t' dakò.</span> <span class="verse"><a name="57">57</a>Lè sa a, kèk moun leve kanpe, yo fè manti sa a sou li:</span> <span class="verse"><a name="58">58</a>-Nou te tande l' di: m'a kraze tanp moun te fè a, epi nan twa jou m'a bati yon lòt tanp moun pa ka fè.</span> <span class="verse"><a name="59">59</a>Menm sou pwen sa a yo pa t' dakò.</span> <span class="verse"><a name="60">60</a>Lè sa a, granprèt la leve nan mitan asanble a, li poze Jezi keksyon, li di l' konsa: -Ou pa reponn anyen? Kisa mesye yo ap di sou ou konsa?</span> <span class="verse"><a name="61">61</a>Jezi pa louvri bouch li, li pa reponn anyen. Granprèt la keksyonnen li ankò, li mande l': -Eske se ou ki Kris la, Pitit Bondye ki merite lwanj la?</span> <span class="verse"><a name="62">62</a>Jezi reponn li: -Wi, se mwen menm. Nou gen pou nou wè m', mwen menm, Moun Bondye voye nan lachè a, chita sou bò dwat Bondye ki gen pouvwa a, n'a wè m' tou ap vini anwo nwaj yo nan syèl la.</span> <span class="verse"><a name="63">63</a>Lè sa a, granprèt la chire rad ki te sou li a, li di: -Sa nou bezwen temwen ankò fè?</span> <span class="verse"><a name="64">64</a>Nou sot tande jan l' pale mal sou Bondye. Sa nou di nan sa? Yo tout deklare Jezi koupab, yo di li merite lanmò.</span> <span class="verse"><a name="65">65</a>Kèk ladan yo tonbe krache sou li, yo bouche je l', yo pran ba l' koutpwen. Lèfini yo di li: -Si ou konnen di nou ki moun k'ap fè ou sa? Menm gad yo pran bay Jezi souflèt.</span> <span class="verse"><a name="66">66</a>¶ Antan Pyè te anba nan lakou a, yonn nan sèvant granprèt la vin rive.</span> <span class="verse"><a name="67">67</a>Li wè Pyè ap chofe, li gade l' byen. Li di l' konsa: -Ou menm tou, ou te avèk Jezi, moun Nazarèt la?</span> <span class="verse"><a name="68">68</a>Pyè reponn: -Mwen pa konnen. Mwen pa konprann sa ou vle di la a. Epi Pyè soti pou li al nan pyès devan kay la. Menm lè a, yon kòk chante.</span> <span class="verse"><a name="69">69</a>Menm sèvant lan wè l' ankò. Li pran di moun ki te la yo: -Nonm sa a fè pati moun sa yo wi.</span> <span class="verse"><a name="70">70</a>Men Pyè demanti l' ankò. Yon kadè apre, moun ki te la yo di Pyè ankò: -Se vre, monchè. Ou fè pati moun sa yo, ou se moun Galile.</span> <span class="verse"><a name="71">71</a>Lè sa a, Pyè kòmanse di: -Mwen mande Bondye nenpòt bagay rive m' si m' manti: mwen pa konnen nonm n'ap pale la a.</span> <span class="verse"><a name="72">72</a>Menm lè a, kòk la chante yon dezyèm fwa. Lè sa a Pyè vin chonje pawòl Jezi te di l' la: anvan kòk chante de fwa, w'a gen tan di twa fwa ou pa janm konnen mwen. Epi li tonbe kriye.</span> </p></div</div></div></body></html>