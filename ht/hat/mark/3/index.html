<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/mark/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/mark">Mark</a> &gt <strong>Chapter 3</strong></div><p><span class="verse"><a name="1">1</a>¶ Apre sa, Jezi tounen ankò nan sinagòg la. Te gen yon nonm ki te gen yon men pòk nan asanble a.</span> <span class="verse"><a name="2">2</a>Moun ki te la yo t'ap veye Jezi pou wè si li t'ap geri men nonm lan jou repo a, paske yo te vle akize li.</span> <span class="verse"><a name="3">3</a>Jezi di nonm men pòk la: -Leve, vin kanpe la a nan mitan nou.</span> <span class="verse"><a name="4">4</a>Epi li di moun ki t'ap gade l' yo: -Kisa lalwa nou an pèmèt moun fè jou repo a? Byen osinon mal? Sove lavi yon nonm osinon kite l' mouri? Men yo pa louvri bouch yo reponn li.</span> <span class="verse"><a name="5">5</a>Lè sa a Jezi fache, li pwonmennen je l' sou yo tout: sa te fè l' lapenn pou l' te wè jan yo te gen move santiman. Epi li di nonm lan konsa: -Lonje men ou. Nonm lan lonje men li. Latou men an geri.</span> <span class="verse"><a name="6">6</a>Menm lè a, farizyen yo soti nan sinagòg la, y' al met tèt yo ansanm ak patizan Ewòd yo pou yo wè ki jan pou yo touye Jezi.</span> <span class="verse"><a name="7">7</a>Jezi wete kò l' ak disip li yo, li ale bò lanmè Galile a. Yon gwo foul moun t'ap swiv li. Yo te soti toupatou: te gen moun Galile, moun Jide,</span> <span class="verse"><a name="8">8</a>moun lavil Jerizalèm, moun peyi Idime, moun peyi lòt bò larivyè Jouden an, moun nan vwazenaj lavil Tir ak lavil Sidon. Tout foul pèp sa a te vin jwenn li paske yo te tande tou sa l' t'ap fè.</span> <span class="verse"><a name="9">9</a>Jezi mande disip li yo pou yo pare yon kannòt pou li, pou foul la pa t' toufe l' twòp.</span> <span class="verse"><a name="10">10</a>Paske, jan li t'ap geri anpil moun, tout malad yo te vide sou li pou yo te manyen li.</span> <span class="verse"><a name="11">11</a>Chak fwa move lespri yo te wè l', yo te tonbe nan pye l' ap plede rele: -Ou se pitit Bondye a.</span> <span class="verse"><a name="12">12</a>Men Jezi te pale sevè ak move lespri yo pou yo pa t' di ki moun li te ye.</span> <span class="verse"><a name="13">13</a>¶ Apre sa, li moute sou yon ti mòn. Li rele moun li te bezwen yo. Yo vin jwenn li.</span> <span class="verse"><a name="14">14</a>Li chwazi douz nan yo pou mache ak li. Li rele yo apòt, epi li voye yo mache bay mesaj la.</span> <span class="verse"><a name="15">15</a>Li te ba yo pouvwa pou chase mouve lespri.</span> <span class="verse"><a name="16">16</a>Men douz moun li te chwazi yo: Se te Simon (Jezi te ba li yon ti non Pyè),</span> <span class="verse"><a name="17">17</a>de pitit Zebede yo: Jak ak Jan, frè l' la. Jezi te ba yo yon ti non Boanèj, ki vle di Pitit loraj.</span> <span class="verse"><a name="18">18</a>Te gen Andre, Filip, Batèlmi, Matye, Toma, Jak, pitit Alfe a, Tade, Simon, patriyòt la,</span> <span class="verse"><a name="19">19</a>ak Jida Iskariòt, nonm ki te lage Jezi nan men lènmi li yo.</span> <span class="verse"><a name="20">20</a>Apre sa, Jezi tounen lakay li. Te sitèlman gen moun ki te sanble ankò, Jezi ak disip li yo pa t' menm gen tan pou yo te manje.</span> <span class="verse"><a name="21">21</a>Lè fanmi Jezi yo tande sa, yo soti pou yo vin chache l' paske tout moun t'ap di: -Nonm sa a fou.</span> <span class="verse"><a name="22">22</a>¶ Dirèktè lalwa ki te desann soti Jerizalèm yo t'ap di konsa: -Li gen Bèlzeboul, gwo wa dyab la, sou li. Yo t'ap di tou: -Se chèf move lespri yo menm ki ba li pouvwa pou chase move lespri yo.</span> <span class="verse"><a name="23">23</a>Jezi rele yo, li di yo an parabòl: -Ki jan Satan fè ap chase Satan?</span> <span class="verse"><a name="24">24</a>Si yon peyi gen divizyon ladan l' pou moun yo ap goumen yonn ak lòt, peyi sa a pa la pou lontan.</span> <span class="verse"><a name="25">25</a>Si gen divizyon nan yon fanmi, fanmi sa a pa la pou lontan.</span> <span class="verse"><a name="26">26</a>Se sak fè, si Satan konbat pwòp tèt li, si gen divizyon nan peyi Satan, pouvwa Satan an pa la pou lontan. Talè konsa l'ap fini.</span> <span class="verse"><a name="27">27</a>Pesonn pa kapab antre lakay yon nonm vanyan pou piye sa l' genyen, si li pa mare nonm vanyan an anvan. Lè li fin mare l', la piye kay la.</span> <span class="verse"><a name="28">28</a>Se vre wi, sa m'ap di nou la a: Bondye va padonnen lèzòm tout peche y'a fè, ak tout move pawòl ki va soti nan bouch yo.</span> <span class="verse"><a name="29">29</a>Men, moun ki va pale mal sou Sentespri a, moun sa a p'ap janm jwenn padon, paske lè sa a l'ap fè yon peche k'ap rete pou tout tan.</span> <span class="verse"><a name="30">30</a>Jezi te pale konsa paske yo t'ap di-Li gen yon move lespri sou li.</span> <span class="verse"><a name="31">31</a>¶ Apre sa, manman Jezi ak frè l' yo vin rive. Yo kanpe deyò a, yo fè rele li.</span> <span class="verse"><a name="32">32</a>Jezi te nan mitan yon foul moun ki te chita. Yo di l' konsa: -Men manman ou ak frè ou yo deyò a, y'ap mande pou ou.</span> <span class="verse"><a name="33">33</a>Li reponn yo: -Kilès ki manman m', kilès ki frè mwen?</span> <span class="verse"><a name="34">34</a>Epi li pwonmennen je l' sou moun ki te chita sou kote l' yo, li di konsa: -Gade: men manman m', men frè m' yo.</span> <span class="verse"><a name="35">35</a>Paske, tout moun ki fè sa Bondye mande yo fè, se moun sa yo ki frè m', ki sè m', ki manman mwen.</span> </p></div</div></div></body></html>