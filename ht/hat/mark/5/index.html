<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/mark/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/mark">Mark</a> &gt <strong>Chapter 5</strong></div><p><span class="verse"><a name="1">1</a>¶ Jezi ak disip li yo rive lòt bò lanmè Galile a, nan peyi Jerazenyen yo.</span> <span class="verse"><a name="2">2</a>Jezi desann soti nan kannòt la. Menm lè a, yon nonm soti nan mitan tonm mò yo, li vin devan Jezi.</span> <span class="verse"><a name="3">3</a>Nonm sa a te gen yon move lespri sou li, li te pran tonm yo fè kay li. Pesonn pa t' kapab mare l', pa menm avèk chenn.</span> <span class="verse"><a name="4">4</a>Anpil fwa, yo te mete tou de pye l' yo nan yon sep an fè, yo te mare tou de menm l' yo ak yon chenn. Men, chak fwa, li te jwenn mwayen kase ni chenn lan, ni sèp la. Pesonn pa t' gen fòs ase pou donte li.</span> <span class="verse"><a name="5">5</a>Tout tan, lajounen kou lannwit, li t'ap pwonmennen nan mitan tonm yo osinon sou ti mòn yo. Li t'ap rele san rete, li t'ap matirize kò l' ak kout wòch.</span> <span class="verse"><a name="6">6</a>Li te yon bèl distans lè li wè Jezi. Li kouri, li vin mete ajenou devan li.</span> <span class="verse"><a name="7">7</a>Li pran rele byen fò, li di l' konsa: -Kisa m' gen avèk ou, Jezi, pitit Bondye ki nan syèl la? Tanpri souple, nan non Bondye, pa fè m' soufri.</span> <span class="verse"><a name="8">8</a>(Li te pale konsa, paske Jezi te pase l' lòd sa a: Move lespri, soti sou nonm lan).</span> <span class="verse"><a name="9">9</a>Lè sa a, Jezi mande li: -Ki jan ou rele? Li reponn li: -Yo rele m' Rejiman, paske nou anpil.</span> <span class="verse"><a name="10">10</a>Epi li di Jezi: -Tanpri souple, pa mete nou deyò nan peyi a.</span> <span class="verse"><a name="11">11</a>Sou ti mòn lan te gen yon bann kochon ki t'ap chache manje pou yo manje.</span> <span class="verse"><a name="12">12</a>Tout move lespri yo pran mande Jezi: -Tanpri souple, voye nou sou kochon sa yo non poun antre nan yo.</span> <span class="verse"><a name="13">13</a>Jezi bay yo pèmisyon sa a. Lè sa a, move lespri yo soti sou nonm lan, yo antre nan kochon yo. Lamenm, tout bann kochon yo pran degrengole desann bò falèz la, al neye tèt yo nan lanmè. Te gen demil (2.000) kochon konsa nan bann lan.</span> <span class="verse"><a name="14">14</a>Moun ki t'ap gade kochon yo pran kouri. Yo gaye nouvèl la nan lavil la kou andeyò. Moun soti toupatou vin wè sak te rive.</span> <span class="verse"><a name="15">15</a>Lè yo rive bò kote Jezi te ye a, yo wè nonm ki te gen rejiman move lespri sou li a. Li te chita chita l', byen abiye ak tout bon sans li sou li. Yo tout te pè.</span> <span class="verse"><a name="16">16</a>Moun ki te asiste bagay la mete rakonte lòt yo sa ki te rive nonm ak move lespri a ansanm ak kochon yo.</span> <span class="verse"><a name="17">17</a>Lè sa a, yo mande Jezi: -Tanpri souple, kite peyi a.</span> <span class="verse"><a name="18">18</a>Antan Jezi t'ap moute nan kannòt la, nonm ki te gen move lespri a mande l' pèmisyon pou li ale ave l' tou.</span> <span class="verse"><a name="19">19</a>Men Jezi pa t' kite l' ale, li di l' konsa: -Ale, tounen lakay ou, nan mitan fanmi ou yo. Rakonte yo tou sa Bondye fè pou ou, kijan li te gen pitye pou ou.</span> <span class="verse"><a name="20">20</a>Nonm lan pati, li ale nan tout rejyon yo rele Dis Vil la. Li mache fè konnen tou sa Jezi te fè pou li. Se te yon gwo sezisman pou tout moun ki te tande l' pale.</span> <span class="verse"><a name="21">21</a>¶ Jezi tounen lòt bò lanmè a. Li annik desann soti nan kannòt la, yon foul moun gen tan sanble bò kote li. Antan li sou rivaj la,</span> <span class="verse"><a name="22">22</a>Jayiris, yonn nan chèf sinagòg yo, vin rive. Lè Jayiris wè Jezi, li lage kò l' nan pye li.</span> <span class="verse"><a name="23">23</a>Li mande Jezi: -Pitit fi m' lan prèt pou mouri. Tanpri souple, vin mete men ou sou li pou l' ka geri. vin ba l' lavi pou mwen.</span> <span class="verse"><a name="24">24</a>Jezi pati avèk li. Yon gwo foul moun t'ap swiv li. Yo te kwense l' toupatou.</span> <span class="verse"><a name="25">25</a>Men te gen yon fanm nan foul la ki te malad: li te gen pèdisyon depi douzan.</span> <span class="verse"><a name="26">26</a>Li te soufri anpil nan men plizyè dòktè, li te fin depanse tout byen li; men li pa t' jwenn okenn soulajman. Okontrè, maladi a te vin pi rèd sou li.</span> <span class="verse"><a name="27">27</a>Li te tande pale sou Jezi. Li fofile kò l' nan foul la pa dèyè Jezi, epi li manyen ke rad li.</span> <span class="verse"><a name="28">28</a>Fanm lan te di nan kè l': Si m' kapab manyen ke rad li sèlman, m'a geri.</span> <span class="verse"><a name="29">29</a>Menm lè a san an rete, epi madanm lan santi kò l' gaya.</span> <span class="verse"><a name="30">30</a>Latou, Jezi santi te gen yon fòs ki soti nan li; li vire nan mitan foul moun yo, li di konsa: -Ki moun ki manyen rad mwen an, en?</span> <span class="verse"><a name="31">31</a>Disip li yo reponn li: -Ou wè jan foul moun yo ap kwense ou, epi w'ap mande: Ki moun ki manyen ou?</span> <span class="verse"><a name="32">32</a>Men Jezi t'ap pwonmennen je l' toupatou pou wè moun ki te fè l' sa a.</span> <span class="verse"><a name="33">33</a>Fanm lan menm ki te konnen sak te rive l' t'ap tranble kou yon fèy bwa tank li te pè. Li vin lage kò l' nan pye Jezi. Li di l' tout verite a.</span> <span class="verse"><a name="34">34</a>Jezi di li: -Mafi, se konfyans ou nan Bondye ki geri ou. Ou mèt ale ak kè poze, tande. Ou geri nèt.</span> <span class="verse"><a name="35">35</a>¶ Jezi t'ap pale toujou lè kèk mesaje soti kay chèf sinagòg la vin di li: -Pitit fi ou la mouri. Ou pa bezwen deranje Mèt la plis pase sa.</span> <span class="verse"><a name="36">36</a>Men Jezi pa t' okipe sa yo t'ap di a. Li di chèf sinagòg la: -Pa pè. Sèlman met konfyans ou nan mwen.</span> <span class="verse"><a name="37">37</a>Li pran Pyè, Jak ak Jan, frè Jak la, avèk li. Li pa t' pèmèt lòt moun swiv li.</span> <span class="verse"><a name="38">38</a>Lè yo rive kay chèf sinagòg la, Jezi wè yon bann moun ki t'ap fè gwo eskandal: genyen ki t'ap kriye; lòt menm t'ap plede rele.</span> <span class="verse"><a name="39">39</a>Li antre nan kay la, li di yo konsa: -Men pouki tout bri sa a? Pouki tout rèl sa yo? Ti fi a pa mouri. Se dòmi l'ap dòmi.</span> <span class="verse"><a name="40">40</a>Yo tonbe pase l' nan betiz. Lè sa a, li fè yo tout soti. Li pran papa ak manman pitit la ansanm ak twa disip li yo sèlman. Epi li antre nan chanm kote pitit la te ye a.</span> <span class="verse"><a name="41">41</a>Li pran men li, li di li: -Talita koum. -ki vle di: Ti fi, mwen di ou leve.</span> <span class="verse"><a name="42">42</a>Menm lè a, ti fi a leve, li pran mache, li te gen douzan. Se pa ti sezi moun yo te sezi lè yo wè sa.</span> <span class="verse"><a name="43">43</a>Men, Jezi pase yo lòd sevè pou yo pa t' kite pesonn konn sa. Apre sa, li di yo: -Bay ti fi a manje.</span> </p></div</div></div></body></html>