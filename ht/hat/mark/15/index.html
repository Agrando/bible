<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/mark">Mark</a> &gt <strong>Chapter 15</strong></div><p><span class="verse"><a name="1">1</a>¶ Nan granmaten, chèf prèt yo fè yon reyinyon avèk chèf fanmi yo, dirèktè lalwa yo ansanm ak tout manm Gran Konsèy jwif yo pou pran yon desizyon. Apre yo fin mare Jezi, yo mennen l' ale; yo renmèt li bay Pilat.</span> <span class="verse"><a name="2">2</a>Pilat menm mande li: -Eske ou se wa jwif yo? Jezi reponn li: -Se ou ki di li.</span> <span class="verse"><a name="3">3</a>Chèf prèt yo te depoze anpil plent sou do li.</span> <span class="verse"><a name="4">4</a>Pilat mande l' ankò: -Ou pa reponn anyen? Tande tout plent yo depoze sou do ou.</span> <span class="verse"><a name="5">5</a>Men Jezi pa reponn anyen toujou. Sa te fè Pilat sezi anpil.</span> <span class="verse"><a name="6">6</a>Pou chak fèt Delivrans Pilat te konn lage yon prizonye. Se pèp la ki te konn chwazi kilès.</span> <span class="verse"><a name="7">7</a>Te gen yon nonm yo rele Barabas; li te nan prizon ansanm ak kèk lòt ki t'ap konplote avèk li. Yo te nan prizon poutèt yon nonm yo te touye yon jou yo te pran lezam kont gouvènman an.</span> <span class="verse"><a name="8">8</a>Foul moun yo moute lakay Pilat; yo pran mande Pilat pou l' lage yon prizonye ba yo jan li te toujou fè a.</span> <span class="verse"><a name="9">9</a>Li reponn yo: -Eske nou vle mwen lage wa jwif la ban nou?</span> <span class="verse"><a name="10">10</a>Paske li te byen konnen se jalouzi ki te pouse chèf prèt yo mennen Jezi ba li.</span> <span class="verse"><a name="11">11</a>Men, chèf prèt yo pran tèt pèp la pou yo mande Pilat pou l' lage Barabas pito.</span> <span class="verse"><a name="12">12</a>Pilat pran lapawòl ankò, li di yo: -Enben, kisa nou vle m' fè avèk nonm yo rele wa jwif la?</span> <span class="verse"><a name="13">13</a>Yo rele byen fò: -Kloure l' sou yon kwa!</span> <span class="verse"><a name="14">14</a>Pilat di yo: -Men, ki move zak li fè konsa? Yo rele pi fò toujou: -Kloure l' sou yon kwa!</span> <span class="verse"><a name="15">15</a>¶ Pilat te vle fè pèp la plezi: li lage Barabas ba yo. Apre li fin fè yo bat Jezi byen bat, li renmèt li bay sòlda yo pou y' al kloure l' sou yon kwa.</span> <span class="verse"><a name="16">16</a>Sòlda yo mennen Jezi anndan bèl lakou a (sa vle di, nan kay kòmandan an). Yo rele tout rejiman sòlda yo vini.</span> <span class="verse"><a name="17">17</a>Yo mete yon gwo rad koulè wouj violèt sou Jezi; yo trese yon kouwòn pikan, yo mete l' nan tèt li.</span> <span class="verse"><a name="18">18</a>Epi yo pran salwe l' konsa: -Bonjou, wa jwif yo!</span> <span class="verse"><a name="19">19</a>Yo ba l' kou nan tèt avèk yon baton wozo; yo krache sou li, yo mete ajenou, yo bese tèt yo devan li.</span> <span class="verse"><a name="20">20</a>Apre yo fin pase l' nan betiz kont kò yo, yo wete gwo rad la; yo mete rad pa l' sou li ankò; epi yo mennen l' ale pou yo kloure l' sou yon kwa.</span> <span class="verse"><a name="21">21</a>Te gen yon nonm yo rele Simon, moun peyi Sirèn, papa Aleksann ak Rifis. Antan Simon sa a t'ap soti nan jaden, li pase bò la, epi sòlda yo fòse msye pote kwa Jezi a.</span> <span class="verse"><a name="22">22</a>¶ Yo mennen Jezi yon kote yo rele Gòlgota (ki vle di: Plas zo bwa tèt la).</span> <span class="verse"><a name="23">23</a>Yo te vle ba li diven melanje ak yon siwo fèt ak lami pou l' te bwè. Men, li pa pran li.</span> <span class="verse"><a name="24">24</a>Apre yo fin kloure l' sou kwa a, yo separe rad li yo ant yo: yo tire osò pou konnen sa ki t'ap soti pou yo chak.</span> <span class="verse"><a name="25">25</a>Li te nevè nan maten lè yo te kloure l' sou kwa a.</span> <span class="verse"><a name="26">26</a>Yo te bay kòz ki fè yo te kondannen l' lan sou yon ti pankat ki te ekri: Wa jwif yo!</span> <span class="verse"><a name="27">27</a>Yo te kloure de ansasen sou de lòt kwa, anmenmtan avèk Jezi, yonn sou chak bò.</span> <span class="verse"><a name="28">28</a>Se konsa pawòl ki te ekri a vin rive vre: Yo mete l' ansanm ak mechan yo.</span> <span class="verse"><a name="29">29</a>Moun ki t'ap pase bò la t'ap plede joure l'; yo t'ap fè siy sou li, yo t'ap di: -Ey! Ou menm ki te vle kraze tanp lan pou ou rebati l' nan twa jou,</span> <span class="verse"><a name="30">30</a>sove tèt ou non, desann sou kwa a.</span> <span class="verse"><a name="31">31</a>Konsa tou, chèf prèt yo ak dirèktè lalwa yo t'ap pase l' nan rizib. Yonn t'ap di lòt: -Gade! Li sove lòt moun, li pa ka sove tèt pa li!</span> <span class="verse"><a name="32">32</a>Se pou Kris la, wa pèp Izrayèl la, desann sou kwa a koulye a. Konsa n'a wè epi n'a kwè. Ata mesye ki te kloure sou lòt kwa yo t'ap joure l' tou.</span> <span class="verse"><a name="33">33</a>¶ Vè midi konsa, vin gen yon fènwa sou tout peyi a, jouk twazè nan apremidi.</span> <span class="verse"><a name="34">34</a>Vè twazè, Jezi rele byen fò: -Eloyi, Eloyi, lema sabaktani? (ki vle di: Bondye, Bondye, poukisa ou lage m' konsa?)</span> <span class="verse"><a name="35">35</a>Nan moun ki te la yo genyen ki te tande l' pale. Yo di: -Koute. Men l'ap rele Eli.</span> <span class="verse"><a name="36">36</a>Yonn nan yo kouri, li al tranpe yon eponj nan venèg, li mete l' nan pwent yon gòl wozo, li lonje l' bò bouch Jezi ba l' bwè. Epi li di: -Rete! Ann wè si Eli va vin desann li sou kwa a!</span> <span class="verse"><a name="37">37</a>Men Jezi bay yon gwo rèl, epi li mouri.</span> <span class="verse"><a name="38">38</a>Rido ki te nan tanp lan chire an de moso depi anwo jouk anba.</span> <span class="verse"><a name="39">39</a>Te gen yon kaptenn lame kanpe anfas Jezi. Lè l' wè Jezi mouri konsa, li di: -Nonm sa a, se te pitit Bondye tout bon.</span> <span class="verse"><a name="40">40</a>Te gen kèk fanm la tou; men yo te rete lwen ap gade. Pami yo te gen Mari, moun lavil Magdala a, Mari, manman Ti Jak ak Jòz, ansanm ak Salome.</span> <span class="verse"><a name="41">41</a>Medam sa yo t'ap swiv Jezi, se yo ki t'ap okipe l' depi lè l' te nan peyi Galile. Te gen anpil lòt tou ki te moute lavil Jerizalèm ansanm ak li.</span> <span class="verse"><a name="42">42</a>¶ Solèy te fin kouche, se te jou preparasyon jwif yo (ki vle di: lavèy jou repo a).</span> <span class="verse"><a name="43">43</a>Lè sa a Jozèf, yon moun lavil Arimate, vin rive. Se te yon manm respektab nan Gran Konsèy jwif yo. Li menm tou li t'ap tann lè Bondye t'ap vin pran gouvènman an nan men pa li. Li te gen kouraj ale devan Pilat mande kò Jezi.</span> <span class="verse"><a name="44">44</a>Men, Pilat te sezi lè l' vin konnen Jezi te gen tan mouri. Li voye rele kaptenn lan, li mande l' si Jezi te mouri depi lontan.</span> <span class="verse"><a name="45">45</a>Lè kaptenn lan fin ba li repons sèten, li bay Jozèf kò a.</span> <span class="verse"><a name="46">46</a>Jozèf achte yon bèl dra blan, li desann kò Jezi sou kwa a, li vlope l' nan dra a, epi li mete l' nan yon kavo yo te fouye nan wòch la. Apre sa, li woule yon gwo wòch devan bouch kavo a.</span> <span class="verse"><a name="47">47</a>Mari, moun lavil Magdala a, ansanm ak Mari, manman Jòz, t'ap gade kote yo mete kò a.</span> </p></div</div></div></body></html>