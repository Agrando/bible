<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/mark/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/mark">Mark</a> &gt <strong>Chapter 8</strong></div><p><span class="verse"><a name="1">1</a>¶ Menm epòk sa a, yon gwo foul moun te sanble ankò. Yo pa t' gen anyen pou yo manje. Jezi rele disip li yo, li di yo konsa:</span> <span class="verse"><a name="2">2</a>-Kè m' fè m' mal pou moun sa yo. Sa fè twa jou depi yo la avè m', yo fin manje tou sa yo te pote.</span> <span class="verse"><a name="3">3</a>Si m' voye yo al lakay yo konsa san manje, y'a tonbe feblès nan chemen paske gen ladan yo ki soti byen lwen.</span> <span class="verse"><a name="4">4</a>Disip li yo reponn li: -Nan dezè sa a, ki bò poun jwenn pen pou plen vant tout moun sa yo?</span> <span class="verse"><a name="5">5</a>Jezi mande yo: -Konbe pen nou gen la a? Yo reponn: -Nou gen sèt pen.</span> <span class="verse"><a name="6">6</a>Lè sa a, li fè foul moun yo chita atè; li pran sèt pen yo; li di Bondye mèsi, li kase yo an moso, li renmèt yo bay disip li yo pou yo mache bay tout moun. Disip yo mache bay tout moun pen.</span> <span class="verse"><a name="7">7</a>Te gen kèk ti pwason la tou. Jezi di Bondye mèsi pou yo tou, li mande disip li yo mache bay tout foul moun yo.</span> <span class="verse"><a name="8">8</a>Tout moun te manje vant plen. Yo plen sèt panyen pote ale avèk moso ki te rete.</span> <span class="verse"><a name="9">9</a>Te gen katmil (4.000) moun konsa antou. Apre sa, Jezi voye yo ale.</span> <span class="verse"><a name="10">10</a>¶ Touswit apre sa, li moute nan kannòt la avèk disip li yo, li ale nan yon peyi yo rele Dalmanouta.</span> <span class="verse"><a name="11">11</a>Farizyen yo vin rive. Yo tanmen diskite avèk Jezi: yo te vle pran li nan pèlen. Yo mande l' pou l' fè yon mirak ki pou moutre se Bondye ki ba li tout pouvwa sa a.</span> <span class="verse"><a name="12">12</a>Jezi bay yon gwo soupi nan kè l', li di yo konsa: -Poukisa moun alèkile yo renmen mande mirak konsa? Se vre wi sa m'ap di nou la a: yo p'ap jwenn okenn mirak.</span> <span class="verse"><a name="13">13</a>Apre sa, li vire do l' ba yo, li tounen nan kannòt la; li pati pou lòt bò lanmè a.</span> <span class="verse"><a name="14">14</a>Men, disip yo te bliye pran lòt pen: yo te gen yon sèl grenn pen avè yo nan kannòt la.</span> <span class="verse"><a name="15">15</a>Jezi ba yo lòd sa a: -Fè atansyon. Pran prekosyon nou avèk ledven farizyen yo ansanm avèk ledven Ewòd la.</span> <span class="verse"><a name="16">16</a>Disip yo pran pale pou kont yo, yonn t'ap di lòt: -Se paske nou pa gen pen kifè l' di nou sa.</span> <span class="verse"><a name="17">17</a>Jezi vin konnen sa yo t'ap di konsa. Li mande yo: -Poukisa n'ap di: se paske nou pa gen pen? Se konnen nou pa konnen? Nou poko ka konprann toujou? Se bouche lespri nou bouche konsa?</span> <span class="verse"><a name="18">18</a>Gen lè nou pa wè nan je nou? Nou pa tande nan zòrèy nou? Se bliye nou gen tan bliye?</span> <span class="verse"><a name="19">19</a>Lè m' te separe senk pen bay senkmil (5,000) moun yo, konbe panyen plen moso nou te pote ale? Yo reponn li: -Douz panyen.</span> <span class="verse"><a name="20">20</a>Jezi mande yo anko: -Lè m' te separe sèt pen bay katmil (4.000) moun yo, konbe panyen plen moso nou te pote ale? Yo reponn li: -Sèt panyen.</span> <span class="verse"><a name="21">21</a>Lè sa a li di yo: -Nou pa konprann toujou?</span> <span class="verse"><a name="22">22</a>¶ Apre sa, y' ale Betsayda. Yo mennen yon nonm avèg bay Jezi. Yo mande li pou l' te manyen li.</span> <span class="verse"><a name="23">23</a>Jezi pran men avèg la, li mennen l' soti nan bouk la. Li pran ti gout krache, li mete nan je avèg la. Apre sa, li mete men l' sou tèt avèg la: Li mande li: -Eske ou wè kichòy?</span> <span class="verse"><a name="24">24</a>Avèg la louvri je l', li di: -Mwen wè moun k'ap mache; yo sanble pyebwa.</span> <span class="verse"><a name="25">25</a>Jezi remete men l' ankò nan je l' yo. Lè sa a, avèg la wè klè nèt. Li te geri, li te wè tout bagay klè.</span> <span class="verse"><a name="26">26</a>Jezi voye l' al lakay li, li di l' konsa: -Pa antre nan bouk la.</span> <span class="verse"><a name="27">27</a>¶ Jezi pati apre sa avèk disip li yo; li ale nan tout bouk ki te nan rejyon Sezare Filip la. Antan yo t'ap mache, li poze yo keksyon sa a: -Ki moun yo di mwen ye en?</span> <span class="verse"><a name="28">28</a>Yo reponn li: -Gen moun ki di se Jan Batis ou ye. Gen lòt ki di ou se Eli; gen lòt ankò ki di ou se yonn nan pwofèt yo.</span> <span class="verse"><a name="29">29</a>Li mande yo ankò: -Bon, nou menm, ki moun nou di mwen ye? Pyè reponn li: -Ou se Kris la.</span> <span class="verse"><a name="30">30</a>Lè sa a, Jezi ba yo lòd byen sevè pou yo pa di pèsonn sa.</span> <span class="verse"><a name="31">31</a>Apre sa, li kòmanse di disip li yo yon bann bagay. Li di yo konsa: -Mwen menm, Moun Bondye voye nan lachè a, mwen gen pou m' soufri anpil. Chèf fanmi yo, chèf prèt yo, dirèktè lalwa yo, yo yonn p'ap vle wè mwen. Y'ap fè touye m'. Men sou twa jou, mwen gen pou m' leve soti vivan pami mò yo.</span> <span class="verse"><a name="32">32</a>Li t'ap pale konsa aklè ak yo. Pyè rele l' sou kote, li di li: -Pa pale konsa non.</span> <span class="verse"><a name="33">33</a>Men Jezi vire tèt li, li gade disip li yo. Li pale sevè ak Pyè, li di li konsa: -Wete kò ou sou mwen, Satan! Paske, lide ou pa sou sa Bondye vle, men sou sa lèzòm ta vle.</span> <span class="verse"><a name="34">34</a>Lè sa a Jezi rele foul moun yo ansanm avèk disip li yo, li di yo konsa: -Si yon moun vle mache dèyè m', se pou l' bliye tèt li, se pou l' chaje kwa l' sou zepòl li epi swiv mwen.</span> <span class="verse"><a name="35">35</a>Paske, moun ki ta vle sove lavi l' va pèdi li. Men, moun ki va pèdi lavi l' poutèt mwen ak bon nouvèl la, li va sove li.</span> <span class="verse"><a name="36">36</a>Kisa sa ta sèvi yon moun pou li ta genyen lemonn antye si l' pèdi lavi li?</span> <span class="verse"><a name="37">37</a>Ou ankò, kisa yon nonm kapab bay pou l' gen lavi?</span> <span class="verse"><a name="38">38</a>Si yon moun wont di se moun mwen li ye, si li wont pale pawòl mwen nan mitan bann moun alèkile yo ki vire do bay Bondye pou viv nan peche, enben, mwen menm tou, Moun Bondye voye nan lachè a, lè m'a tounen avèk zanj Bondye yo nan tout bèl pouvwa Papa m' lan, m'a wont pran li pou moun pa m' tou.</span> </p></div</div></div></body></html>