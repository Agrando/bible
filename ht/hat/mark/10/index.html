<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/mark/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/mark">Mark</a> &gt <strong>Chapter 10</strong></div><p><span class="verse"><a name="1">1</a>¶ Jezi kite kote l' te ye a; li ale nan rejyon Jide ki lòt bò larivyè Jouden an. La ankò, foul moun yo te sanble bò kote l'; li t'ap moutre yo anpil bagay, jan l' te toujou konn fè a.</span> <span class="verse"><a name="2">2</a>Kèk farizyen pwoche bò kote l' pou yo wè si yo te kapab pran l' nan pèlen. Yo mande li: -Eske lalwa nou pèmèt yon nonm kite ak madanm li?</span> <span class="verse"><a name="3">3</a>Li reponn yo: -Kisa Moyiz te ban nou lòd fè?</span> <span class="verse"><a name="4">4</a>Yo di l': -Moyiz te pèmèt pou yon nonm ekri madanm li yon papye divòs anvan pou l' kite avèk li.</span> <span class="verse"><a name="5">5</a>Lè sa a, Jezi di yo: -Moyiz te ekri kòmandman sa a pou nou paske nou gen tèt di.</span> <span class="verse"><a name="6">6</a>Men, nan konmansman, lè Bondye t'ap kreye tout bagay, Bondye te fè gason ak fi.</span> <span class="verse"><a name="7">7</a>Se poutèt sa, gason an va kite papa l' ak manman l', pou l' mete tèt ansanm ak madanm li.</span> <span class="verse"><a name="8">8</a>Tou de va fè yon sèl kò. Konsa, yo p'ap de ankò, men yo fè yon sèl.</span> <span class="verse"><a name="9">9</a>Se poutèt sa pesonn pa gen dwa separe sa Bondye mete ansanm.</span> <span class="verse"><a name="10">10</a>Lè yo antre nan kay la, disip yo poze l' keksyon ankò sou bagay sa a.</span> <span class="verse"><a name="11">11</a>Li di yo konsa: -Si yon nonm kite ak madanm li pou li al marye ak yon lòt, li fè adiltè sou madanm li.</span> <span class="verse"><a name="12">12</a>Menm jan an tou, si yon fanm kite ak mari l' pou li al marye ak yon lòt, fanm lan fè adiltè.</span> <span class="verse"><a name="13">13</a>¶ Yo te mennen kèk timoun bay Jezi pou l' te mete men sou tèt yo. Men disip yo t'ap di moun yo pa fè sa.</span> <span class="verse"><a name="14">14</a>Lè Jezi wè sa, li pa t' kontan menm. Li di disip yo: -Kite timoun yo vin jwenn mwen non. Pa anpeche yo vini, paske Peyi kote Bondye Wa a, se pou tout moun ki tankou timoun sa yo.</span> <span class="verse"><a name="15">15</a>Sa m'ap di nou la a, se vre wi: Si yon moun pa asepte otorite Bondye a tankou yon timoun, li p'ap janm ka mete pye l' nan Peyi kote Bondye Wa a.</span> <span class="verse"><a name="16">16</a>Apre sa, li pran timoun yo nan bra l', li mete men l' sou tèt yo chak, li beni yo.</span> <span class="verse"><a name="17">17</a>¶ Antan Jezi t'ap soti pou li al fè wout li, yon nonm kouri vini. Li lage kò l' ajenou devan Jezi, li mande li: -Bon Mèt, kisa pou m' fè pou m' resevwa lavi ki p'ap janm fini an?</span> <span class="verse"><a name="18">18</a>Jezi di li: -Poukisa ou rele m' bon? Se yon sèl bon ki genyen, se Bondye.</span> <span class="verse"><a name="19">19</a>Ou konn kòmandman yo: Piga ou touye moun; piga ou fè adiltè; piga ou vòlè; piga ou fè manti sou moun; piga ou twonpe moun; respekte papa ou ak manman ou.</span> <span class="verse"><a name="20">20</a>Li reponn Jezi: -Mèt, mwen swiv tout bagay sa yo depi m' te ti katkat.</span> <span class="verse"><a name="21">21</a>Jezi gade nonm lan, li renmen l', epi l' di li: -Yon sèl bagay ou manke: Ale vann tou sa ou genyen, separe lajan an bay pòv. Apre sa, wa gen yon richès nan syèl la. Epi vin swiv mwen.</span> <span class="verse"><a name="22">22</a>Men pawòl sa a te fè nonm lan lapenn anpil. Li vin kagou, li vire do l', li ale, paske li te gen anpil byen.</span> <span class="verse"><a name="23">23</a>Apre sa, Jezi gade disip li yo ki te bò kote l' la, li di yo: -Sa ap difisil nèt pou moun rich antre nan Peyi kote Bondye Wa a.</span> <span class="verse"><a name="24">24</a>Disip li yo te sezi anpil lè yo tande pawòl sa a. Men Jezi di yo konsa: -Mezanmi, sa ap difisil nèt pou moun antre nan peyi kote Bondye Wa a.</span> <span class="verse"><a name="25">25</a>L'ap pi fasil pou gwo bèt yo rele chamo a pase nan je yon zegwi pase pou yon moun rich antre nan peyi kote Bondye Wa a.</span> <span class="verse"><a name="26">26</a>Disip yo te pi sezi toujou, yonn t'ap di lòt: -Nan kondisyon sa a, ki moun ki ka sove?</span> <span class="verse"><a name="27">27</a>Jezi gade yo nan je, li di yo konsa: -Moun pa ka fè sa, men Bondye ka fè l', paske pa gen anyen Bondye pa ka fè.</span> <span class="verse"><a name="28">28</a>Lè sa a, Pyè di li: -Men koute non, nou kite tout bagay pou nou swiv ou.</span> <span class="verse"><a name="29">29</a>Jezi reponn li: -Sa m'ap di nou la a, se vre wi: nenpòt moun ki kite kay li, osinon frè l', osinon manman l', osinon papa l', osinon pitit li, osinon jaden l', pou sèvis mwen ak pou sèvis bon nouvèl la,</span> <span class="verse"><a name="30">30</a>moun sa a gen pou l' resevwa, depi koulye a, nan tan sa a, san (100) fwa plis pou sa l' te kite a: kay, frè, sè, manman, pitit, jaden ansanm avèk tout kalite pèsekisyon; epi nan tan k'ap vini apre sa a, li gen pou l' resevwa lavi ki p'ap janm fini an.</span> <span class="verse"><a name="31">31</a>Men, anpil nan moun ki devan yo va rete dèyè, anpil nan moun ki dèyè yo va pran devan.</span> <span class="verse"><a name="32">32</a>¶ Lè sa a, yo te pran chemen moute lavil Jerizalèm, Jezi t'ap mache devan yo. Yon sèl kè sere pran disip yo. Tout moun ki t'ap swiv yo te pè tou. Jezi pran douz disip yo apa ankò, li kòmanse di yo sa ki te gen pou rive li.</span> <span class="verse"><a name="33">33</a>Li di yo: -Tande! Men n'ap moute lavil Jerizalèm, kote yo pral lage m', mwen menm, Moun Bondye voye nan lachè a, nan men chèf prèt yo ak nan men dirèktè lalwa yo. Yo pral kondannen m' amò, y'ap lage m' bay moun lòt nasyon yo.</span> <span class="verse"><a name="34">34</a>Moun lòt nasyon sa yo va pase m' nan rizib byen pase, y'a krache sou mwen, y'a bat mwen ak kout fwèt, apre sa y'a touye mwen. Men sou twa jou, m'a leve soti vivan nan lanmò.</span> <span class="verse"><a name="35">35</a>Apre sa, de pitit Zebede yo, Jak ak Jan, pwoche bò kot Jezi, yo di l' konsa: -Mèt, nou ta renmen ou fè sa nou pral mande ou la a pou nou.</span> <span class="verse"><a name="36">36</a>Li di yo: -Kisa nou ta vle m' fè pou nou?</span> <span class="verse"><a name="37">37</a>Yo di li: -Fè nou chita yonn sou bò dwat ou, lòt la sou bò gòch ou, lè wa nan tout bèl pouvwa ou.</span> <span class="verse"><a name="38">38</a>Jezi reponn yo: -Nou pa konnen sa n'ap mande la a. Eske nou ka bwè nan menm gode mwen pral bwè a? Eske nou ka resevwa menm batèm mwen pral resevwa a?</span> <span class="verse"><a name="39">39</a>Yo di li: -Nou kapab. Jezi reponn yo: -Se vre. n'a bwè nan menm gode mwen pral bwè a, epi n'a resevwa menm batèm mwen pral resevwa a.</span> <span class="verse"><a name="40">40</a>Men, kanta pou chita sou bò dwat osinon sou bò gòch mwen an, se pa mwen ki bay sa. Plas sa yo, Bondye rezève yo pou moun li vle.</span> <span class="verse"><a name="41">41</a>Lè dis lòt disip yo tande sa, yo pa t' manke fache sou Jak ak Jan.</span> <span class="verse"><a name="42">42</a>Jezi rele yo, li di yo konsa: -Nou konnen ki jan moun ki pase pou chèf nasyon yo trete pèp la tankou esklav; grannèg yo renmen fè moun santi jan yo gen pouvwa.</span> <span class="verse"><a name="43">43</a>Men, se pa konsa pou sa fèt nan mitan nou. Okontrè, si yonn nan nou ta vle vin grannèg, se pou l' sèvi nou tout.</span> <span class="verse"><a name="44">44</a>Si yonn nan nou ta vle chèf, se pou l' esklav nou tout.</span> <span class="verse"><a name="45">45</a>Paske, mwen menm, Moun Bondye voye nan lachè a, mwen pa vini pou moun rann mwen sèvis, men mwen vini pou m' rann moun sèvis. Wi, mwen vin bay lavi m' pou peye delivrans anpil moun.</span> <span class="verse"><a name="46">46</a>¶ Yo te rive lavil Jeriko. Lè sa a, Jezi t'ap soti kite bouk la ansanm avèk disip li yo ak yon gwo foul moun. Te gen yon nonm avèg chita bò chemen an ki t'ap mande charite. Yo te rele l' Batime, pitit Time.</span> <span class="verse"><a name="47">47</a>Lè li tande se Jezi, moun Nazarèt la, ki t'ap pase, li pran rele: -Jezi, pitit David la, gen pitye pou mwen.</span> <span class="verse"><a name="48">48</a>Anpil moun t'ap kouri dèyè l' pou te fè l' pe bouch li, men li t'ap rele pi rèd: -Pitit David la, gen pitye pou mwen.</span> <span class="verse"><a name="49">49</a>Jezi kanpe, li di konsa: -Rele l' pou mwen. Yo rele avèg la, yo di li: -Pran kouray, leve, men li ap rele ou.</span> <span class="verse"><a name="50">50</a>Avèg la voye rad li jete, se vole li t'ap vole pou l' te vin bò kot Jezi.</span> <span class="verse"><a name="51">51</a>Jezi mande li: -Kisa ou vle m' fè pou ou? Avèg la reponn li: -Mèt, fè m' wè ankò.</span> <span class="verse"><a name="52">52</a>Jezi di li: -Ale non, se konfyans ou nan Bondye ki geri ou. Menm lè a, avèg la wè, epi li swiv Jezi nan chemen an.</span> </p></div</div></div></body></html>