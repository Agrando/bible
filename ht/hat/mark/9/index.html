<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/mark/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/mark">Mark</a> &gt <strong>Chapter 9</strong></div><p><span class="verse"><a name="1">1</a>¶ Li di yo ankò: -Sa m'ap di nou la a, se vre wi: Nan moun ki la koulye a gen ladan yo ki p'ap mouri san yo pa wè Bondye vin pran gouvènman an nan men l' avèk pouvwa.</span> <span class="verse"><a name="2">2</a>Sis jou apre sa, Jezi pran Pyè, Jak ak Jan; li mennen yo pou kont yo sou tèt yon mòn byen wo. Figi l' chanje la devan yo;</span> <span class="verse"><a name="3">3</a>rad li vin klere tou blan. Pa gen lesivyèz sou latè ki kapab blanchi konsa.</span> <span class="verse"><a name="4">4</a>Twa disip yo wè Eli ak Moyiz parèt, yo t'ap koze avèk Jezi.</span> <span class="verse"><a name="5">5</a>Pyè pran lapawòl, li di Jezi konsa: -Mèt, sa te bon nèt pou nou te la. N'ap moute twa ti kay, yonn pou ou, yonn pou Moyiz, yonn pou Eli.</span> <span class="verse"><a name="6">6</a>Li pa t' konnen sa pou l' te di tèlman yo te pè.</span> <span class="verse"><a name="7">7</a>Yon nwaj vin kouvri yo, epi yon vwa moun soti nan nwaj la, li di: -Sa se pitit mwen renmen anpil la. Koute li.</span> <span class="verse"><a name="8">8</a>Menm lè a, disip yo vire tèt yo, yo gade adwat, yo gade agoch, men yo pa wè pesonn pase Jezi ki te pou kont li avèk yo.</span> <span class="verse"><a name="9">9</a>Antan yo t'ap desann mòn lan, Jezi pale sevè avèk yo: -Pa di pesonn sa nou sot wè la a, jouk mwen menm, Moun Bondye voye nan lachè a, m'a leve soti vivan pami mò yo.</span> <span class="verse"><a name="10">10</a>Yo te kenbe pawòl la sekrè, men yonn t'ap di lòt: -Sa sa vle di menm: leve soti vivan pami mò yo?</span> <span class="verse"><a name="11">11</a>Twa disip yo poze l' keksyon sa a: -Poukisa dirèktè lalwa yo di: Se pou Eli vin anvan.</span> <span class="verse"><a name="12">12</a>Li reponn yo: -Se vre wi. Eli gen pou l' vin anvan pou l' mete tout bagay nan lòd. Men, ki jan yo te fè ekri tou: Moun Bondye voye nan lachè a gen pou l' soufri anpil, yo p'ap manke pase l' nan betiz?</span> <span class="verse"><a name="13">13</a>Men mwen menm, mwen di nou: Eli vini deja, yo fè sa yo te vle ave l', jan sa te ekri sou li a.</span> <span class="verse"><a name="14">14</a>¶ Lè yo rive bò kote lòt disip yo, yo wè yo nan mitan yon mas moun. Te gen kèk dirèktè lalwa la tou ki t'ap diskite avèk yo.</span> <span class="verse"><a name="15">15</a>Lè foul moun yo wè Jezi, sezisman pran yo, yo tout kouri vin di l' bonjou.</span> <span class="verse"><a name="16">16</a>Li mande disip li yo: -Sa n'ap diskite konsa?</span> <span class="verse"><a name="17">17</a>Yon nonm nan foul moun yo reponn li: -Mèt, mwen te mennen ti gason m' lan ba ou; li anba yon move lespri ki rann li bèbè.</span> <span class="verse"><a name="18">18</a>Nenpòt ki kote lespri a pran l', li fese l' atè. Lè konsa, tibway la kimen, li manje dan l', epi li vin tou rèd. Mwen te mande disip ou yo pou yo chase lespri a sot sou li, men yo pa t' kapab.</span> <span class="verse"><a name="19">19</a>Jezi di yo: -Ala moun san konfyans nan Bondye! Jouk kilè pou m' rete nan mitan nou? Jouk kilè pou m' sipòte nou? Mennen tibway la ban mwen.</span> <span class="verse"><a name="20">20</a>Yo mennen l' ba li. Kou ti nonm lan wè Jezi, move lespri a souke l' byen souke. Ti gason an tonbe atè, li woule, li kimen.</span> <span class="verse"><a name="21">21</a>Jezi mande papa a: -Depi konbe tan li konsa? Papa a reponn li: -Depi li tou piti wi.</span> <span class="verse"><a name="22">22</a>Anpil fwa menm, move lespri a jete l' nan dife, osinon nan dlo pou touye li. Men, si ou kapab fè kichòy, tanpri, ede nou. Gen pitye pou nou!</span> <span class="verse"><a name="23">23</a>Jezi di li: -Si m' kapab menm! ...Tout bagay posib wi pou moun ki met konfyans yo nan Bondye.</span> <span class="verse"><a name="24">24</a>Menm lè a, papa tibway la di byen fò: -Mwen gen konfyans nan Bondye! Men, vin ede m' pou m' sa gen plis konfyans toujou.</span> <span class="verse"><a name="25">25</a>Lè Jezi wè foul moun yo ap kouri vini, li pale sevè avèk move lespri a, li di li: -Espri bèbè, espri soudè, se mwen k'ap kòmande ou: soti sou tibway la, pa janm antre sou li ankò.</span> <span class="verse"><a name="26">26</a>Move lespri a souke tibway la byen souke; li bay yon gwo rèl, epi li soti, li ale. Ti gason an te rete tankou si l' te mouri atè a, kifè anpil moun te gen tan ap di: -Li mouri wi.</span> <span class="verse"><a name="27">27</a>Men Jezi pran men l', li fè l' leve. Lamenm, ti gason an kanpe.</span> <span class="verse"><a name="28">28</a>Antre Jezi antre nan kay la, disip yo pran l' apa, epi yo di li: -Poukisa nou pa t' kapab chase lespri sa a?</span> <span class="verse"><a name="29">29</a>Li di yo: -Se lapriyè sèlman ki pou fè kalite lespri sa a soti.</span> <span class="verse"><a name="30">30</a>¶ Yo soti kote yo te ye a, yo travèse peyi Galile. Jezi pa t' vle moun konnen kote li te ye,</span> <span class="verse"><a name="31">31</a>paske li t'ap moutre disip li yo anpil bagay. Li di yo: -Mwen menm, Moun Bondye voye nan lachè a, mwen pral tonbe anba men lèzòm, yo pral touye mwen. Men, sou twa jou mwen gen pou m' leve soti vivan nan lanmò.</span> <span class="verse"><a name="32">32</a>Men, disip yo pa t' konprann sans pawòl sa a: epi yo te pè poze l' keksyon.</span> <span class="verse"><a name="33">33</a>Yo rive Kapènawòm. Rive li rive nan kay la, Jezi mande yo: -Kisa nou t'ap pale konsa nan chemen an?</span> <span class="verse"><a name="34">34</a>Pesonn pa louvri bouch yo reponn, paske nan chemen an, yo t'ap diskite pou konnen kilès nan yo ki te pi grannèg.</span> <span class="verse"><a name="35">35</a>Lè sa a Jezi chita, li rele douz disip yo, li di yo konsa: -Si yon moun vle pou l' nan premye plas la, fòk li mete l' dèyè nèt, fòk li sèvi tout moun.</span> <span class="verse"><a name="36">36</a>Epi li pran yon timoun piti, li mete l' nan mitan yo. Li pran timoun lan nan bra l', li di yo konsa:</span> <span class="verse"><a name="37">37</a>-Nenpòt moun ki resevwa yon timoun konsa poutèt mwen, se mwen menm menm li resevwa. Nenpòt moun ki resevwa m', se pa mwen li resevwa, men se moun ki voye m' lan li resevwa.</span> <span class="verse"><a name="38">38</a>Jan di l' konsa: -Mèt, nou te wè yon nonm ki pran non ou pou chase move lespri. Nou te vle anpeche l' fè sa, paske li pa t'ap mache avèk nou.</span> <span class="verse"><a name="39">39</a>Jezi reponn li: -Kite l' non. Paske yon moun ki pran non m' pou fè mirak pa kapab pale m' mal apre sa.</span> <span class="verse"><a name="40">40</a>Moun ki pa kont nou, se moun pa nou li ye.</span> <span class="verse"><a name="41">41</a>¶ Sa m'ap di la a, se vre wi: nenpòt moun ki va ban nou yon gode dlo paske se moun Kris la nou ye, li pa gen dwa pèdi rekonpans li.</span> <span class="verse"><a name="42">42</a>Kanta moun ki fè yonn nan timoun sa yo ki kwè nan mwen tonbe nan peche, li ta pi bon pou li si yo te mare yon gwo wòl moulen nan kou l', voye li jete nan lanmè.</span> <span class="verse"><a name="43">43</a>Si se men ou ki pou ta fè ou tonbe nan peche, koupe l', voye l' jete. Pito ou antre nan lavi a ak yon sèl men, pase pou ou rete ak tou de men ou, apre sa pou ou al nan lanfè, kote dife a pa janm mouri.</span> <span class="verse"><a name="44">44</a>Nan lanfè, dife sa a ansanm ak vè k'ap manje kadav yo pa janm mouri.</span> <span class="verse"><a name="45">45</a>Si se pye ou ki pou ta fè ou tonbe nan peche, koupe l', voye li jete. Pito ou antre nan lavi a ak yon sèl pye, pase pou ou rete ak de pye ou, apre sa pou yo jete ou nan lanfè.</span> <span class="verse"><a name="46">46</a>Nan lanfè, dife sa a ansanm ak vè k'ap manje kadav yo pa janm mouri.</span> <span class="verse"><a name="47">47</a>Si se je ou ki pou ta fè ou tonbe nan peche, rache l' voye l' jete. Pito ou antre nan Peyi kote Bondye Wa a ak yon sèl je, pase pou ou rete ak tou de je ou, apre sa pou yo jete ou nan lanfè.</span> <span class="verse"><a name="48">48</a>La, dife a ansanm ak vè k'ap manje kadav yo pa janm mouri.</span> <span class="verse"><a name="49">49</a>Paske, tout moun ap sale ak dife.</span> <span class="verse"><a name="50">50</a>Sèl, se yon bon bagay. Men, si sèl la pèdi gou l', ak kisa poun sale l' ankò? Mete sèl nan kè nou, epi viv byen yonn ak lòt.</span> </p></div</div></div></body></html>