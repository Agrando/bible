<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/mark">Mark</a> &gt <strong>Chapter 1</strong></div><p><span class="verse"><a name="1">1</a>¶ Men konmansman Bon Nouvèl ki pale sou Jezikri, Pitit Bondye a.</span> <span class="verse"><a name="2">2</a>Nan liv pwofèt Ezayi a, men sa ki te ekri: Bondye di: Men m'ap voye mesaje m' lan devan ou. La louvri chemen an pou ou.</span> <span class="verse"><a name="3">3</a>Se vwa yon nonm k'ap rele nan dezè a: Pare gran wout Seyè nou an. Plani chemen an byen plani pou li.</span> <span class="verse"><a name="4">4</a>Se konsa Jan te parèt nan dezè a, li t'ap batize, li t'ap mache bay mesaj sa a: -Tounen vin jwenn Bondye. vin resevwa batèm, epi Bondye va padonnen peche nou yo.</span> <span class="verse"><a name="5">5</a>Tout moun nan peyi Jide a ansanm ak tout pèp lavil Jerizalèm lan te vin jwenn li: yo te konfese peche yo devan tout moun, epi Jan te batize yo nan larivyè Jouden an.</span> <span class="verse"><a name="6">6</a>Jan te mete yon rad pwal chamo sou li, ak yon sentiwon an po mare nan ren li. Se krikèt ak gato myèl li te jwenn nan bwa li te manje.</span> <span class="verse"><a name="7">7</a>Li t'ap mache bay mesaj sa a: -Moun k'ap vin apre m' lan gen plis pouvwa anpil pase m'. Mwen pa bon ase pou m' ta bese demare sapat ki nan pye li.</span> <span class="verse"><a name="8">8</a>Mwen menm, mwen batize nou nan dlo. Men li menm, la batize nou nan Sentespri a.</span> <span class="verse"><a name="9">9</a>¶ Menm epòk sa a, Jezi te soti Nazarèt, yon bouk nan peyi Galile. Lè sa a, Jan te batize l' nan larivyè Jouden an.</span> <span class="verse"><a name="10">10</a>Antan Jezi t'ap soti nan dlo a, li wè syèl la louvri, epi Lespri Bondye a desann sou li an fòm yon pijon.</span> <span class="verse"><a name="11">11</a>Li tande yon vwa ki soti nan syèl la ki di: -Ou se pitit mwen renmen anpil la. Ou fè kè m' kontan anpil.</span> <span class="verse"><a name="12">12</a>Touswit apre sa, Lespri Bondye a pouse Jezi al nan dezè a.</span> <span class="verse"><a name="13">13</a>Li rete la pandan karant jou, epi se la Satan vin tante l'. Jezi t'ap viv nan mitan bèt bwa yo, epi zanj Bondye yo t'ap okipe li.</span> <span class="verse"><a name="14">14</a>¶ Apre yo te fin mete Jan nan prizon, Jezi ale nan peyi Galile pou l' te fè konnen Bon Nouvèl Bondye voye a.</span> <span class="verse"><a name="15">15</a>Li t'ap di yo konsa: -Jou a rive. Koulye a, Bondye ki wa nan syèl la ap vin pran pouvwa a nan men li. Tounen vin jwenn Bondye. Asepte Bon Nouvèl la.</span> <span class="verse"><a name="16">16</a>Pandan Jezi t'ap mache bò lanmè Galile a, li wè de pechè pwason, Simon ak Andre, frè li a. Yo t'ap voye privye nan lanmè a.</span> <span class="verse"><a name="17">17</a>Jezi di yo konsa: -vin jwenn mwen. m'a fè nou tounen pechè moun pito.</span> <span class="verse"><a name="18">18</a>Lamenm, yo kite privye yo, y' ale avèk li.</span> <span class="verse"><a name="19">19</a>Jezi vanse pi lwen, li wè de pitit gason Zebede yo, Jak ak Jan, frè li. Yo te chita nan kannòt yo a, yo t'ap repare privye yo.</span> <span class="verse"><a name="20">20</a>Lamenm, Jezi rele yo. Yo kite Zebede, papa yo, nan kannòt la ansanm ak ouvrye yo. Y' ale avèk Jezi.</span> <span class="verse"><a name="21">21</a>Apre sa, Jezi ale ak disip li yo nan yon lavil yo rele Kapènawòm. Jou repo a, Jezi antre nan sinagòg la; li kòmanse moutre moun yo anpil bagay.</span> <span class="verse"><a name="22">22</a>Yo te sezi tande sa l' t'ap moutre yo. Se pa t' menm jan avèk dirèktè lalwa yo, paske li te pale ak yo tankou yon moun ki otorize.</span> <span class="verse"><a name="23">23</a>¶ Lè sa a, yon nonm ki te gen yon move lespri sou li vin antre nan sinagòg la, li pran rele:</span> <span class="verse"><a name="24">24</a>-ey Jezi, moun Nazarèt, kisa nou gen avè ou? Ou vin isit la pou detwi nou? Mwen konnen byen pwòp ki moun ou ye. Ou se moun Bondye chwazi a.</span> <span class="verse"><a name="25">25</a>Jezi pale byen fò ak move lespri ki te sou nonm lan, li di li: -Pe la! Soti sou nonm sa a.</span> <span class="verse"><a name="26">26</a>Move lespri a souke nonm lan byen souke, li bay yon gwo rèl, epi li soti, li ale.</span> <span class="verse"><a name="27">27</a>Tout moun yo te sitèlman sezi, yonn t'ap mande lòt: -Sa sa ye la a menm! Sa se yon lòt bagay l'ap moutre nou la a. Menm move lespri yo, li pase yo lòd ak otorite, yo obeyi li.</span> <span class="verse"><a name="28">28</a>Se tout moun ki t'ap nonmen non l' nan peyi Galile a.</span> <span class="verse"><a name="29">29</a>¶ Apre sa, yo soti kite sinagòg la, y' ale ansanm ak Jak ak Jan lakay Simon ak Andre.</span> <span class="verse"><a name="30">30</a>Bèlmè Simon an te kouche ak lafyèv. Rive Jezi rive lakay la, yo di l' sa.</span> <span class="verse"><a name="31">31</a>Lè sa a, li pwoche bò madanm lan, li pran men l', li fè l' leve. Latou, lafyèv la kite l', epi madanm lan resevwa yo.</span> <span class="verse"><a name="32">32</a>Aswè, apre solèy fin kouche, yo mennen tout moun malad yo ansanm ak tou sa ki te gen move lespri sou yo bay Jezi.</span> <span class="verse"><a name="33">33</a>Tout moun lavil la te sanble devan pòt kay la.</span> <span class="verse"><a name="34">34</a>Lè sa a, Jezi te geri anpil moun ki te soufri divès maladi; li te chase anpil move lespri. Men, li pa t' kite move lespri yo pale, paske yo te konnen ki moun li te ye.</span> <span class="verse"><a name="35">35</a>Nan granmaten, byen bonè, li pa t' ankò fè klè, Jezi leve, li soti li kite lavil la, li al yon kote ki pa gen moun. La li t'ap lapriyè.</span> <span class="verse"><a name="36">36</a>Simon ak lòt zanmi l' yo soti, yo t'ap chache Jezi.</span> <span class="verse"><a name="37">37</a>Lè yo jwenn li, yo di l' konsa: -Tout moun ap chache ou wi.</span> <span class="verse"><a name="38">38</a>Men li reponn yo: -Ann al yon lòt kote, nan lòt bouk yo nan vwazinaj la. Fòk mwen fè yo konnen mesaj la tou. Se pou sa menm mwen vini.</span> <span class="verse"><a name="39">39</a>Se konsa li te ale toupatou nan peyi Galile, li t'ap mache bay mesaj la nan sinagòg yo, li t'ap chase move lespri yo.</span> <span class="verse"><a name="40">40</a>¶ Yon nonm ki te gen lalèp vin jwenn Jezi; li tonbe ajenou devan li, li mande l' sekou; li di l' konsa: -Si ou vle, ou kapab geri mwen.</span> <span class="verse"><a name="41">41</a>Kè Jezi fè l' mal, li lonje men l', li manyen nonm lan, li di li: -Wi, mwen vle ou geri.</span> <span class="verse"><a name="42">42</a>Menm lè a, lalèp la kite l', li geri, li te nan kondisyon pou fè sèvis Bondye.</span> <span class="verse"><a name="43">43</a>Apre sa, Jezi voye l' ale, li pase l' lòd byen sevè.</span> <span class="verse"><a name="44">44</a>Li di l' konsa: -Piga ou pale sa ak pesonn. Men, al fè prèt la wè ki jan ou ye. Apre sa, wa ofri sa Moyiz te bay lòd pou ofri a. Konsa wa bay tout moun prèv ou geri.</span> <span class="verse"><a name="45">45</a>Men, nonm lan pati, li pran mache fè konnen bagay la toupatou. Li sitèlman gaye nouvèl la, Jezi pa t' kapab antre ankò nan okenn lavil pou moun pa t' wè li. Li te pito rete andeyò, kote ki pa gen moun. Men, moun te soti toupatou vin jwenn li.</span> </p></div</div></div></body></html>