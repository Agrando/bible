<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/exod/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/exod">Exodus</a> &gt <strong>Chapter 25</strong></div><p><span class="verse"><a name="1">1</a>¶ Seyè a pale ak Moyiz, li di l':</span> <span class="verse"><a name="2">2</a>-Pale ak moun Izrayèl yo. Di yo pote yon ofrann ban mwen. W'a resevwa l' pou mwen nan men tout moun ki vle bay ak kè kontan.</span> <span class="verse"><a name="3">3</a>Men ofrann pou ou resevwa nan men yo: lò, ajan ak kwiv,</span> <span class="verse"><a name="4">4</a>bon twal koulè violèt, ble ak wouj, twal fen blan, twal fèt ak pwal kabrit,</span> <span class="verse"><a name="5">5</a>po belye tenn koulè wouj ak po bazann, bwa zakasya,</span> <span class="verse"><a name="6">6</a>lwil pou gwo lanp sèt branch lan, epis santi bon pou mete nan lansan an ak nan lwil yo sèvi pou mete moun apa pou sèvis Bondye a,</span> <span class="verse"><a name="7">7</a>pyè oniks ak lòt pyè pou gani jile ak plastwon granprèt la.</span> <span class="verse"><a name="8">8</a>y'a mete yon kote apa pou mwen pou m' ka vin rete nan mitan yo.</span> <span class="verse"><a name="9">9</a>W'a fè tant lan ak tout bagay ki pou ale ladan l', dapre modèl mwen pral ba ou a.</span> <span class="verse"><a name="10">10</a>¶ y'a pran bwa zakasya, y'a fè yon gwo bwat. Bwat la va mezire twa pye nèf pous longè, de pye twa pous lajè, de pye twa pous wotè.</span> <span class="verse"><a name="11">11</a>W'a kouvri l' nèt, anndan kou deyò, ak pi bon klas lò ki genyen. Epi w'a mete yon bòdi an lò fè wonn li.</span> <span class="verse"><a name="12">12</a>W'a fonn lò a fè kat gwo bag tou won. W'a moute yonn sou chak kwen bwat la, de chak bò.</span> <span class="verse"><a name="13">13</a>W'a pran de jenn poto zakasya, w'a kouvri yo nèt ak lò.</span> <span class="verse"><a name="14">14</a>W'a pase poto yo nan twou bag yo, sou de bò bwat la. Poto sa yo va sèvi manch pou pote bwat la.</span> <span class="verse"><a name="15">15</a>Se pou poto yo toujou rete nan bag yo, san yo pa janm wete yo.</span> <span class="verse"><a name="16">16</a>Mwen pral ba ou de ròch plat ki va sèvi pou nou toujou chonje m'. W'a mete yo nan bwat la.</span> <span class="verse"><a name="17">17</a>W'a pran pi bon lò ki genyen, w'a fè yon kouvèti pou bwat la. L'a mezire twa pye nèf pous longè sou de pye twa pous lajè.</span> <span class="verse"><a name="18">18</a>W'a fè pòtre de zanj cheriben an lò. y'a pran lò a, y'a bat li ak mato pou yo fè pòtre yo. W'a mete yo anwo kouvèti a,</span> <span class="verse"><a name="19">19</a>yonn sou bò dwat, yonn sou bò gòch. W'a kole yo byen kole sou kouvèti a pou yo fè kò avè l'.</span> <span class="verse"><a name="20">20</a>Zanj cheriben yo va louvri zèl yo anwo tèt yo, konsa y'a kouvri kouvèti a. Se pou yo yonn anfas lòt, avèk tèt yo bese ap gade kouvèti a.</span> <span class="verse"><a name="21">21</a>W'a mete kouvèti a sou bwat la. Nan bwat la menm, w'a mete de ròch plat mwen pral ba ou pou nou ka toujou chonje mwen.</span> <span class="verse"><a name="22">22</a>Se la m'a toujou kontre avè ou. m'a rete anwo kouvèti a, nan mitan de zanj cheriben yo, m'a ba ou tout lòd mwen gen pou m' ba ou yo pou moun Izrayèl yo.</span> <span class="verse"><a name="23">23</a>¶ W'a fè yon tab an bwa zakasya. Desi tab la va mezire twa pye longè, yon pye sis pous lajè ak de pye twa pous wotè.</span> <span class="verse"><a name="24">24</a>W'a kouvri l' nèt ak pi bon lò ki genyen. W'a mete yon bòdi an lò fè wonn li.</span> <span class="verse"><a name="25">25</a>W'a mete yon ankadreman kat pous lajè anba desi a fè wonn tab la. Epi w'a kouvri tout ankadreman an ak yon plak lò.</span> <span class="verse"><a name="26">26</a>W'a fonn lò a fè kat gwo bag tou won pou tab la. W'a moute yo nan kat kwen tab la kote pye yo moute a.</span> <span class="verse"><a name="27">27</a>W'a moute bag yo toupre ankadreman an. Se nan twou bag yo pou ou pase poto bwa zakasya ki pou sèvi pou pote tab la.</span> <span class="verse"><a name="28">28</a>W'a fè poto yo ak bwa zakasya, epi w'a kouvri yo nèt ak lò. Se ak poto sa yo pou yo sèvi pou pote tab la.</span> <span class="verse"><a name="29">29</a>W'a fè asyèt, bòl, tas, kafetyè. W'a mete yo apa pou mwen. W'a fè yo ak pi bon lò ki genyen. Se ak yo pou nou sèvi lè n'ap fè sèvis pou mwen.</span> <span class="verse"><a name="30">30</a>Epi w'a toujou mete sou tab la pen yo ofri ban mwen yo. Wi, se pou pen yo tout tan la devan mwen.</span> <span class="verse"><a name="31">31</a>¶ W'a fè yon gwo lanp sèt branch ak pi bon lò ki genyen. y'a pran yon sèl gwo mòso lò, y'a bat li ak mato pou fè pye gwo lanp sèt branch lan ansanm ak tout kò li. y'a fè pòtre bèl flè, flè an bouton, flè louvri, sou tout kò li. Yo tout va fè yon sèl pyès ak pye lanp lan.</span> <span class="verse"><a name="32">32</a>Gwo lanp lan va gen sèt branch, yonn kanpe dwat nan mitan ak twa branch chak bò.</span> <span class="verse"><a name="33">33</a>Sou chak branch sou kote yo, y'a fè pòtre twa flè nwa kajou ak tout boujon yo.</span> <span class="verse"><a name="34">34</a>Sou branch ki nan mitan an va gen kat flè nwa kajou ak tout boujon yo.</span> <span class="verse"><a name="35">35</a>W'a mete yon ti boujon anba chak pè branch sou kote yo.</span> <span class="verse"><a name="36">36</a>Boujon yo ak branch yo va fè yon sèl pyès ak pye gwo lanp lan. Se va yon sèl pyès lò y'a bat ak mato pou ba li fòm yo vle a.</span> <span class="verse"><a name="37">37</a>y'a fè sèt lanp pou gwo lanp lan, y'a moute yo sou li yon jan pou yo ka klere sou devan.</span> <span class="verse"><a name="38">38</a>N'a fè pensèt pou netwaye gwo lanp lan ak plato pou resevwa sann lan. W'a fè yo ak pi bon lò ki genyen.</span> <span class="verse"><a name="39">39</a>N'a pran swasannkenz liv bon lò pou fè gwo lanp lan ansanm ak tout bagay pou sèvi ak gwo lanp lan.</span> <span class="verse"><a name="40">40</a>Gade byen pou ou ka fè tout bagay dapre modèl mwen te moutre ou sou mòn lan.</span> </p></div</div></div></body></html>