<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/exod/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/exod">Exodus</a> &gt <strong>Chapter 36</strong></div><p><span class="verse"><a name="1">1</a>¶ Bezaleyèl, Owoliyab ansanm ak tout moun ki gen konprann, tout moun Seyè a te bay ladrès ak konesans pou yo ka fè tou sa ki nesesè pou kay Bondye a, se pou yo fè tout bagay jan Seyè a te bay lòd la.</span> <span class="verse"><a name="2">2</a>Moyiz fè rele Bezaleyèl, Owoliyab ansanm ak tout lòt bòs atizan Bondye te bay ladrès ak konesans. Li fè rele tout moun ki te vle pou yo mete men nan travay la ak tout kè yo.</span> <span class="verse"><a name="3">3</a>Yo resevwa nan men Moyiz tout ofrann moun pèp Izrayèl yo te pote pou fè tou sa ki nesesè pou kay Bondye a. Y al travay. Moun Izrayèl yo menm te toujou ap pote ofrann yo bay Moyiz chak maten, san pesonn pa t' fòse yo.</span> <span class="verse"><a name="4">4</a>Lè sa a, tout bòs atizan ki t'ap travay pou kay Bondye a kite travay yo t'ap fè a, yo vin jwenn Moyiz.</span> <span class="verse"><a name="5">5</a>Yo di l' konsa: -Pèp la pote depase sa nou bezwen pou nou fini ak travay Seyè a te bay lòd fè a.</span> <span class="verse"><a name="6">6</a>Lè sa a, Moyiz fè pibliye lòd sa a nan tout kan an: -Pesonn, ni gason ni fanm, pa bezwen pote ankenn ofrann pou kay Bondye a ankò. Se konsa, yo te fè moun yo sispann pote lòt ofrann.</span> <span class="verse"><a name="7">7</a>Sa yo te pote deja a te menm twòp pou travay ki te gen pou fèt la.</span> <span class="verse"><a name="8">8</a>¶ Yo pran ouvriye ki te pi abil nan travay la pou fè tant lan. Yo fè l' ak dis lèz twal fen blan tise byen sere, twal lenn koulè ble, violèt, wouj, avèk pòtre zanj cheriben bwode byen bèl sou tout kò l'.</span> <span class="verse"><a name="9">9</a>Chak lèz te mezire katòz mèt longè, de mèt lajè. Tout lèz yo te menm gwosè.</span> <span class="verse"><a name="10">10</a>Yo pran senk lèz, yo koud yo ansanm. Apre sa, yo fè menm bagay la tou ak senk lòt lèz yo.</span> <span class="verse"><a name="11">11</a>Yo pran kòdon fèt ak twal ble, yo fè pasan, yo moute yo sou rebò dènye lèz nan chak gwoup.</span> <span class="verse"><a name="12">12</a>Yo mete senkant pasan nan premye lèz premye gwoup la ak senkant pasan nan dènye lèz dezyèm gwoup la yon jan pou yo koresponn de pa de.</span> <span class="verse"><a name="13">13</a>Yo te fè senkant ti kwòk an lò. Yo pase kwòk yo nan pasan yo pou kenbe de gwoup rido yo ansanm. Se konsa, yo te fè yon sèl tant pou sèvi kay kote pou Bondye rete a.</span> <span class="verse"><a name="14">14</a>¶ Apre sa, yo fè onz lèz twal ak pwal kabrit pou kouvri tant kote Bondye rete a.</span> <span class="verse"><a name="15">15</a>Tout onz lèz yo te menm gwosè, chak te mezire kenz mèt longè ak de mèt lajè.</span> <span class="verse"><a name="16">16</a>Yo pran senk lèz, yo koud yo ansanm sou yon bò. Apre sa, yo fè menm bagay la ak sis lòt lèz yo apa.</span> <span class="verse"><a name="17">17</a>Yo mete senkant pasan sou rebò dènye lèz nan premye gwoup la ak senkant pasan sou rebò dènye lèz nan dezyèm gwoup la.</span> <span class="verse"><a name="18">18</a>Yo fè senkant ti kwòk an kwiv pou kenbe de gwoup lèz yo ansanm, pou yo ka fè yon sèl tant.</span> <span class="verse"><a name="19">19</a>Yo fè yon kouvèti pou tant lan ak po belye tenn koulè wouj. Apre sa, yo fè yon lòt kouvèti ak po bazann pou ale anwo kouvèti ki fèt ak po belye a.</span> <span class="verse"><a name="20">20</a>Yo te fè ankadreman an bwa zakasya pou soutni tant Bondye a.</span> <span class="verse"><a name="21">21</a>Chak ankadreman te mezire kenz pye longè sou vennsèt pous lajè.</span> <span class="verse"><a name="22">22</a>Yo chak te gen de bout ki depase ki te penmèt mare yo yonn ak lòt. Yo fè tout ankadreman kay la menm jan an tou.</span> <span class="verse"><a name="23">23</a>Yo te fè ven ankadreman pou fasad sid la.</span> <span class="verse"><a name="24">24</a>Yo fè karant sipò an ajan pou ale anba pye ankadreman yo, de sipò pou chak ankadreman.</span> <span class="verse"><a name="25">25</a>Yo fè ven ankadreman pou fasad nò a,</span> <span class="verse"><a name="26">26</a>ak karant sipò an ajan, de pou chak ankadreman.</span> <span class="verse"><a name="27">27</a>Pou fasad lwès kay Bondye a, ki bay sou dèyè, yo fè sis ankadreman</span> <span class="verse"><a name="28">28</a>ak de lòt ankadreman ki pou fè kwen ki sou deyè kay Bondye a.</span> <span class="verse"><a name="29">29</a>Kwen yo te mare yonn ak lòt pa anba, yo te bout-a-bout jouk anwo nan gwo bag la. Se konsa yo te moute de ankadreman ki te fè de kwen yo.</span> <span class="verse"><a name="30">30</a>Konsa sa te fè wit ankadreman ak sèz sipò an ajan, de sipò pou chak ankadreman.</span> <span class="verse"><a name="31">31</a>Apre sa, yo fè travès yo an bwa zakasya. Yo mete senk pou ankadreman sou yon bò kay Bondye a,</span> <span class="verse"><a name="32">32</a>senk pou ankadreman sou lòt bò a ak senk pou ankadreman sou bò lwès la pa dèyè.</span> <span class="verse"><a name="33">33</a>Yo fè travès mitan an yon jan pou l' pase nan ren ankadreman yo, depi yon bout rive nan lòt bout la.</span> <span class="verse"><a name="34">34</a>Yo te kouvri ankadreman yo ak lò. Yo te fè bag an lò pou kenbe travès yo. Apre sa, yo kouvri tout travès yo ak lò tou.</span> <span class="verse"><a name="35">35</a>¶ Yo fè rido a ak bon twal koulè ble, violèt epi wouj ansanm ak twal fen blan tise byen sere, avèk pòtre zanj cheriben bwode byen bèl sou tout kò l'.</span> <span class="verse"><a name="36">36</a>Yo fè kat poto an bwa zakasya pou rido a. Yo te kouvri yo ak lò, yo moute kwòk an lò sou yo. Yo travay kat sipò an ajan pou poto yo.</span> <span class="verse"><a name="37">37</a>Pou fèmen kote yo antre nan tant lan, yo fè yon rido ak bon twal ble, violèt ak wouj, ansanm ak twal fen blan tise byen sere, bwode sou tout kò l'.</span> <span class="verse"><a name="38">38</a>Yo fè senk poto avèk kwòk. Yo kouvri tèt poto yo ak trenng pou soutni rido yo ak lò. Epi yo fè senk sipò an kwiv pou poto yo.</span> </p></div</div></div></body></html>