<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/exod/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/exod">Exodus</a> &gt <strong>Chapter 37</strong></div><p><span class="verse"><a name="1">1</a>¶ Bezaleyèl te fè Bwat Kontra a an bwa zakasya. Bwat la te mezire twa pye nèf pous longè, de pye twa pous lajè ak de pye twa pous wotè.</span> <span class="verse"><a name="2">2</a>Li kouvri l' nèt, andedan kou deyò, ak pi bon kalite lò ki genyen. Li mete yon bòdi an lò fè wonn li.</span> <span class="verse"><a name="3">3</a>Li fonn lò pou fè kat gwo bag tou won pou bwat la. Li moute yonn sou chak kwen bwat la, de chak bò.</span> <span class="verse"><a name="4">4</a>Li fè de jenn ti poto an bwa zakasya, li kouvri yo nèt ak lò.</span> <span class="verse"><a name="5">5</a>Li pase poto yo nan twou bag yo, yonn sou chak bò bwat la pou yo te kapab pote l' kote yo vle.</span> <span class="verse"><a name="6">6</a>Li fè yon kouvèti an bon lò pou bwat la. Kouvèti a te mezire twa pye nèf pous longè ak de pye twa pous lajè.</span> <span class="verse"><a name="7">7</a>Li pran de gwo moso lò, li bat yo ak mato, li fè pòtre de zanj cheriben li moute sou de pwent kouvèti a,</span> <span class="verse"><a name="8">8</a>yonn sou bò gòch, lòt la sou bò dwat. Li fè yo tankou si yo te fè yon sèl pyès ak kouvèti a.</span> <span class="verse"><a name="9">9</a>Zanj cheriben yo te gen zèl yo louvri anwo tèt yo pou kouvri kouvèti a. Yo te yonn anfas lòt, avèk tèt yo bese ap gade kouvèti a.</span> <span class="verse"><a name="10">10</a>¶ Li fè tab la an bwa zakasya. Tab la te mezire twa pye longè, yon pye sis pous lajè ak de pye twa pous wotè.</span> <span class="verse"><a name="11">11</a>Li kouvri l' nèt ak pi bon lò ki genyen, li mete yon bòdi an lò fè wonn li.</span> <span class="verse"><a name="12">12</a>Li mete yon ankadreman kat pous lajè anba desi a fè wonn tab la. Epi li kouvri tout ankadreman an ak yon plak lò.</span> <span class="verse"><a name="13">13</a>Li fè kat gwo bag tou won an lò. Li moute yo nan kat kwen tab la kote pye yo moute a.</span> <span class="verse"><a name="14">14</a>Li te moute bag won yo toupre ankadreman an. Se nan twou bag yo yo pase poto bwa ki pou sèvi pou pote tab la.</span> <span class="verse"><a name="15">15</a>Li fè poto yo ak bwa zakasya, epi li kouvri yo nèt ak lò. Se poto sa yo ki sèvi pou pote tab la.</span> <span class="verse"><a name="16">16</a>Li fè tout bagay ki pou ale sou tab la: asyèt, bòl, tas, gode, bagay ki pou sèvi lè y'ap fè sèvis pou Bondye. Li fè yo ak pi bon lò ki genyen.</span> <span class="verse"><a name="17">17</a>Li fè gwo lanp sèt branch lan ak pi bon lò ki genyen. Li pran yon sèl moso lò pou li fè lanp sèt branch lan: kò li, branch li yo, flè yo, boujon yo, ak fèy yo ki te fè yon sèl pyès ak li.</span> <span class="verse"><a name="18">18</a>Li te gen yon branch nan mitan ak twa branch chak bò.</span> <span class="verse"><a name="19">19</a>Sou chak branch sou kote yo, te gen pòtre twa flè nwa kajou ak tout boujon yo sou yo. Konsa, konsa, sou tout sis branch sou kote yo.</span> <span class="verse"><a name="20">20</a>Sou branch mitan an te gen kat flè nwa kajou avèk tout boujon yo sou yo.</span> <span class="verse"><a name="21">21</a>Te gen yon ti boujon anba chak pè branch sou kote yo.</span> <span class="verse"><a name="22">22</a>Boujon yo ak branch yo te fè yon sèl pyès ak pye lanp sèt branch lan. Se yon sèl moso lò yo bat pou fè tout.</span> <span class="verse"><a name="23">23</a>Li fè sèt ti lanp pou lanp sèt branch lan avèk pensèt pou netwaye lanp lan ak plato pou resevwa sann lan. Li fè yo ak pi bon lò ki genyen.</span> <span class="verse"><a name="24">24</a>Li te pran swasannkenz liv bon lò pou fè lanp sèt branch lan ansanm ak tout bagay pou sèvi ak lanp sèt branch lan.</span> <span class="verse"><a name="25">25</a>¶ Bezaleyèl fè lòtèl pou boule lansan an ak bwa zakasya. Li fè l' kare kare: dizwit pous lajè, dizwit pous longè, trannsis pous wotè. Kat kòn yo te fè yon sèl pyès ak lòtèl la.</span> <span class="verse"><a name="26">26</a>Bezaleyèl kouvri tout anwo lòtèl la, kat kote l' yo ansanm ak kat kòn li yo ak pi bon kalite lò ki genyen. Apre sa, li mete yon bòdi an lò fè wonn li.</span> <span class="verse"><a name="27">27</a>Li fè de bag an lò, li moute yo anba bòdi a sou de kote lòtèl la. Se nan bag sa yo pou yo pase manch ki pou sèvi pou pote lòtèl la.</span> <span class="verse"><a name="28">28</a>Li fè manch yo an bwa zakasya epi li kouvri yo nèt ak lò.</span> <span class="verse"><a name="29">29</a>Bezaleyèl fè lwil ki pou sèvi pou mete moun osinon nenpòt bagay apa pou Bondye a ansanm ak lansan santi bon an, jan moun ki konn fè odè avèk ladrès yo fè yo.</span> </p></div</div></div></body></html>