<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/exod/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/exod">Exodus</a> &gt <strong>Chapter 20</strong></div><p><span class="verse"><a name="1">1</a>¶ Bondye pran pale, li di:</span> <span class="verse"><a name="2">2</a>-Se mwen menm, Seyè a, Bondye nou an, ki te fè nou soti nan peyi Lejip kote nou te esklav la.</span> <span class="verse"><a name="3">3</a>Piga nou gen lòt bondye pase mwen menm sèlman.</span> <span class="verse"><a name="4">4</a>Piga nou janm fè ankenn estati ni ankenn pòtre ki sanble bagay ki anwo nan syèl la, osinon bagay ki sou latè ou ankò nan dlo anba tè a.</span> <span class="verse"><a name="5">5</a>Piga nou adore yo, ni piga nou sèvi yo. Paske mwen menm, Seyè a, Bondye nou an, mwen se yon Bondye ki fè jalouzi. Lè yon moun rayi m', mwen fè pitit li, pitit pitit li ak pitit pitit pitit li yo peye sa.</span> <span class="verse"><a name="6">6</a>Men, lè yon moun renmen m', lè li fè sa m' mande l' fè, m'ap moutre l' jan mwen renmen l' tou ansanm ak tout pitit pitit li yo pandan mil jenerasyon.</span> <span class="verse"><a name="7">7</a>Piga nou sèvi mal ak non Seyè a, Bondye nou an, paske Seyè a p'ap manke pa pini moun ki sèvi mal avèk non li.</span> <span class="verse"><a name="8">8</a>Toujou chonje jou repo a pou nou mete l' apa pou mwen.</span> <span class="verse"><a name="9">9</a>N'a travay sis jou. Lè sa yo n'a fè tou sa nou gen pou fè.</span> <span class="verse"><a name="10">10</a>Men, setyèm jou a, se jou repo pou nou mete apa pou Seyè a, Bondye nou an. Jou sa a, nou p'ap fè ankenn travay, ni nou menm, ni pitit gason nou, ni pitit fi nou, ni moun k'ap travay lakay nou, ni bèt nou yo, ni etranje ki lakay nou.</span> <span class="verse"><a name="11">11</a>Paske, Seyè a te pran sis jou pou l' fè syèl la, latè a ak lanmè a ansanm ak tou sa ki ladan yo. Apre sa, sou setyèm jou a, li pran repo. Se poutèt sa, Seyè a beni jou repo a, li mete l' apa pou li.</span> <span class="verse"><a name="12">12</a>¶ Respekte manman nou ak papa nou pou nou ka viv lontan nan peyi Seyè a, Bondye nou an, ban nou an.</span> <span class="verse"><a name="13">13</a>Piga nou touye moun.</span> <span class="verse"><a name="14">14</a>Piga nou fè adiltè.</span> <span class="verse"><a name="15">15</a>Piga nou pran sa ki pa pou nou.</span> <span class="verse"><a name="16">16</a>Piga nou bay manti sou frè parèy nou.</span> <span class="verse"><a name="17">17</a>Piga nou pote lanvi sou sa ki pa pou nou: ni sou kay frè parèy nou, ni sou madanm li, ni sou moun k'ap sèvi lakay li, ni sou bèf li, ni sou bourik li, ni sou ankenn lòt bagay ki pou frè parèy nou.</span> <span class="verse"><a name="18">18</a>¶ Lè pèp la tande bri loraj la ak son twonpèt la, lè yo wè kout zèklè sou kout zèklè, ak mòn lan ki t'ap pouse lafimen, yo tranble sitèlman yo te pè. Yo ret kanpe byen lwen.</span> <span class="verse"><a name="19">19</a>Yo di Moyiz konsa: -Pito se ou menm ki pale ak nou, n'a koute sa w'ap di. Men, si se Bondye ki pou pale avèk nou, n'a mouri.</span> <span class="verse"><a name="20">20</a>Moyiz di pèp la: -Nou pa bezwen pè. Bondye vini pou wè kote nou ye avèk li. Li vle pou nou toujou gen krentif pou li, pou nou pa lage kò nou nan fè peche.</span> <span class="verse"><a name="21">21</a>Men pèp la rete kanpe byen lwen. Sèl Moyiz te pwoche kote nwaj nwa a kote Bondye te ye a.</span> <span class="verse"><a name="22">22</a>¶ Seyè a di Moyiz: -Men sa pou ou di moun pèp Izrayèl yo: Nou wè ki jan mwen ret nan syèl la pou m' pale ak nou.</span> <span class="verse"><a name="23">23</a>Piga n al fè lòt bondye an ajan osinon an lò pou nou sèvi yo ansanm avè m'.</span> <span class="verse"><a name="24">24</a>N'a bati yon lòtèl an tè pou mwen. Se sou li n'a ofri bèt n'a touye pou boule nèt yo ak bèt n'a touye pou di mèsi. Se sou li n'a ofri mouton ak bèf nou yo. Chak kote m'a di nou pou nou fè sèvis pou mwen, m'a vin jwenn nou la, m'a beni nou.</span> <span class="verse"><a name="25">25</a>Si nou fe yon lòtèl ak ròch pou mwen, pa travay ròch n'a pran pou fè l' la. Paske lè ou travay yon ròch ak sizo, li pa ka sèvi pou mwen ankò.</span> <span class="verse"><a name="26">26</a>Piga nou sèvi ak macheskalye pou nou moute sou lòtèl mwen pou moun pa wè anba rad nou.</span> </p></div</div></div></body></html>