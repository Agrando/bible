<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 2</strong></div><p><span class="verse"><a name="1">1</a>¶ Pitit mwen, aprann sa m'ap moutre ou la a. Chache pou ou pa janm bliye sa mwen di ou fè a.</span> <span class="verse"><a name="2">2</a>Se poutèt sa, louvri zòrèy ou pou ou tande sa moun ki gen sajès ap di ou. Chache konprann yo.</span> <span class="verse"><a name="3">3</a>Wi, pa janm sispann chache gen konesans. Mande pou ou gen bon konprann.</span> <span class="verse"><a name="4">4</a>Kouri dèyè konesans tankou moun k'ap kouri dèyè lajan. Chache konesans tankou moun k'ap chache ja lajan.</span> <span class="verse"><a name="5">5</a>Si ou fè tou sa, w'a konnen sa ki rele gen krentif pou Bondye. W'a resi konnen ki moun Bondye ye.</span> <span class="verse"><a name="6">6</a>Se Seyè a ki bay konesans. Pawòl ki soti nan bouch li bay lespri ak konprann.</span> <span class="verse"><a name="7">7</a>Lè yon moun mache dwat, Seyè a ba li bon konsèy. Lè yon moun serye, li pwoteje l'.</span> <span class="verse"><a name="8">8</a>Li pwoteje moun ki pa fè lenjistis. Li pran defans moun ki kenbe fèm nan sèvis li.</span> <span class="verse"><a name="9">9</a>Si ou koute m', w'a konnen ki jan pou ou mennen bak ou byen, ki jan pou ou pa fè lenjistis. W'a konnen ki jan pou ou mache dwat nan lavi. W'a konnen tout bon bagay ou dwe fè.</span> <span class="verse"><a name="10">10</a>¶ Lè sa a, w'a gen bon konprann nan ou. W'a pran tout plezi ou nan konesans ou genyen.</span> <span class="verse"><a name="11">11</a>Entèlijans ou p'ap kite anyen rive ou, konesans ou pral yon pwoteksyon pou ou.</span> <span class="verse"><a name="12">12</a>Yo p'ap kite ou fè sa ki mal. Yo p'ap kite moun k'ap fè bèl diskou pou twonpe moun pwoche bò kote ou.</span> <span class="verse"><a name="13">13</a>Moun sa yo, se moun ki kite chemen dwat la pou lage kò yo nan fènwa.</span> <span class="verse"><a name="14">14</a>Se moun ki pran plezi yo nan fè sa ki mal. Se moun ki kontan anpil pou wè mechanste lòt moun ap fè.</span> <span class="verse"><a name="15">15</a>Ou pa janm konnen kote ou ye ak moun sa yo, tout kò yo se plan.</span> <span class="verse"><a name="16">16</a>Entèlijans ou ak konesans ou va delivre ou anba fanm adiltè yo, anba fanm lòt peyi ki gen bèl pawòl dous pou pran tèt ou.</span> <span class="verse"><a name="17">17</a>Fanm konsa se fanm k'ap twonpe mari yo, fanm ki bliye pwomès yo te fè Bondye.</span> <span class="verse"><a name="18">18</a>Si ou mete pye lakay yo, ou sou wout lanmò. Si ou ale lakay yo, ou pa lwen ale kote mò yo ye a.</span> <span class="verse"><a name="19">19</a>Lakay yo, se antre pa soti. Pa gen lavi pou ou ankò!</span> <span class="verse"><a name="20">20</a>Se poutèt sa, swiv egzanp moun debyen. Mache pye pou pye dèyè moun ki pa fè chemen kwochi.</span> <span class="verse"><a name="21">21</a>Paske se moun k'ap mache dwat yo ki pral rete nan peyi a. Se moun serye yo ki pral la.</span> <span class="verse"><a name="22">22</a>Men, Bondye ap disparèt mechan yo nan peyi a. L'ap rache moun k'ap fè sa ki mal yo tankou yo rache move zèb.</span> </p></div</div></div></body></html>