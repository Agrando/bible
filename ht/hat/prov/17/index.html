<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 17</strong></div><p><span class="verse"><a name="1">1</a>¶ Pito ou manje yon grenn bannann chèch ak kè poze pase pou ou fè gwo fèt nan mitan dezagreman.</span> <span class="verse"><a name="2">2</a>¶ Yon esklav ki gen konprann va chèf sou yon pitit ki fè papa l' wont. L'a jwenn pa l' nan eritaj papa a tankou tout pitit.</span> <span class="verse"><a name="3">3</a>¶ Se dife sèl ki ka fè ou konnen si lò osinon ajan ou genyen an se bon kalite. Konsa tou, se Seyè a sèl ki konnen sa ki nan kè moun.</span> <span class="verse"><a name="4">4</a>¶ Mechan yo toujou prèt pou koute moun k'ap di move pawòl. Zòrèy mantò yo toujou louvri pou koute moun k'ap bay manti.</span> <span class="verse"><a name="5">5</a>¶ Lè w'ap pase yon pòv malere nan betiz, se Bondye ki fè l' la w'ap derespekte. Moun ki kontan lè malè rive yon lòt, Bondye ap pini l'.</span> <span class="verse"><a name="6">6</a>¶ Pitit pitit se rekonpans granmoun. Manman ak papa se kontantman pitit.</span> <span class="verse"><a name="7">7</a>¶ Yon moun sòt pa ka di anyen ki bon. Konsa tou, yon moun serye pa nan bay manti.</span> <span class="verse"><a name="8">8</a>¶ Moun ki sèvi ak lajan pou pran tèt moun konprann lajan se wanga. Yo kwè se pou yo reyisi nan tou sa y'ap fè.</span> <span class="verse"><a name="9">9</a>¶ Si ou vle moun renmen ou, padonnen lè yo fè ou mal. Si w'ap mache repete bagay moun fè ki mal, w'ap mete zanmi dozado.</span> <span class="verse"><a name="10">10</a>¶ Lè ou fè yon moun ki gen konprann repwòch, sa touche kè l'. Men, ata san kout baton p'ap chanje yon moun sòt.</span> <span class="verse"><a name="11">11</a>¶ Mechan toujou ap fè rebelyon, men y'a voye yon sanmanman regle avè l'.</span> <span class="verse"><a name="12">12</a>¶ Pito ou kontre ak yon manman lous k'ap chache pitit li pase pou ou tonbe sou yon moun fou foli moute.</span> <span class="verse"><a name="13">13</a>¶ Si ou aji mal avèk moun ki fè ou byen, malè ap toujou rive lakay ou.</span> <span class="verse"><a name="14">14</a>¶ Lè yon kont pete, se tankou dlo ki kase dig kannal. Anvan batay mete pye, chape kò ou.</span> <span class="verse"><a name="15">15</a>¶ Se de kalite moun Seyè a pa ka sipòte: moun k'ap kondannen inonsan ak moun k'ap pran pou mechan yo.</span> <span class="verse"><a name="16">16</a>¶ Yon moun sòt te mèt gen kont lajan nan men l', li p'ap janm ka gen konesans. Li pa gen konprann.</span> <span class="verse"><a name="17">17</a>¶ Yon bon zanmi p'ap janm trayi. Jou malè l'ap tankou yon frè pou ou.</span> <span class="verse"><a name="18">18</a>¶ Fòk yon moun pèdi tèt li nèt pou l' garanti dèt yon lòt moun.</span> <span class="verse"><a name="19">19</a>¶ Moun ki renmen chache kont renmen fè sa ki mal. Moun k'ap pale avèk awogans, se moun k'ap mache ak sèkèy yo anba bra yo.</span> <span class="verse"><a name="20">20</a>¶ Yon moun ki pa gen bon lide nan tèt li p'ap janm gen kè kontan. Moun ki gen move lang ap toujou nan traka.</span> <span class="verse"><a name="21">21</a>¶ Se lapenn pou yon papa ki fè yon pitit ki san konprann. Papa yon pitit sòt p'ap janm gen kè kontan.</span> <span class="verse"><a name="22">22</a>¶ Kè kontan bay lasante. Men, lè ou kagou, w'ap deperi sou pye.</span> <span class="verse"><a name="23">23</a>¶ Malveyan pran lajan nan men moun pou enpoze jistis fèt.</span> <span class="verse"><a name="24">24</a>¶ Yon moun ki gen bon konprann toujou ap chache konesans. Men, moun sòt pa konn sa li vle.</span> <span class="verse"><a name="25">25</a>¶ Yon timoun ki san konprann, se chagren pou papa l', se gwo lapenn pou manman l' ki fè l'.</span> <span class="verse"><a name="26">26</a>¶ Se pa jistis pou inonsan peye pou koupab. Pa gen jistis lè yo bat moun ki pa fè mal.</span> <span class="verse"><a name="27">27</a>¶ Moun ki gen konesans pa nan pale anpil. Moun ki rete dousman se moun ki gen konprann.</span> <span class="verse"><a name="28">28</a>Moun ki gen lespri pa janm cho pou pale. Men moun sòt, lè yo rete ak bouch yo fèmen, yo pase pou moun ki gen konprann.</span> </p></div</div></div></body></html>