<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 6</strong></div><p><span class="verse"><a name="1">1</a>¶ Pitit mwen, si ou pwomèt pou ou reskonsab dèt yon zanmi ou fè, si ou bay pawòl ou pou lajan yon lòt moun prete,</span> <span class="verse"><a name="2">2</a>si yo pran pawòl ki soti nan bouch ou pou mele ou, si pwomès ou te fè yo tounen yon pèlen pou ou,</span> <span class="verse"><a name="3">3</a>ay, pitit mwen! men sa pou ou fè pou ou wete tèt ou nan traka sa a. Kouri al jwenn zanmi ou lan, kenbe l' kout.</span> <span class="verse"><a name="4">4</a>Pa dòmi sou sa. Pa kite sa trennen.</span> <span class="verse"><a name="5">5</a>Degaje ou chape kò ou anba men l', tankou kabrit k'ap chape kò l' anba men kaptè, tankou zwazo k'ap bat pou l' sove nan men chasè.</span> <span class="verse"><a name="6">6</a>¶ Ou menm parese, al pran leson nan men foumi yo. Ale wè jan y'ap viv pou ou manyè konprann lavi.</span> <span class="verse"><a name="7">7</a>Yo pa bezwen moun pou di yo sa pou yo fè. Yo pa bezwen moun pou veye yo, ni pou ba yo lòd.</span> <span class="verse"><a name="8">8</a>Men, yo pase mwa chalè ap fè pwovizyon. Nan tan rekòt, yo ranmase manje mete la.</span> <span class="verse"><a name="9">9</a>Parese, kilè w'a sispann pase tout jounen ou kouche sou do? Kilè w'a souke kò ou leve sot nan dòmi?</span> <span class="verse"><a name="10">10</a>W'ap di: Kite m' fè yon ti dòmi. Kite m' fè yon ti kabicha non. M'ap lonje kò m' pou m' pran yon ti repo.</span> <span class="verse"><a name="11">11</a>Antan w'ap dòmi an, san ou pa konnen, se pòv w'ap vin pi pòv. Grangou ap tonbe sou ou tankou yon vòlè nan gran chemen.</span> <span class="verse"><a name="12">12</a>¶ Mechan yo fin deprave. Y'ap mache bay manti toupatou.</span> <span class="verse"><a name="13">13</a>Y'ap twenzi je yo sou moun, y'ap peze gwo zòtèy yo atè. Y'ap fè siy ak dwèt yo.</span> <span class="verse"><a name="14">14</a>Se move lide ase ki nan kè yo, yo toujou sou plan. Kote yo pase y'ap pouse dife.</span> <span class="verse"><a name="15">15</a>Se poutèt sa, y'ap rete konsa y'ap fini, y'ap glise tonbe san yo p'ap ka leve ankò.</span> <span class="verse"><a name="16">16</a>Gen sis bagay Seyè a pa vle wè. Sa m'ap di la a: Gen menm sèt bagay li pa ka sipòte:</span> <span class="verse"><a name="17">17</a>Se moun k'ap gonfle lestonmak yo sou moun, se moun k'ap bay manti, se moun k'ap touye moun inonsan,</span> <span class="verse"><a name="18">18</a>se moun k'ap fè move lide nan tèt yo pou fè mechanste, se moun ki toujou pare pou fè sa ki mal,</span> <span class="verse"><a name="19">19</a>se fo temwen k'ap bay manti sou moun, se moun k'ap mete frè ak zanmi dozado.</span> <span class="verse"><a name="20">20</a>¶ Pitit mwen, toujou fè sa papa ou di ou fè. Pa janm bliye sa manman ou te moutre ou.</span> <span class="verse"><a name="21">21</a>Kenbe pawòl yo nan kè ou, pa janm bliye yo. Mete yo nan kou ou tankou yon kolye.</span> <span class="verse"><a name="22">22</a>Pawòl sa yo va moutre ou bon chemen nan tou sa w'ap fè. Y'ap pwoteje ou lè w'ap dòmi lannwit. Y'a ba ou konsèy lè je ou klè.</span> <span class="verse"><a name="23">23</a>Pawòl sa yo ap tankou yon lanp pou ou. Sa yo moutre ou ap tankou yon limyè nan lavi ou. Lè y'ap korije ou, lè y'ap rale zòrèy ou, se moutre y'ap moutre ou chemen lavi.</span> <span class="verse"><a name="24">24</a>Y'ap fè ou rete lwen fanm k'ap twonpe mari yo, pou ou pa pran nan pawòl dous madan marye ki nan dezòd.</span> <span class="verse"><a name="25">25</a>Yo te mèt bèl kou yo bèl, pa kite yo pran tèt ou. Pa kite yo pran tèt ou lè y'ap fè je dou ba ou.</span> <span class="verse"><a name="26">26</a>Yon jennès ka koute yon kraze kòb. Men, yon fanm adiltè dèyè pou l' pran tou sa ou genyen.</span> <span class="verse"><a name="27">27</a>Ou pa ka sere dife anndan rad sou ou pou rad la pa boule.</span> <span class="verse"><a name="28">28</a>Ou pa ka mache sou chabon dife pou pye ou pa boule.</span> <span class="verse"><a name="29">29</a>Konsa tou, se yon gwo danje pou ou kouri dèyè fanm yon lòt gason. Depi ou manyen yon fanm konsa, ou gen pou ou peye pou sa.</span> <span class="verse"><a name="30">30</a>Menm lè yon vòlò vòlò paske li grangou, se pa sa ki di li pa vòlò pou sa.</span> <span class="verse"><a name="31">31</a>Si yo bare l', y'ap fè l' peye sèt fwa lavalè sa l' pran an. Y'a fè l' bay tou sa li gen lakay li.</span> <span class="verse"><a name="32">32</a>Men, yon nonm ki fè adiltè, se moun fou li ye, se detwi l'ap detwi tèt li.</span> <span class="verse"><a name="33">33</a>L'ap pran baton. Y'ap pase l' anba kont betiz, l'ap toujou wont pou sa l' fè a.</span> <span class="verse"><a name="34">34</a>Lè yon mari ap fè jalouzi pou madanm li, nanpwen move tankou l'. Jou li mete men sou nèg la, pa gen anyen li p'ap fè l'.</span> <span class="verse"><a name="35">35</a>Li p'ap asepte lajan. Nanpwen kado ki pou fè l' bliye sa.</span> </p></div</div></div></body></html>