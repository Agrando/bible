<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 5</strong></div><p><span class="verse"><a name="1">1</a>¶ Pitit mwen, louvri lespri ou pou koute sa m'ap di ou, mwen menm ki gen bon konprann. Louvri zòrèy ou pou ou tande konsèy m'ap ba ou, mwen menm ki gen bon konprann.</span> <span class="verse"><a name="2">2</a>Konsa, w'a konnen jan pou ou kondi tèt ou byen. Pawòl ki soti nan bouch ou va moutre jan ou se moun ki gen bon konprann.</span> <span class="verse"><a name="3">3</a>Bouch madanm lòt moun ka dous kou siwo myèl, pawòl ka koule nan bouch yo tankou dlo.</span> <span class="verse"><a name="4">4</a>Men, lè tout bagay fini, bouch li anmè kou fyèl, lang li file tankou kouto de bò.</span> <span class="verse"><a name="5">5</a>L'ap mennen ou kote mò yo ye a. Tou sa l'ap fè se pou touye ou.</span> <span class="verse"><a name="6">6</a>Li p'ap chache chemen lavi. L'ap pwonmennen toupatou, li pa konnen kote li prale.</span> <span class="verse"><a name="7">7</a>Koulye a, pitit mwen yo, koute m' byen. Pa janm bliye sa m' pral di nou la a.</span> <span class="verse"><a name="8">8</a>Rete lwen yon fanm konsa. Pa janm pwoche bò pòt lakay li,</span> <span class="verse"><a name="9">9</a>pou fanm deyò pa fini avè ou, pou ou pa fè nèg ankòlè touye ou anvan lè ou!</span> <span class="verse"><a name="10">10</a>Si se pa sa, se etranje ki va pran tout byen ou yo. Se lòt moun ki va jwi tou sa ou te travay fè.</span> <span class="verse"><a name="11">11</a>Lè w'a prèt pou ou mouri, w'a kouche sou kabann ou ap plenn. Maladi ap manje ou nan tout kò ou.</span> <span class="verse"><a name="12">12</a>Lè sa a, w'a di: Poukisa mwen pa t' vle kite yo rale zòrèy mwen?</span> <span class="verse"><a name="13">13</a>Mwen pa t' vle koute moun ki t'ap moutre m' sa pou m' fè. Mwen pa t' louvri zòrèy mwen lè yo t'ap pale m'.</span> <span class="verse"><a name="14">14</a>Yon ti kras ankò, mwen t'ap nan tout kalite malè. La, devan tout moun, mwen t'ap pèdi repitasyon m'.</span> <span class="verse"><a name="15">15</a>¶ Bwè dlo nan kannari ou. Se ak madanm ou ase pou ou rete.</span> <span class="verse"><a name="16">16</a>Pa fè pitit ak fanm deyò, pou san ou pa trennen nan lari.</span> <span class="verse"><a name="17">17</a>Se pou pitit ou grandi anndan lakay ou. Yo pa ka ap sèvi ou pou y'ap sèvi moun deyò tou.</span> <span class="verse"><a name="18">18</a>Fè kè ou kontan ak madanm ou. Pran plezi ou ak madanm ou renmen depi lè ou te jenn lan.</span> <span class="verse"><a name="19">19</a>L'ap bèl, l'ap anfòm tankou nègès banda. Se pou karès li yo toujou fè kè ou kontan, se pou ou toujou renmen fè lamou ak li.</span> <span class="verse"><a name="20">20</a>Pitit mwen, poukisa pou ou renmen yon lòt fanm? Poukisa pou ou kite madanm ou pou madanm lòt moun?</span> <span class="verse"><a name="21">21</a>Seyè a wè tou sa w'ap fè. Kote ou pase, je l' sou ou.</span> <span class="verse"><a name="22">22</a>Mechanste mechan yo se yon pèlen pou pwòp tèt yo. Sa yo pare pou lòt moun, se yo menm li rive.</span> <span class="verse"><a name="23">23</a>Y'ap mouri paske yo pa konn kontwole tèt yo. Y'ap peri paske yo fin pèdi tèt yo nèt.</span> </p></div</div></div></body></html>