<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 1</strong></div><p><span class="verse"><a name="1">1</a>¶ Men pwovèb Salomon, pitit David la, ki te wa peyi Izrayèl.</span> <span class="verse"><a name="2">2</a>Pwovèb sa yo la pou fè moun konnen sa ki rele gen sajès ak bon levasyon, pou yo konprann lè moun lespri ap pale ak yo.</span> <span class="verse"><a name="3">3</a>Pwovèb sa yo la tou pou moutre moun jan pou yo viv avèk konprann, pou yo gen bon kondit, pou yo pa fè lenjistis, pou yo mache dwat nan lavi.</span> <span class="verse"><a name="4">4</a>Y'ap louvri lespri moun ki manke konprann, y'ap bay jenn gason yo konesans ak konprann.</span> <span class="verse"><a name="5">5</a>Se pou moun ki gen konesans koute sa ki nan pwovèb yo, pou yo ka mete sou sa yo konnen deja. Se pou moun ki gen lespri koute sa ki nan pwovèb yo, pou yo ka konnen ki jan pou yo mennen bak yo pi byen,</span> <span class="verse"><a name="6">6</a>konsa, y'a ka konprann sans tout pwovèb ak tout parabòl, sans tout pawòl k'ap soti nan bouch moun ki gen bon konprann yo ak koze tout moun pa ka konprann.</span> <span class="verse"><a name="7">7</a>¶ Lè ou gen krentif pou Bondye, se lè sa a ou konmanse gen konesans. Moun fou pa konn valè sa yo rele gen konesans, yo refize aprann.</span> <span class="verse"><a name="8">8</a>Pitit mwen, koute papa ou non lè l'ap ba ou bon levasyon! Pa janm bliye sa manman ou te moutre ou!</span> <span class="verse"><a name="9">9</a>Menm jan bèl foula mare nan tèt ak kolye pase nan kou bay pi bèl aparans, konsa tou konsèy papa ou ak manman ou ap fè anpil pou ou.</span> <span class="verse"><a name="10">10</a>¶ Pitit mwen, lè moun k'ap fè sa ki mal vle detounen ou, pa kite yo pran tèt ou.</span> <span class="verse"><a name="11">11</a>Si yo di ou: Vini ak nou non! Ann anbiske kò nou pou n' touye moun. Ann pare pèlen pou nou pran inonsan yo, san yo pa gen anyen ak nou.</span> <span class="verse"><a name="12">12</a>Ann vale yo tou vivan, tankou simityè ki pa janm refize mò. Ann vale yo tout ankè tankou kadav y'ap antere.</span> <span class="verse"><a name="13">13</a>N'a jwenn tout kalite gwo richès, n'a plen kay nou ak tout bagay n'a pran.</span> <span class="verse"><a name="14">14</a>W'a jwenn pa ou nan tou sa n'a pran. Va gen yon sèl kès pou nou tout.</span> <span class="verse"><a name="15">15</a>Pitit mwen, pa mache avèk moun konsa! Pa mete pye ou kote moun sa yo pase!</span> <span class="verse"><a name="16">16</a>Yo toujou dèyè pou fè sa ki mal. Pou ti krik ti krak, yo mete san deyò.</span> <span class="verse"><a name="17">17</a>Kisa ou konprann ou fè lè ou kite zwezo wè ou ap tann pèlen pou li?</span> <span class="verse"><a name="18">18</a>Se konsa moun sa yo pran nan pèlen yo menm yo pare a. Yo tonbe nan pyèj yo mete a, yo mouri.</span> <span class="verse"><a name="19">19</a>Nan chache genyen sa ki pa pou ou, se ou ki lakòz malè rive ou. Se sa menm ki pou rive tout moun ki pa wè pase vòlò.</span> <span class="verse"><a name="20">20</a>¶ Koute byen. Sajès ap rele nan lari, l'ap pale byen fò sou plas piblik.</span> <span class="verse"><a name="21">21</a>L'ap rele nan tout kalfou, nan pòtay lavil yo, toupatou kote tout moun ka tande.</span> <span class="verse"><a name="22">22</a>L'ap di: Bann egare! Kilè n'a sispann renmen fè tenten? Kilè n'a sispann pran plezi nou nan pase tout bagay nan betiz? Kilè moun fou yo va soti pou yo aprann?</span> <span class="verse"><a name="23">23</a>Se pou n' koute m' lè m'ap rale zòrèy nou. M'ap di nou tou sa ki nan tèt mwen, m'ap fè nou konnen tou sa m' konnen.</span> <span class="verse"><a name="24">24</a>Ki jan nou ye konsa? Mwen rele nou, nou fè tankou nou pa tande m'. Mwen lonje men ban nou, nou fè tankou nou pa wè m'.</span> <span class="verse"><a name="25">25</a>Anhan! Se konsa sa ye? Nou voye tout konsèy mwen te ban nou yo jete byen lwen nou. Nou refize kite m' korije nou.</span> <span class="verse"><a name="26">26</a>Konsa, lè n'a nan ka, m'a ri nou. Lè malè va fè nou tranble, m'a pase nou nan rizib.</span> <span class="verse"><a name="27">27</a>Lè malè va tonbe sou nou tankou yon van siklòn, lè tray va pase sou nou tankou yon toubouyon, lè lapenn ak kè sere va pran nou,</span> <span class="verse"><a name="28">28</a>le sa a, n'a rele m', mwen menm yo rele sajès, men mwen p'ap reponn nou. N'a mache chache m' toupatou, men nou p'ap jwenn mwen.</span> <span class="verse"><a name="29">29</a>Nou pa t' vle wè konesans, nou te toujou refize gen krentif pou Bondye.</span> <span class="verse"><a name="30">30</a>Nou pa t' janm vle koute konsèy m' t'ap ban nou, nou te toujou derefize koute m' lè m' t'ap korije nou.</span> <span class="verse"><a name="31">31</a>Se pou nou rekòlte sa nou te simen an. Se pou nou sibi konsekans vye konsèy nou t'ap swiv yo.</span> <span class="verse"><a name="32">32</a>Moun ki san esperyans yo mouri paske yo refize aprann. Bann moun fou yo menm, yo pa pran anyen pou anyen, se sa k'ap pèdi yo tou.</span> <span class="verse"><a name="33">33</a>Men, moun ki koute sa m' di yo jwenn lasirans, y'a viv ak kè poze, yo p'ap bezwen pè anyen.</span> </p></div</div></div></body></html>