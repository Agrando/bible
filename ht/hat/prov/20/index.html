<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 20</strong></div><p><span class="verse"><a name="1">1</a>¶ Twòp bweson fè ou pase moun nan betiz. Twòp gwòg fè ou pete kabouyay, fè lòbèy. Lè ou sou, ou aji tankou moun fou.</span> <span class="verse"><a name="2">2</a>¶ Lè yon wa ankòlè, se tankou yon lyon k'ap gwonde. Moun ki mete l' ankòlè a, se pwòp tèt li l'ap fè mal.</span> <span class="verse"><a name="3">3</a>¶ Se bèl bagay lè yon moun evite diskisyon. Moun san konprann toujou ap chache kont.</span> <span class="verse"><a name="4">4</a>¶ Parese pa pare tè li lè pou l' te pare l', li di fè twò frèt. Lè rekòt rive, li pa jwenn anyen nan jaden l'.</span> <span class="verse"><a name="5">5</a>¶ Lide yon nonm gen nan tèt li, se tankou dlo nan yon pi byen fon. Men, yon moun lespri ka rale yo mete deyò.</span> <span class="verse"><a name="6">6</a>¶ Anpil moun ap mache di jan yo se moun serye. Men, ou pa fasil jwenn yon moun ou ka fè konfyans.</span> <span class="verse"><a name="7">7</a>¶ Lè yon papa se moun serye, li fè sa ki dwat. Sa bon nèt pou pitit li yo.</span> <span class="verse"><a name="8">8</a>¶ Lè yon wa chita sou fòtèy li, l'ap rann jistis, li wè sa ki mal ak sa ki byen.</span> <span class="verse"><a name="9">9</a>¶ Ki moun ki ka di: mwen lave konsyans mwen, mwen wete tout peche ki te sou li?</span> <span class="verse"><a name="10">10</a>¶ Seyè a pa ka sipòte moun k'ap sèvi ak de pwa de mezi.</span> <span class="verse"><a name="11">11</a>¶ Yon timoun moutre ou sa l'ap soti nan sa l'ap fè. Ou ka di si l'ap serye, si l'ap bon.</span> <span class="verse"><a name="12">12</a>¶ Se Seyè a ki ban nou je pou nou ka wè, se li menm ki ban nou zòrèy pou nou ka tande.</span> <span class="verse"><a name="13">13</a>¶ Pa renmen dòmi twòp pou ou pa vin pòv. Souke kò ou. W'a jwenn kont manje pou ou manje.</span> <span class="verse"><a name="14">14</a>¶ Lè moun ap machande, machandiz pa janm bon. Fini yo fin achte, y'ap mache di jan yo fè yon bon zafè.</span> <span class="verse"><a name="15">15</a>¶ Lè yon moun ki gen konprann ap pale sa gen plis valè pase kantite lò ak pyè ki koute chè.</span> <span class="verse"><a name="16">16</a>¶ Si yon moun sòt jouk pou li asepte bay pawòl li pou dèt yon etranje, se pou yo pran ata rad ki sou li jouk lòt la peye.</span> <span class="verse"><a name="17">17</a>¶ Lajan ou fè nan move kondisyon ka dous lè ou fèk genyen l'. Men, apre sa, se tankou ti wòch anba dan.</span> <span class="verse"><a name="18">18</a>¶ Pran konsèy, tou sa ou gen lide fè ap mache byen. Pa kouri fè lagè san ou pa konnen sa w'ap fè.</span> <span class="verse"><a name="19">19</a>¶ Bouch alèlè pa kenbe sekrè. Pa mele ak moun ki pale twòp.</span> <span class="verse"><a name="20">20</a>¶ Moun ki bay manman l' ak papa l' madichon p'ap viv lontan.</span> <span class="verse"><a name="21">21</a>¶ Richès ou ranmase fasil fasil p'ap janm vin yon benediksyon pou ou.</span> <span class="verse"><a name="22">22</a>¶ Pa janm di se ou ki pou vanje tèt ou. Mete konfyans ou nan Seyè a, l'a delivre ou.</span> <span class="verse"><a name="23">23</a>¶ Seyè a pa ka sipòte moun k'ap sèvi ak de pwa de mezi. Sa pa bon pou ou sèvi ak move balans.</span> <span class="verse"><a name="24">24</a>¶ Se Seyè a ki louvri chemen devan nou. Ki jan lèzòm ka rive konprann lavi?</span> <span class="verse"><a name="25">25</a>¶ Pa prese fè Bondye pwomès. Ou ka règrèt sa pita.</span> <span class="verse"><a name="26">26</a>¶ Yon wa ki gen bon konprann ap rive dekouvri tout mechan yo. L'ap san pitye lè l'ap pini yo.</span> <span class="verse"><a name="27">27</a>¶ Se Seyè a ki ban nou konsyans nou. Se tankou yon lanp k'ap klere pou fè nou wè tou sa n'ap fè.</span> <span class="verse"><a name="28">28</a>¶ Yon wa ap rete wa si li se nèg serye, si li toujou kenbe pawòl li. L'ap toujou wa si li pa nan patipri.</span> <span class="verse"><a name="29">29</a>¶ Se kouraj ki fè valè yon jenn gason. Men, pou granmoun, se cheve blan l' yo ki fè valè l'.</span> <span class="verse"><a name="30">30</a>¶ Move esperyans ka fè nou chanje. Malè ka fè nou vin gen bon santiman.</span> </p></div</div></div></body></html>