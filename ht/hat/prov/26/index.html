<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 26</strong></div><p><span class="verse"><a name="1">1</a>¶ Menm jan moun pa bezwen tann pou fè gwo fredi nan sezon chalè, ni pou lapli tonbe nan sezon rekòt, konsa tou, moun san konprann pa bezwen tann pou yo fè lwanj li.</span> <span class="verse"><a name="2">2</a>¶ Madichon pa ka fè ou anyen si ou pa antò. Se tankou ti zwezo k'ap vòltije sou branch bwa, ziwondèl k'ap vole nan syèl la yo ye.</span> <span class="verse"><a name="3">3</a>¶ Fwèt pou chwal, baboukèt pou bourik, baton pou do moun ki san konprann.</span> <span class="verse"><a name="4">4</a>¶ Pa reponn moun sòt yo menm jan yo pale a, pou ou pa parèt sòt menm jan ak yo.</span> <span class="verse"><a name="5">5</a>Reponn moun sòt yo dapre jan yo pale a, w'a fè yo wè se moun sòt yo ye.</span> <span class="verse"><a name="6">6</a>¶ Yon moun ki voye yon moun sòt fè komisyon, se tankou si li te koupe janm li. Se traka l'ap chache bay tèt li.</span> <span class="verse"><a name="7">7</a>Yon moun ki san konprann sèvi ak yon pwovèb menm jan yon moun bwete sèvi ak move janm lan.</span> <span class="verse"><a name="8">8</a>Fè lwanj yon moun ki san konprann, se tankou si ou te mare wòch la anvan ou tire fistibal la.</span> <span class="verse"><a name="9">9</a>Yon moun san konprann k'ap bay yon pwovèb, se tankou yon moun sou k'ap chache wete yon pikan nan dwèt li.</span> <span class="verse"><a name="10">10</a>¶ Patwon ki pran nenpòt moun san konprann osinon nenpòt moun k'ap pase nan lari pou travay pou li, se yon danje pou tout moun.</span> <span class="verse"><a name="11">11</a>¶ Menm jan yon chen tounen vin manje sa li vonmi, se konsa moun san konprann yo ap toujou fè sa y'ap fè a.</span> <span class="verse"><a name="12">12</a>¶ Gen plis espwa pou yon moun ki san konprann pase pou yon moun ki mete nan tèt li li konprann.</span> <span class="verse"><a name="13">13</a>¶ Parese a di: Gen bèt nan bwa sou wout la. Gen yon lyon nan lari a.</span> <span class="verse"><a name="14">14</a>¶ Parese a ap vire adwat agoch nan kabann li, menm jan yon pòt ap vire louvri fèmen sou gon li yo.</span> <span class="verse"><a name="15">15</a>¶ Parese a pran kiyè l' nan men l'. Men, pou l' leve l' mete nan bouch li, se yon pakèt afè.</span> <span class="verse"><a name="16">16</a>¶ Parese mete nan tèt li li gen plis konprann pase sèt moun lespri ki konn sa y'ap di.</span> <span class="verse"><a name="17">17</a>¶ Moun k'ap foure bouch nan koze ki pa gade l', se tankou moun k'ap rale ke chen li jwenn sou gran chemen.</span> <span class="verse"><a name="18">18</a>¶ -(we vèsè pwochen)</span> <span class="verse"><a name="19">19</a>Moun k'ap mache twonpe moun, apre sa pou li di: Aa monchè! Se jwe mwen t'ap jwe, moun konsa tankou moun fou k'ap voye bwa dife ak wòch pou touye moun.</span> <span class="verse"><a name="20">20</a>¶ Kote ki pa gen bwa, pa gen dife. Kote ki pa gen tripòt, pa gen kont.</span> <span class="verse"><a name="21">21</a>Chabon kenbe recho a limen. Bwa pa kite dife a mouri. Konsa tou, moun ki renmen chache kont toujou ap pouse dife.</span> <span class="verse"><a name="22">22</a>Tripotay dous nan zòrèy moun ki vle tande yo. Sa mache nan san yo.</span> <span class="verse"><a name="23">23</a>¶ Yon moun ki gen bèl pawòl nan bouch li men ki gen move kè, se tankou bèl penti sou bwa pouri.</span> <span class="verse"><a name="24">24</a>¶ Ipokrit ki rayi moun toujou ap bay bèl pawòl. Men, nan kè l', se twonpe l'ap twonpe moun.</span> <span class="verse"><a name="25">25</a>Lè l'ap pale konsa, ou pa bezwen kwè l', paske nan fon kè l', se mechanste ase ki genyen.</span> <span class="verse"><a name="26">26</a>Li te mèt kache sa, tout moun gen pou wè mechanste l'ap fè yo.</span> <span class="verse"><a name="27">27</a>¶ Moun k'ap tann pèlen pou lòt se yo menm k'ap pran ladan li. Moun ki konmanse woule wòch la, se li menm ankò wòch la ap kraze.</span> <span class="verse"><a name="28">28</a>¶ Fòk ou rayi yon moun vre pou fè manti sou li. Lè w'ap flate moun, se tèt ou w'ap fè tò.</span> </p></div</div></div></body></html>