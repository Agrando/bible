<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 22</strong></div><p><span class="verse"><a name="1">1</a>¶ Pito yo nonmen non ou an byen pase pou ou gen anpil richès. Pito moun gen anpil konsiderasyon pou ou pase pou ou gen anpil lajan ak anpil lò.</span> <span class="verse"><a name="2">2</a>¶ Pa gen diferans ant moun rich ak moun pòv, paske tou de se kreyati Bondye yo ye.</span> <span class="verse"><a name="3">3</a>¶ Moun ki gen konprann, lè li wè malè ap vin sou li, li wete kò l'. Men, moun sòt pote lestonmak li bay, epi se li ki peye sa.</span> <span class="verse"><a name="4">4</a>¶ Soumèt ou devan Bondye, gen krentif pou li: W'a gen richès, y'a nonmen non ou, w'a viv lontan.</span> <span class="verse"><a name="5">5</a>¶ Moun ki mache kwochi jwenn pikan ak pèlen sou wout yo. Si ou renmen lavi, pa fè menm wout ak yo.</span> <span class="verse"><a name="6">6</a>¶ Bay yon timoun prensip li dwe swiv. Jouk li mouri, li p'ap janm bliye l'.</span> <span class="verse"><a name="7">7</a>¶ Moun rich ap donminen sou moun pòv. Lè ou prete lajan nan men yon moun, ou tounen timoun devan pòt li.</span> <span class="verse"><a name="8">8</a>¶ Lè ou simen lenjistis, ou rekòlte malè. Ou rete konsa sak te fè ou gen gwo kòlèt la disparèt.</span> <span class="verse"><a name="9">9</a>¶ Bondye beni moun ki gen bon kè, paske lè moun ki gen bon kè wè yon pòv, yo separe sa yo genyen an avè l'.</span> <span class="verse"><a name="10">10</a>¶ Mete moun k'ap pase lòt moun nan betiz la deyò, lamenm tout kont, tout joure ap sispann.</span> <span class="verse"><a name="11">11</a>¶ Moun ki pa gen move lide dèyè tèt yo epi ki gen bon pawòl nan bouch yo ap gen wa a pou zanmi yo. Men, Bondye renmen moun ki sensè.</span> <span class="verse"><a name="12">12</a>¶ Seyè a pwoteje moun k'ap di verite. Men, li fè moun k'ap bay manti yo wont.</span> <span class="verse"><a name="13">13</a>¶ Parese rete chita lakay li, li di si li soti bèt nan bwa va manje l' nan lari a.</span> <span class="verse"><a name="14">14</a>¶ Pawòl fanm adiltè se gwo pèlen. Lè Seyè a move sou yon moun, moun lan ap pran nan pèlen sa a.</span> <span class="verse"><a name="15">15</a>¶ Timoun toujou ap fè move bagay. Men, fwèt ap fè yo pa rekonmanse ankò.</span> <span class="verse"><a name="16">16</a>¶ Lè w'ap peze yon pòv malere se lespri l' w'ap louvri. Lè w'ap fè moun rich kado, se pòv w'ap fè l' pòv.</span> <span class="verse"><a name="17">17</a>¶ Louvri zòrèy ou, koute pawòl moun ki gen bon konprann yo. Chache konprann sa m'ap moutre ou la a.</span> <span class="verse"><a name="18">18</a>L'a bon pou ou toujou kenbe yo nan kè ou, pou yo ka toujou anba lang ou.</span> <span class="verse"><a name="19">19</a>Koulye a, mwen pral moutre ou tout pawòl sa yo, ou menm tou, pou ou ka mete konfyans ou nan Seyè a.</span> <span class="verse"><a name="20">20</a>Depi lontan, mwen te ekri bon pawòl sa yo pou ou. W'a jwenn anpil bon konsèy ak konesans ladan yo.</span> <span class="verse"><a name="21">21</a>Y'a fè ou konnen verite a jan li ye a. Konsa, w'a pote bon repons bay moun ki te voye ou la. Men yo:</span> <span class="verse"><a name="22">22</a>¶ Pa pran ti sa pòv la genyen an paske se pòv li ye. Pa pwofite sou ti malere yo nan tribinal.</span> <span class="verse"><a name="23">23</a>Se Seyè a ki va plede kòz yo pou yo. L'a touye moun ki vòlò malere sa yo.</span> <span class="verse"><a name="24">24</a>¶ Pa fè zanmi ak moun ki ankòlè fasil. Pa mache ak moun ki gen san wo.</span> <span class="verse"><a name="25">25</a>W'a pran move mès yo. W'a rale malè sou ou.</span> <span class="verse"><a name="26">26</a>¶ Pa pwomèt pou ou reskonsab dèt yon lòt moun fè.</span> <span class="verse"><a name="27">27</a>Si ou pa ka peye, y'a sezi ata kabann anba do ou.</span> <span class="verse"><a name="28">28</a>¶ Pa janm deplase bòn tè kote granmoun lontan te mete yo.</span> <span class="verse"><a name="29">29</a>¶ Moutre m' yon nonm ki gen ladrès nan sa l'ap fè. Se moun konsa k'ap rive travay ak chèf. Li pa pral travay ak moun ki pa anyen.</span> </p></div</div></div></body></html>