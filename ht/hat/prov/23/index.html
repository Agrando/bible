<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 23</strong></div><p><span class="verse"><a name="1">1</a>¶ Lè chèf envite ou manje sou menm tab ak li, pa janm bliye ki moun li ye.</span> <span class="verse"><a name="2">2</a>Si ou se yon moun ki gen bon lapeti, kontwole bouch ou.</span> <span class="verse"><a name="3">3</a>Pa pote lanvi sou bon ti manje l'ap ofri ou yo. Se ka yon pèlen li tann pou ou.</span> <span class="verse"><a name="4">4</a>¶ Pa touye tèt ou ap kouri dèyè lajan pou ou vin rich. Wete lide ou sou sa.</span> <span class="verse"><a name="5">5</a>Paske, anvan ou bat je ou, li gen tan disparèt. Ou ta di lajan gen zèl. Li rete konsa, li vole, li ale.</span> <span class="verse"><a name="6">6</a>¶ Pa chita pou ou manje sou menm tab ak moun ki tikoulout. Pa pote lanvi sou manje l'ap ofri ou.</span> <span class="verse"><a name="7">7</a>Li chich ata ak tèt pa li, ale wè avè ou. L'ap di ou: Manje non, monchè! Bwè non! Men se pa ak tout kè li l'ap di ou sa.</span> <span class="verse"><a name="8">8</a>W'a vonmi tou sa ou te manje a. Tout bèl pawòl ou te di l' yo p'ap sèvi ou anyen.</span> <span class="verse"><a name="9">9</a>¶ Pa chache fè yon moun san konprann konprann anyen. Li p'ap tande anyen nan sa w'ap di l' la. Lèfini, l'ap meprize ou met sou li.</span> <span class="verse"><a name="10">10</a>¶ Pa janm deplase bòn tè kote yo te ye depi lontan an. Pa antre sou jaden ki pou timoun san papa.</span> <span class="verse"><a name="11">11</a>Se Bondye k'ap defann yo, li gen anpil pouvwa. L'a plede kòz yo kont ou.</span> <span class="verse"><a name="12">12</a>¶ Mete tèt ou an plas lè y'ap moutre ou kichòy. Louvri zòrèy ou lè yon moun ki gen konesans ap pale.</span> <span class="verse"><a name="13">13</a>Ou pa bezwen pè bat yon timoun. Yon bèl kal, sa p'ap touye l'.</span> <span class="verse"><a name="14">14</a>Okontrè, si ou bat li, w'a sove nanm li pou l' pa mouri.</span> <span class="verse"><a name="15">15</a>Pitit mwen, si ou gen bon konprann, mwen p'ap manke kontan.</span> <span class="verse"><a name="16">16</a>M'a kontan anpil lè m'a tande bon pawòl k'ap soti nan bouch ou.</span> <span class="verse"><a name="17">17</a>¶ Pa pote lanvi sou moun k'ap fè sa ki mal. Nan tou sa w'ap fè, toujou gen krentif pou Bondye.</span> <span class="verse"><a name="18">18</a>Paske gen denmen. Se pa pou gremesi w'ap tann sa w'ap tann lan.</span> <span class="verse"><a name="19">19</a>¶ Louvri zòrèy ou, gason mwen, pou ou ka gen bon konprann, pou ou ka mache dwat. Kalkile byen kote w'ap mete pye ou, pou ou ka mache dwat.</span> <span class="verse"><a name="20">20</a>Pa fè zanmi avèk moun k'ap bwè twòp, ak moun k'ap fè safte.</span> <span class="verse"><a name="21">21</a>Paske moun k'ap fè metye bwè ak moun ki afre ap vin pòv. Si ou pase tout tan ou ap dòmi, talè konsa w'ap mache yon men devan yon men dèyè.</span> <span class="verse"><a name="22">22</a>Pitit mwen, koute papa ou ki fè ou. Pa meprize manman ou lè li fin granmoun.</span> <span class="verse"><a name="23">23</a>Verite, konesans, lespri ak bon konprann, se bagay ou mèt peye chè pou ou genyen. Men, pa janm vann sa.</span> <span class="verse"><a name="24">24</a>Papa ki gen yon pitit k'ap mache dwat ap toujou kontan. Manman ki fè yon pitit ki gen bon konprann ap toujou gen kè kontan.</span> <span class="verse"><a name="25">25</a>Fè kè papa ou ak manman ou kontan. Fè kè manman ki fè ou la kontan.</span> <span class="verse"><a name="26">26</a>Pitit mwen, louvri zòrèy ou pou tande sa m'ap di ou. Louvri je ou byen pou ou wè jan m'ap viv.</span> <span class="verse"><a name="27">27</a>Fanm jennès se tankou yon twou pèlen, fanm adiltè se tankou yon pi jis jis.</span> <span class="verse"><a name="28">28</a>Tankou vòlò, y'ap pare pèlen pou ou. Yo fè anpil gason pèdi tèt yo.</span> <span class="verse"><a name="29">29</a>¶ Ki moun ki nan tèt chaje, ki nan lapenn? Ki moun ki toujou nan kont, ki tou tan ap plenyen? Ki moun k'ap pran kou san rezon, ki gen je yo tou wouj?</span> <span class="verse"><a name="30">30</a>Se moun k'ap bwè twòp gwòg, moun k'ap kouri dèyè tranpe.</span> <span class="verse"><a name="31">31</a>Pa kite bweson pran nanm ou, ou te mèt wè jan li bèl, jan li klè nan vè a. Lè ou bwè l', li desann dous nan gòj ou.</span> <span class="verse"><a name="32">32</a>Men, pita ou santi se tankou yon move sèpan ki mòde ou, yon sèpan aspik ki pike ou.</span> <span class="verse"><a name="33">33</a>W'ap wè tout bagay ap vire devan je ou, w'ap depale.</span> <span class="verse"><a name="34">34</a>W'ap santi tankou si ou te sou lanmè: w'ap tankou si ou te sou tèt yon ma batiman.</span> <span class="verse"><a name="35">35</a>Lè sa a w'a di: Gen lè yo bat mwen, mwen pa santi sa. Gen lè yo te ban m' kou, mwen pa konn sa. Kilè m'a leve la a? Mwen ta pran yon ti kou ankò.</span> </p></div</div></div></body></html>