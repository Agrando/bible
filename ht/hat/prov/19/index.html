<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 19</strong></div><p><span class="verse"><a name="1">1</a>¶ Pito ou pòv men ou se nèg serye pase pou w'ap bay manti epi pou ou sòt met sou li.</span> <span class="verse"><a name="2">2</a>¶ Sa pa bon pou ou prese fè anyen san ou pa konprann sa w'ap fè. Si ou pa gen pasyans, ou ka nan pwoblèm.</span> <span class="verse"><a name="3">3</a>¶ Se sotiz yon nonm ki fini avè l'. Apre sa, li konprann pou l' fache sou Bondye.</span> <span class="verse"><a name="4">4</a>¶ Lè ou gen lajan, ou toujou gen zanmi. Men lè ou pòv, dènye zanmi vire do ba ou.</span> <span class="verse"><a name="5">5</a>¶ Lè yon moun ap sèvi temwen nan tribinal, si li fè manti, yo gen pou yo pini l'. Pa gen rechap pou moun k'ap bay manti.</span> <span class="verse"><a name="6">6</a>¶ Anpil moun ap achte figi grannèg. Tout moun vle zanmi moun k'ap bay favè.</span> <span class="verse"><a name="7">7</a>Lè ou pòv, ata frè ou pa vle wè ou. Ou pa bezwen mande si zanmi p'ap lage ou! Tout chache w'ap chache pale ak yo, yo pa okipe ou!</span> <span class="verse"><a name="8">8</a>¶ Si ou renmen tèt ou, chache gen konprann. Pa bliye sa ou te aprann, zafè ou va mache byen.</span> <span class="verse"><a name="9">9</a>¶ Lè yon moun ap sèvi temwen nan tribinal, si li fè manti, yo gen pou yo pini l'. Moun k'ap bay manti gen pou mouri.</span> <span class="verse"><a name="10">10</a>¶ Yon moun ki san konprann pa fèt pou gen tout bagay, ni yon esklav pa fèt pou chèf sou grannèg.</span> <span class="verse"><a name="11">11</a>¶ Yon moun ki gen bon konprann pa fè kòlè fasil. Tout kalite li, se pa okipe moun ki fè mal.</span> <span class="verse"><a name="12">12</a>¶ Lè yon wa ankòlè, se tankou yon lyon k'ap gwonde. Men, favè yon chèf se tankou lapli sou jaden.</span> <span class="verse"><a name="13">13</a>¶ Yon pitit ki san konprann se yon malè pou papa l'. Yon fanm ki toujou ap chache kont, se yon goutyè k'ap degoute dlo san rete.</span> <span class="verse"><a name="14">14</a>¶ Kay ak lajan, se byen manman ak papa ka mouri kite pou ou. Men, yon fanm ki gen konprann, se Seyè a ase ki ka fè ou jwenn sa.</span> <span class="verse"><a name="15">15</a>¶ Parès fè je ou toujou lou. Moun ki rete san fè anyen ap rete grangou.</span> <span class="verse"><a name="16">16</a>¶ Moun ki fè sa Bondye mande ap viv lontan. Moun ki pa mache jan Bondye vle l' l'a pa lwen mouri.</span> <span class="verse"><a name="17">17</a>¶ Lè ou bay pòv lacharite, se Bondye ou prete. Se li menm ki va renmèt ou sa.</span> <span class="verse"><a name="18">18</a>¶ Korije pitit ou yo lè yo piti toujou. Men, pa bat yo jouk ou touye yo.</span> <span class="verse"><a name="19">19</a>¶ Moun ki gen san wo ap peye konsekans zak li yo. Si ou wete l' nan move pa a yon fwa, w'ap blije fè l' pou li tout tan.</span> <span class="verse"><a name="20">20</a>¶ Koute konsèy y'ap ba ou. Louvri zòrèy ou pou aprann. Konsa w'a gen bon konprann jouk ou mouri.</span> <span class="verse"><a name="21">21</a>¶ Yon moun te mèt fè tout kalite lide nan tèt li. Men, sa Seyè a vle a, se sa ki pou rive.</span> <span class="verse"><a name="22">22</a>¶ Tou sa yo mande yon moun se pou l' gen bon kè. Pito yon moun pòv pase l' mantò.</span> <span class="verse"><a name="23">23</a>¶ Gen krentif pou Bondye, w'a jwenn lavi, w'ap toujou kontan. Malè p'ap rive ou.</span> <span class="verse"><a name="24">24</a>¶ Gen moun ki sitèlman parese ata manje yo pa vle mete nan bouch yo.</span> <span class="verse"><a name="25">25</a>¶ Pase awogan yo yon je baton, moun san konprann yo va konprann. Rale zòrèy moun ki gen konprann yo, y'a vin gen plis konesans.</span> <span class="verse"><a name="26">26</a>¶ Se yon wont, se yon dezonè pou yon pitit aji mal ak papa l', osinon pou l' mete manman l' deyò lakay li.</span> <span class="verse"><a name="27">27</a>¶ Pitit mwen, lè ou sispann aprann, ou pa lwen bliye sa ou konnen deja.</span> <span class="verse"><a name="28">28</a>¶ Yon temwen k'ap bay manti pase lajistis nan betiz. Mechan yo pran plezi nan fè mechanste.</span> <span class="verse"><a name="29">29</a>¶ Baton an tou la pou moun k'ap pase moun nan betiz. Fwèt la tou pare pou dèyè moun ki san konprann.</span> </p></div</div></div></body></html>