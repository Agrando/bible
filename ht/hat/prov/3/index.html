<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 3</strong></div><p><span class="verse"><a name="1">1</a>¶ Pitit mwen, pa janm bliye sa mwen moutre ou yo. Kenbe tou sa mwen di ou fè yo nan kè ou.</span> <span class="verse"><a name="2">2</a>Se yo k'ap fè ou viv lontan. Se yo k'ap fè ou viv ak kè poze.</span> <span class="verse"><a name="3">3</a>Se pou ou toujou viv byen ak tout moun. Se pou ou toujou gen yon sèl pawòl. Mete pawòl mwen yo nan kou ou tankou yon kolye, kenbe yo nan kè ou pou ou pa janm bliye yo.</span> <span class="verse"><a name="4">4</a>Si ou fè sa, Bondye va kontan avè ou, lèzòm va nonmen non ou an byen.</span> <span class="verse"><a name="5">5</a>Mete tout konfyans ou nan Seyè a. Pa gade sou sa ou konnen.</span> <span class="verse"><a name="6">6</a>Toujou chonje Seyè a nan tou sa w'ap fè. Li menm, l'a moutre ou chemen pou ou pran.</span> <span class="verse"><a name="7">7</a>¶ Pa mete nan tèt ou ou gen plis konprann pase sa. Gen krentif pou Seyè a, refize fè sa ki mal.</span> <span class="verse"><a name="8">8</a>Lè ou fè sa, se va tankou yon bon medikaman: W'a toujou gaya, ou p'ap janm soufri doulè.</span> <span class="verse"><a name="9">9</a>Fè wè jan ou gen respè pou Seyè a: ba li nan tou sa ou genyen, ofri l' premye donn ou rekòlte nan jaden ou.</span> <span class="verse"><a name="10">10</a>Lè ou fè sa, galata ou ap toujou chaje danre. Barik diven ou yo ap plen ra bouch.</span> <span class="verse"><a name="11">11</a>Pitit mwen, lè Seyè a ap pini ou, pa betize ak sa. Lè l'ap korije ou, pa dekouraje.</span> <span class="verse"><a name="12">12</a>Paske Seyè a korije moun li renmen, menm jan yon papa korije pitit li renmen anpil la.</span> <span class="verse"><a name="13">13</a>¶ Ala bon sa bon pou moun ki gen konesans, pou moun ki rive gen bon konprann!</span> <span class="verse"><a name="14">14</a>Benefis l'ap rapòte pi bon pase sa lajan bay. Avantaj l'ap bay gen plis valè pase lò.</span> <span class="verse"><a name="15">15</a>Sajès pi bon pase boul lò. Nanpwen anyen moun ta renmen genyen ki ka parèt devan li.</span> <span class="verse"><a name="16">16</a>Yon bò, bon konprann ap fè moun viv lontan. Yon lòt bò, l'ap bay richès, l'ap fè moun respekte ou.</span> <span class="verse"><a name="17">17</a>L'ap fè moun viv ak kè kontan. L'ap fè ou reyisi nan tou sa w'ap fè.</span> <span class="verse"><a name="18">18</a>Moun ki gen bon konprann jwenn lavi. Sa bon nèt pou moun ki gen bon konprann!</span> <span class="verse"><a name="19">19</a>Avèk bon konprann li, Bondye kreye latè. Avèk entèlijans li, li mete syèl la nan plas li.</span> <span class="verse"><a name="20">20</a>Avèk konesans li, li fè larivyè yo koule. Li fè nwaj yo bay lapli sou latè.</span> <span class="verse"><a name="21">21</a>¶ Pitit mwen, kenbe pye konesans ou, pa pèdi konprann ou. Pa janm kite anyen fè ou bliye yo.</span> <span class="verse"><a name="22">22</a>Y'ap ba ou lavi, y'ap fè lavi ou bèl tankou yon kolye ki pase nan kou ou.</span> <span class="verse"><a name="23">23</a>W'a fè chemen ou nan lavi san ou pa pè anyen. Ou p'ap janm bite sou anyen.</span> <span class="verse"><a name="24">24</a>Lè ou pral kouche, ou p'ap pè anyen. Lè w'a fin lonje kò ou, w'a dòmi nèt ale.</span> <span class="verse"><a name="25">25</a>Ou p'ap bezwen pè: malè p'ap rete konsa pou l' tonbe sou tèt ou. Ni tou, sa ki rive mechan yo p'ap rive ou.</span> <span class="verse"><a name="26">26</a>Paske se Seyè a ki tout espwa ou. Li p'ap kite ou pran nan pèlen.</span> <span class="verse"><a name="27">27</a>¶ Pa refize fè byen pou moun ki nan nesesite, chak fwa ou santi ou ka fè sa.</span> <span class="verse"><a name="28">28</a>Si ou gen lajan sou ou, ou pa ka di frè parèy ou: Ale non! Tounen denmen. M'a ba ou kichòy!</span> <span class="verse"><a name="29">29</a>Moun k'ap viv ansanm avè ou, ki mete konfyans yo nan ou, pa manniganse anyen ki pou fè yo mal.</span> <span class="verse"><a name="30">30</a>Pa fè kabouyay san rezon ak yon moun san li pa janm fè ou anyen ki mal.</span> <span class="verse"><a name="31">31</a>Pa anvye sò mechan yo. Pa mete nan tèt ou pou ou fè tankou yo.</span> <span class="verse"><a name="32">32</a>Paske Seyè a pa vle wè moun ki deprave. Men, li mete moun ki mache dwat yo nan tout sekrè l' yo.</span> <span class="verse"><a name="33">33</a>Madichon Bondye chita lakay mechan yo. Men, benediksyon l' ap kouvri kay moun ki mache dwat yo.</span> <span class="verse"><a name="34">34</a>Moun k'ap pase moun nan betiz, Bondye ap pase yo nan betiz tou. Men, moun ki fè byen, l'ap moutre yo jan li renmen yo.</span> <span class="verse"><a name="35">35</a>Y'a fè lwanj moun ki gen bon konprann yo, men moun fou yo, se wont y'a wont.</span> </p></div</div></div></body></html>