<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 18</strong></div><p><span class="verse"><a name="1">1</a>¶ Moun k'ap viv apa se tèt li ase li konnen. Li move sou tout moun ki vle ba li bon konsèy.</span> <span class="verse"><a name="2">2</a>¶ Moun sòt pa pran plezi l' nan chache konprann. Tou sa l'ap chache se fè moun konprann li gen lespri.</span> <span class="verse"><a name="3">3</a>¶ Y'ap meprize moun k'ap fè mechanste. Moun ki pa fè respè tèt yo gen pou yo wont.</span> <span class="verse"><a name="4">4</a>¶ Pawòl moun ki gen konprann fon kou lanmè, fre tankou yon sous k'ap koule tout tan.</span> <span class="verse"><a name="5">5</a>¶ Sa pa bon pou ou pran pou moun mechan, ni pou ou enpoze yo rann moun inonsan jistis.</span> <span class="verse"><a name="6">6</a>¶ Depi moun sòt ap pale, se kont l'ap chache. Si ou koute pawòl nan bouch li, w'a ba l' kou.</span> <span class="verse"><a name="7">7</a>Bouch moun sòt se kondannasyon li. Pawòl ki soti nan bouch li tounen pèlen pou li.</span> <span class="verse"><a name="8">8</a>¶ Tripotay dous nan zòrèy moun ki vle tande yo. Sa mache nan san yo.</span> <span class="verse"><a name="9">9</a>¶ Moun ki parese nan travay li se menmman parèyman ak moun k'ap defèt sa k'ap fèt.</span> <span class="verse"><a name="10">10</a>¶ Seyè a, se yon gwo ranpa byen solid. Se la moun k'ap mache dwat yo kouri al chache pwoteksyon.</span> <span class="verse"><a name="11">11</a>¶ Pou moun rich yo, byen yo tankou yon ranpa byen solid. Yo mete nan tèt yo se sa k'ap pwoteje yo.</span> <span class="verse"><a name="12">12</a>¶ Lè w'ap fè awogans, yo pa lwen kraze ou. Lè ou fè kò ou piti, y'a fè lwanj ou.</span> <span class="verse"><a name="13">13</a>¶ Moun ki prese reponn san koute sa y'ap di l', se moun sòt li ye. Li gen pou l' wont.</span> <span class="verse"><a name="14">14</a>¶ Lè yon moun anvi viv, sa ede l' anpil lè li malad. Men, si li dekouraje, ki moun ki ka remoute kouraj li?</span> <span class="verse"><a name="15">15</a>¶ Yon moun lespri ap toujou chache gen plis konesans. Zòrèy moun ki gen bon konprann toujou pare pou l' ka konnen plis toujou.</span> <span class="verse"><a name="16">16</a>¶ Kado ou fè louvri chemen pou ou toupatou, ata chemen ki mennen lakay grannèg.</span> <span class="verse"><a name="17">17</a>¶ Moun ki pale anvan nan tribinal toujou sanble li gen rezon. Lè lòt moun lan parèt, kat je kontre, manti kaba.</span> <span class="verse"><a name="18">18</a>¶ Lè de grannèg gen kont, jij yo fè tiraj osò pou konnen kilès pou yo bay rezon.</span> <span class="verse"><a name="19">19</a>¶ Li pi fasil pou mete lapè nan yon gwo lavil pase pou ou rekonsilye de frè ki nan kont. Lè yo fache, kè yonn se pòt prizon pou lòt.</span> <span class="verse"><a name="20">20</a>¶ Rekonpans yon moun chita sou sa ki soti nan bouch li.</span> <span class="verse"><a name="21">21</a>¶ Sa ou di ka lavi pou ou, li ka lanmò pou ou. Sa ou chwazi, se sa w'ap jwenn.</span> <span class="verse"><a name="22">22</a>¶ Lè yon nonm jwenn yon bon madanm, se yon bon bagay. Se yon gwo favè Seyè a fè l'.</span> <span class="verse"><a name="23">23</a>¶ Lè yon pòv ap pale, li toujou nan tanpri souple. Men, moun rich toujou ap rele sou moun.</span> <span class="verse"><a name="24">24</a>¶ Gen zanmi se pran yo vin pran. Men, gen zanmi tou yo plis pase frè.</span> </p></div</div></div></body></html>