<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 30</strong></div><p><span class="verse"><a name="1">1</a>¶ Men pawòl Agou, pitit Jake, moun peyi Masa. Men deklarasyon nonm lan te fè: Mwen bouke, Bondye! Mwen bouke, Bondye! Mwen pa kapab ankò!</span> <span class="verse"><a name="2">2</a>Mwen sòt pase panyen pèsi. Se pa moun mwen ye. Mwen pa gen lespri tankou tout moun.</span> <span class="verse"><a name="3">3</a>Mwen pa janm konnen sa ki rele konesans. Mwen pa konprann anyen nan bagay Bondye.</span> <span class="verse"><a name="4">4</a>Ki moun ki janm moute nan syèl, apre sa ki redesann sou latè? Ki moun ki janm ranmase van yo nan men l'? Ki moun ki janm mare dlo yo nan rad li? Ki moun ki fikse limit tè a? Ki jan li rele? Ki jan pitit li rele? Di m' non, si ou konnen?</span> <span class="verse"><a name="5">5</a>Bondye toujou kenbe pawòl li. Li pwoteje tout moun ki mete konfyans yo nan li.</span> <span class="verse"><a name="6">6</a>Pa fè l' di sa li pa di. Si ou fè sa, l'a fè ou repwòch, l'a fè tout moun wè se mantò ou ye.</span> <span class="verse"><a name="7">7</a>¶ Bondye, se de bagay ase mwen mande ou: Tanpri, pa refize m' yo anvan mwen mouri.</span> <span class="verse"><a name="8">8</a>Men yo: Pa kite m' bay manti pou m' twonpe moun. Pa fè m' ni rich ni pòv. Ban m' kantite manje mwen bezwen pou m' viv la.</span> <span class="verse"><a name="9">9</a>Si mwen gen twòp, m'a vire do ba ou, m'a di mwen pa konnen ki moun ou ye. Si mwen pa gen ase, m'a vòlò, m'a fè yo pase ou nan betiz.</span> <span class="verse"><a name="10">10</a>¶ Pa janm pale yon domestik mal devan mèt li. L'a madichonnen ou, l'a fè ou peye bouch ou.</span> <span class="verse"><a name="11">11</a>Gen yon kalite moun k'ap bay papa yo madichon, ki pa gen konsiderasyon pou manman yo.</span> <span class="verse"><a name="12">12</a>Gen yon lòt kalite moun ki konprann yo nan kondisyon pou fè sèvis Bondye. Men, pi mal pase yo nanpwen.</span> <span class="verse"><a name="13">13</a>Gen yon lòt kalite moun ankò ki mete nan tèt yo yo pa kanmarad pesonn, wa pa kouzen yo.</span> <span class="verse"><a name="14">14</a>Gen yon lòt kalite moun, se bèt nan bwa yo ye. Pou yo viv, y'ap devore malere yo, y'ap pwofite sou pòv yo.</span> <span class="verse"><a name="15">15</a>¶ Sansi gen de pitit fi: tou de gen menm non, yo rele: Ban mwen! Ban mwen! Gen twa bagay ki pa janm di ase. Sa m'ap di la a! Gen kat bagay ki pa janm di se kont.</span> <span class="verse"><a name="16">16</a>Men yo: Se peyi kote mò yo ye a, se fanm ki pa ka fè pitit, se tè a ki pa janm bwè kont dlo li, epi se dife. Bagay sa yo pa janm di ase.</span> <span class="verse"><a name="17">17</a>Yon pitit ki pase papa l' nan betiz, ki pa respekte lòd manman l', chen gen pou devore kadav li nan raje, zwezo nan bwa va manje grenn je li.</span> <span class="verse"><a name="18">18</a>¶ Gen twa bagay mwen pa janm ka konprann. Sa m'ap di la a! Gen kat bagay konsa.</span> <span class="verse"><a name="19">19</a>Men yo: Se jan malfini plane nan syèl la, se jan koulèv mache sou wòch, se jan bato kouri sou lanmè, se jan gason ak fanm rive fè lamou.</span> <span class="verse"><a name="20">20</a>Men ki jan fanm k'ap twonpe mari yo fè: Lè yo fin fè sa y'ap fè a, yo benyen byen pwòp, epi yo di: Mwen pa fè anyen ki mal.</span> <span class="verse"><a name="21">21</a>Gen twa bagay ki fè latè tranble. Sa m'ap di la a! Gen kat bagay moun pa ka sipòte.</span> <span class="verse"><a name="22">22</a>Men yo: Se yon esklav ki rive chèf, se yon moun sòt ki gen tou sa li bezwen,</span> <span class="verse"><a name="23">23</a>se yon fanm ki pa t' janm jwenn moun renmen l' epi ki resi mare yon nòs, se yon sèvant ki pran plas metrès li.</span> <span class="verse"><a name="24">24</a>¶ Gen kat ti bèt sou latè, gen lespri pase yo nanpwen:</span> <span class="verse"><a name="25">25</a>Se foumi: yo tou fèb, men yo pase tout sezon chalè ap fè pwovizyon mete la.</span> <span class="verse"><a name="26">26</a>Se chat mawon: yo pa pi fò pase sa. Men, yo fè kay yo nan twou wòch.</span> <span class="verse"><a name="27">27</a>Se krikèt vèt: yo pa gen chèf, men yo mache pa bann.</span> <span class="verse"><a name="28">28</a>Se zandolit: ou ka pran yo nan men ou. Men, ou jwenn yo nan palè wa yo.</span> <span class="verse"><a name="29">29</a>¶ Gen twa bagay ki bèl lè y'ap mache. Sa m'ap di la a! Gen kat bagay ki gen bèl demach:</span> <span class="verse"><a name="30">30</a>Se lyon, se li ki pi fò nan tout zannimo, li pa pè yo yonn.</span> <span class="verse"><a name="31">31</a>Se bouk kabrit. Se chwal sele bride. Se wa lè y'ap mache devan lame yo.</span> <span class="verse"><a name="32">32</a>Si ou te sòt jouk pou ou te rive fè grandizè, kalkile sou sa ou fè a: Pe bouch ou!</span> <span class="verse"><a name="33">33</a>Si ou bat lèt, l'ap fè bè. Si ou frape yon moun sou men l', l'ap senyen. Si ou nan pouse dife, ou nan gwo kont.</span> </p></div</div></div></body></html>