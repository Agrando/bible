<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 8</strong></div><p><span class="verse"><a name="1">1</a>¶ Tande byen. Sajès ap rele byen fò. Entèlijans ap pale fò pou tout moun tande.</span> <span class="verse"><a name="2">2</a>Li kanpe sou tèt ti mòn yo, sou bò wout la, nan mitan kalfou yo.</span> <span class="verse"><a name="3">3</a>L'ap pale byen fò bò pòtay lavil la, sou tout papòt yo, l'ap di:</span> <span class="verse"><a name="4">4</a>Nou menm lèzòm, se ak nou m'ap pale. M'ap rele pou tout moun ki sou latè tande.</span> <span class="verse"><a name="5">5</a>Nou menm ki pa gen konprann, vin aprann sa ki rele gen bon konprann Nou menm k'ap aji tankou moun fou, vin aprann sa ki rele gen lespri.</span> <span class="verse"><a name="6">6</a>Louvri zòrèy nou. Mwen pral di pawòl ki konsekan. Tou sa mwen pral di yo se bagay ki dwat.</span> <span class="verse"><a name="7">7</a>Sa m' pral di la a se verite. Mwen pa kapab bay manti.</span> <span class="verse"><a name="8">8</a>Tou sa ki soti nan bouch mwen, se pawòl ki dwat. Nan sa m' di yo pa gen anyen ki pa vre, pa gen anyen ki kwochi.</span> <span class="verse"><a name="9">9</a>Yo klè pou moun ki gen bon konprann. Yo kòrèk pou moun ki gen konesans.</span> <span class="verse"><a name="10">10</a>Pito ou chache gen bon konprann pase pou ou gen lajan. Pito ou chache gen konesans pase pou ou gen pi bon lò.</span> <span class="verse"><a name="11">11</a>Paske, mwen menm Bon Konprann, mwen pi bon pase boul lò. Pa gen anyen ou ta renmen genyen ki ka konpare avè m'.</span> <span class="verse"><a name="12">12</a>¶ Mwen menm Bon Konprann, mwen gen lespri. Mwen gen bon tèt pou m' konprann.</span> <span class="verse"><a name="13">13</a>Lè yon moun gen krentif pou Bondye, li rayi sa ki mal. Mwen pa vle wè moun lògey ak moun awogan, moun ki gen move kondit ak moun k'ap bay manti.</span> <span class="verse"><a name="14">14</a>Se mwen ki bay bon konsèy, ki bay moun ladrès. Mwen gen konprann, mwen gen fòs pouvwa.</span> <span class="verse"><a name="15">15</a>Se mwen ki bay wa yo ladrès pou yo kòmande. Se mwen ki fè chèf yo pase bon lòd pou pa gen lenjistis.</span> <span class="verse"><a name="16">16</a>Se mwen menm ki bay tout chèf yo tèt pou yo kòmande. Se mwen menm ki fè sa tou pou tout lòt chèf yo ansanm ak tout lòt moun k'ap dirije lèzòm.</span> <span class="verse"><a name="17">17</a>Mwen renmen moun ki renmen m'. Depi yon moun chache m', fòk li jwenn mwen.</span> <span class="verse"><a name="18">18</a>Mwen bay richès, mwen bay pouvwa. Mwen bay byen k'ap la pou lontan, mwen fè tout bagay byen.</span> <span class="verse"><a name="19">19</a>Tou sa mwen bay pi bon lontan pase pi bon lò ki genyen. Yo pi bon pase ajan.</span> <span class="verse"><a name="20">20</a>Mwen fè moun mache dwat devan Bondye. Mwen fè yo mache yon jan pou yo pa fè moun lenjistis.</span> <span class="verse"><a name="21">21</a>Lè moun renmen m', mwen ba yo anpil byen. Mwen plen kay yo ak richès.</span> <span class="verse"><a name="22">22</a>¶ Seyè a te fè m' lè li te fèk konmanse ak plan travay li. Li te fè m' lontan lontan anvan tout bagay.</span> <span class="verse"><a name="23">23</a>Li te fè m' nan konmansman nèt, an premye, anvan tout lòt bagay sou latè.</span> <span class="verse"><a name="24">24</a>Lè m' te fèk parèt, pa t' ankò gen lanmè. pa t' ankò gen ankenn sous dlo.</span> <span class="verse"><a name="25">25</a>Lè m' te fèt la, pa t' ankò gen ankenn mòn menm. Ata ti mòn yo pa t' ankò nan plas yo.</span> <span class="verse"><a name="26">26</a>Bondye pa t' ankò fè latè ak jaden. Pa menm premye grenn pousyè tè a pa t' ankò fèt.</span> <span class="verse"><a name="27">27</a>Mwen te la lè li t'ap mete syèl la nan plas li, lè li t'ap trase liy kote syèl la kontre ak latè a.</span> <span class="verse"><a name="28">28</a>Mwen te la lè li t'ap mete nwaj yo nan syèl la, lè li t'ap fè sous dlo pete anba lanmè a.</span> <span class="verse"><a name="29">29</a>Mwen te la lè li t'ap bay dlo lanmè a limit pou l' pa depase, lè li t'ap poze fondasyon tè a.</span> <span class="verse"><a name="30">30</a>Mwen te la bò kote l' ap travay avè l'. Chak jou mwen t'ap fè tout bagay ki te fè l' plezi. Mwen te toujou kontan travay anba je l'.</span> <span class="verse"><a name="31">31</a>Mwen te kontan mache toupatou sou latè. Mwen te pran plezi m' ak lèzòm.</span> <span class="verse"><a name="32">32</a>¶ Koulye a, pitit mwen yo, louvri zòrèy nou pou nou tande mwen. Ala bon sa bon pou moun ki fè sa m' di yo fè!</span> <span class="verse"><a name="33">33</a>Louvri zòrèy nou pou nou tande sa m'ap moutre nou. N'a vin gen bon konprann. Pa meprize bagay konsa.</span> <span class="verse"><a name="34">34</a>Ala bon sa bon pou moun ki koute m', pou moun ki chita nan papòt mwen chak jou, pou moun k'ap tann bò poto galeri kay mwen!</span> <span class="verse"><a name="35">35</a>Lè yon moun jwenn mwen, se lavi li jwenn. Li antre nan favè Bondye.</span> <span class="verse"><a name="36">36</a>Men moun ki vire do ban mwen ap fè tèt yo mal. Moun ki rayi m', se moun k'ap mache ak sèkèy yo anba bra yo.</span> </p></div</div></div></body></html>