<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 7</strong></div><p><span class="verse"><a name="1">1</a>¶ Pitit mwen, chonje sa m'ap moutre ou la a. Pa janm bliye sa m'ap di ou pou fè a.</span> <span class="verse"><a name="2">2</a>Si ou fè sa m'ap di ou pou fè a, w'a viv. Konsidere sa m' moutre ou la tankou de grenn je nan tèt ou.</span> <span class="verse"><a name="3">3</a>Mete li nan tout dwèt ou tankou bag, kenbe li nan kè ou pou ou pa janm bliye l'.</span> <span class="verse"><a name="4">4</a>Konsidere konesans tankou sè ou. Konsidere bon konprann tankou pi bon zanmi ou.</span> <span class="verse"><a name="5">5</a>Y'ap fè ou rete lwen madanm lòt moun. Yo p'ap kite ou pran nan pawòl dous madan marye ki nan dezòd.</span> <span class="verse"><a name="6">6</a>¶ Yon jou, antan mwen nan fennèt lakay mwen, mwen t'ap gade nan fant jalouzi a.</span> <span class="verse"><a name="7">7</a>Mwen wè anpil jenn gason san esperyans nan lavi. Te gen yonn ladan yo menm ki te fin fou.</span> <span class="verse"><a name="8">8</a>Li t'ap mache nan lari a, li rive bò kay yon fanm. Konsa, konsa, li pran chemen ki mennen kay fanm lan.</span> <span class="verse"><a name="9">9</a>Le sa a solèy te kouche, te fin fè nwa.</span> <span class="verse"><a name="10">10</a>Madanm lan menm vin kontre li. Li te abiye tankou yon jennès, ak tout plan l' dèyè tèt li.</span> <span class="verse"><a name="11">11</a>Fanm lan te gen je chèch, li pa t' wont anyen. Li pa t' kapab rete chita lakay li.</span> <span class="verse"><a name="12">12</a>Li toupatou nan lari, sou laplas, nan tout kalfou. L'ap veye, je l' toupatou.</span> <span class="verse"><a name="13">13</a>Li pase bra l' nan kou ti jennonm lan. Li bo li, li klere je l' nan je l', li di l':</span> <span class="verse"><a name="14">14</a>Mwen te gen pou m' ofri yon bèt pou yo touye pou di Bondye mèsi. Se jòdi a mwen kit ak angajman mwen an.</span> <span class="verse"><a name="15">15</a>Se poutèt sa, mwen vin kontre ou. Mwen t'ap chache ou, mwen jwenn ou.</span> <span class="verse"><a name="16">16</a>Mwen ranje kabann mwen ak bon jan dra. Mwen mete bèl dra koulè ki soti peyi Lejip sou kabann mwen.</span> <span class="verse"><a name="17">17</a>Mwen fè kabann mwen santi bon. Mwen vide odè flè jasmen, womaren ak kannèl sou li.</span> <span class="verse"><a name="18">18</a>Vini non! Ann al damou jouk li jou. Annou pran plezi nou. Ann fè doudous jouk nou sou.</span> <span class="verse"><a name="19">19</a>Mari m' pa la, li pati, li al fè yon vwayaj byen lwen.</span> <span class="verse"><a name="20">20</a>Li pati ak anpil lajan nan pòch li. Li p'ap tounen anvan kenz jou.</span> <span class="verse"><a name="21">21</a>Se konsa, fanm lan fin pran tèt ti jennonm lan. Ak bèl pawòl dous li yo, li fè l' asepte.</span> <span class="verse"><a name="22">22</a>Jennonm lan pran swiv li, tankou bèf y'ap mennen labatwa, tankou kabrit yo pran nan pèlen</span> <span class="verse"><a name="23">23</a>k'ap tann yo vin koupe tèt li, tankou zwazo k'ap mache sou pèlen san li pa konnen lavi l' an danje.</span> <span class="verse"><a name="24">24</a>¶ Koulye a, pitit mwen yo, koute byen. Louvri zòrèy nou, tande sa m'ap di nou.</span> <span class="verse"><a name="25">25</a>Pa kite kè nou bat pou fanm konsa. Pa kite li fè nou pèdi chemen nou.</span> <span class="verse"><a name="26">26</a>Li lakòz anpil gason tonbe mouri. Li lakòz anpil vanyan gason pèdi lavi yo.</span> <span class="verse"><a name="27">27</a>Depi ou mete pye lakay li, ou sou chemen lanmò. W'ap desann yon pant k'ap mennen ou tou dwat nan simityè.</span> </p></div</div></div></body></html>