<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 27</strong></div><p><span class="verse"><a name="1">1</a>¶ Pa fè grandizè pou sa ou pral fè denmen. Ou wè jòdi, ou pa konn denmen.</span> <span class="verse"><a name="2">2</a>¶ Kite lòt moun pale byen pou ou. Pa fè sa ou menm. Kite etranje fè lwanj pou ou. Pa janm fè lwanj tèt pa ou.</span> <span class="verse"><a name="3">3</a>¶ Wòch lou, sab lou. Men, yo pa ka pi lou pase yon moun san konprann lè l' fache.</span> <span class="verse"><a name="4">4</a>Lè yon moun ankòlè, li kraze brize. Men, ki moun ki ka kenbe tèt ak yon moun k'ap fè jalouzi?</span> <span class="verse"><a name="5">5</a>¶ Pito ou rale zòrèy yon moun kareman pase pou ou kite l' konprann sa li fè a pa anyen.</span> <span class="verse"><a name="6">6</a>Lè yon zanmi ap rale zòrèy ou, se byen ou li vle wè. Men, lè yon lènmi ap pase men l' nan kou ou, se twonpe l'ap twonpe ou.</span> <span class="verse"><a name="7">7</a>¶ Lè vant moun plen, yo refize ata siwo myèl. Lè moun grangou vre, menm bagay anmè gou nan bouch.</span> <span class="verse"><a name="8">8</a>¶ Yon moun ki lwen lakay li, se tankou yon zwezo ki byen lwen nich li.</span> <span class="verse"><a name="9">9</a>¶ Losyon ak lwil santi bon bay kè kontan. Konsèy yon bon zanmi remoute kouraj.</span> <span class="verse"><a name="10">10</a>Pa janm bliye zanmi ou, ni zanmi papa ou. Lè zafè ou pa bon, pa al lakay frè ou. Yon bon vwazen pi bon pase yon frè ki lwen.</span> <span class="verse"><a name="11">11</a>¶ Pitit mwen, aprann gen bon konprann. Fè kè m' kontan. Konsa, m'a ka reponn moun k'ap kritike m' yo.</span> <span class="verse"><a name="12">12</a>¶ Moun ki gen konprann, lè li wè malè ap vin sou li, li wete kò l'. Moun sòt pote lestonmak li bay, epi se li ki peye sa.</span> <span class="verse"><a name="13">13</a>¶ Si yon moun sòt jouk pou li asepte bay pawòl li pou dèt yon etranje, se pou yo sezi ata rad ki sou li jouk lòt la peye.</span> <span class="verse"><a name="14">14</a>¶ Si ou di yon zanmi ou bonjou twò fò granmaten, se tankou si ou te ba li madichon.</span> <span class="verse"><a name="15">15</a>¶ Yon fanm ki toujou ap chache kont, se tankou yon goutyè k'ap degoute lè lapli ap tonbe tout lajounen.</span> <span class="verse"><a name="16">16</a>Si ou rive fè l' pe bouch li, w'a kenbe van ak men ou, w'a kenbe lwil ak dwèt ou tou!</span> <span class="verse"><a name="17">17</a>¶ Menm jan fè file fè, konsa tou pou moun, yonn aprann nan men lòt.</span> <span class="verse"><a name="18">18</a>¶ Moun ki pran swen yon pye rezen, se li ki va jwenn rezen pou li manje. Moun ki fè travay mèt li byen, y'a gen respè pou li.</span> <span class="verse"><a name="19">19</a>¶ Lè ou gade nan glas, se pwòp figi ou ou wè ladan l'. Konsa tou, lè ou gade nan kè yon moun, ou wè ki moun li ye.</span> <span class="verse"><a name="20">20</a>¶ Menm jan toujou gen plas pou mò kote mò yo ye a, konsa tou, toujou gen plas pou lanvi nan kè moun.</span> <span class="verse"><a name="21">21</a>¶ Yo pase lò ak ajan nan dife pou wè si yo bon. Konsa tou, dapre jan yo nonmen non yon moun, yo ka di ki moun li ye.</span> <span class="verse"><a name="22">22</a>¶ Ou te mèt woule yon moun sòt anba baton tankou yo bat pwa, se pa sa k'ap fè l' kite sòt.</span> <span class="verse"><a name="23">23</a>¶ Chache konnen jan tout bèt ou yo ye. Pran swen yo.</span> <span class="verse"><a name="24">24</a>Richès pa la pou tout tan. Ou ka pa rive pase tout byen ou bay pitit pitit ou.</span> <span class="verse"><a name="25">25</a>Lè ou koupe zèb, li pouse ankò. Konsa, toujou gen zèb sou mòn yo.</span> <span class="verse"><a name="26">26</a>Mouton ou yo ap ba ou lenn pou fè rad met sou ou. Bouk kabrit yo ap rapòte ou lajan pou achte tè pou fè jaden.</span> <span class="verse"><a name="27">27</a>W'a jwenn kont lèt kabrit pou ou bwè ak fanmi ou ansanm ak moun k'ap sèvi lakay ou.</span> </p></div</div></div></body></html>