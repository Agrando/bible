<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ht/hat/prov/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ht">Haitian</a> &gt; <a href="/ht/hat">Haitian Creole Version</a> &gt; <a href="/ht/hat/prov">Proverbs</a> &gt <strong>Chapter 31</strong></div><p><span class="verse"><a name="1">1</a>¶ Men Pawòl wa Lemwèl, men konsèy manman l' te ba li:</span> <span class="verse"><a name="2">2</a>Kisa pou m' di ou, pitit mwen, pitit ki soti nan zantray mwen? Se mwen ki te mande Bondye pou l' ban mwen ou. Kisa pou m' di ou?</span> <span class="verse"><a name="3">3</a>Pa gaspiye kouray ou nan fanm. Veye zo ou ak fanm k'ap fè malè chèf yo.</span> <span class="verse"><a name="4">4</a>Lemwèl monchè, yon wa pa fèt pou nan bwè bweson. Chèf pa fèt pou nan bwè gwòg.</span> <span class="verse"><a name="5">5</a>Lè yo bwè konsa, yo bliye lòd yo te bay. Yo p'ap pran ka malere yo.</span> <span class="verse"><a name="6">6</a>Se moun ki dekouraje ak lavi ki tonbe nan gwòg. Se moun ki gen gwo lapenn nan kè yo ki lage kò yo nan bweson.</span> <span class="verse"><a name="7">7</a>Yo bwè pou yo bliye mizè yo, pou yo pa chonje lapenn yo.</span> <span class="verse"><a name="8">8</a>Louvri bouch ou pale pou moun ki pa ka pale pou tèt yo. Defann kòz moun ki san sekou yo.</span> <span class="verse"><a name="9">9</a>Pale pou yo. Pa fè patipri. Defann kòz malere yo ak endijan yo.</span> <span class="verse"><a name="10">10</a>¶ Sa pa fasil pou moun jwenn yon bon madanm. Lè li jwenn li, li gen plis valè pase yon boul lò.</span> <span class="verse"><a name="11">11</a>Mari l' mete tout konfyans li nan li. Tout bagay ap mache byen lakay li.</span> <span class="verse"><a name="12">12</a>Madanm lan p'ap janm aji mal ak mari l', l'ap pase tout lavi l' ap fè l' byen.</span> <span class="verse"><a name="13">13</a>Li chache lenn mouton ak fil swa, li travay yo fè twal ak men l'.</span> <span class="verse"><a name="14">14</a>Tankou bato k'ap pote machandiz, li al byen lwen chache manje mete nan kay la.</span> <span class="verse"><a name="15">15</a>Solèy poko leve, li gen tan sou pye l', l'ap pare manje pou moun nan kay la. L'ap di sèvant yo sa pou yo fè.</span> <span class="verse"><a name="16">16</a>Li fè lide sou yon tè, li achte l' ak lajan li fè ak men l'. Li fè jaden rezen sou li.</span> <span class="verse"><a name="17">17</a>Li mare ren l', li twouse manch rad li pou l' travay.</span> <span class="verse"><a name="18">18</a>Li santi zafè l' ap mache byen, li rete byen ta lannwit ap travay.</span> <span class="verse"><a name="19">19</a>Li file koton, li koud rad li.</span> <span class="verse"><a name="20">20</a>Li lonje men l' bay pòv. Li pran ka malere.</span> <span class="verse"><a name="21">21</a>Li pa pè fredi pou moun lakay li, paske tout moun gen rad cho pou mete sou yo.</span> <span class="verse"><a name="22">22</a>Li fè kouvèti lenn pou kabann yo. Tout rad li yo fèt ak twal wouj tise byen sere.</span> <span class="verse"><a name="23">23</a>Mari l', se yonn nan chèf fanmi lavil la. Tout moun lavil la ap nonmen non l' an byen.</span> <span class="verse"><a name="24">24</a>Madanm li fe rad pou l' vann, li fè bèl senti, li vann yo ak machann.</span> <span class="verse"><a name="25">25</a>Li gen anpil kouraj, tout moun respekte l', li pa pè denmen.</span> <span class="verse"><a name="26">26</a>Lè li louvri bouch li, se bon konsèy li bay. Li toujou gen bon pawòl nan bouch li.</span> <span class="verse"><a name="27">27</a>Li konnen vire tounen tout moun nan kay la. Li toujou gen yon bagay l'ap fè.</span> <span class="verse"><a name="28">28</a>Tout pitit li yo ap fè l' konpliman. Mari l' menm ap fè lwanj li.</span> <span class="verse"><a name="29">29</a>L'ap di: Mwen konnen anpil madanm. Men ou menm, nanpwen tankou ou!</span> <span class="verse"><a name="30">30</a>Bèl fanm pa di bon madanm pou sa. Bèl figi pa la pou lontan. Men, y'a fè lwanj yon fanm ki gen krentif pou Seyè a.</span> <span class="verse"><a name="31">31</a>Ba li sa ki pou li a. Lè y'a wè sa l' fè, se pou tout moun fè lwanj li.</span> </p></div</div></div></body></html>